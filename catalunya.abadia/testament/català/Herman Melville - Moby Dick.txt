«L’aigua i la meditació resten unides per sempre». Així justifica l’Ismael l’atracció irresistible que sent d’embarcar-se en un balener vers les misterioses mars del Sud. I de mica en mica, aquesta incertesa es va fent més clara: ens trobem davant la lluita personal d’un home, el capità Ahab, contra un animal, la llegendària i ferotge balena blanca Moby Dick. Però, per la seva riquesa èpica i pel complex fresc del destí humà que hi retrata, Moby Dick (1851) és més que això. Per les seves pàgines, tenyides tothora d’una atmosfera apocalíptica i fantàstica, hi circula l’etern combat i l’exaltació de la lluita de l’home contra la natura; la contemplació fascinada, a estones altament lírica, de la força cega del mar.





Herman Melville





Moby Dick


La Balena



ePUB v2.0

Calamanga 06.03.14





Títol original: Moby Dick, or The Whale

Herman Melville, 1851

Traducció: Maria Antònia Oliver, 1984

Edició digital: Calamanga (v1.0)

Segona edició: Epubqüest (v2.0)

ePUBCat base r1.3





PRESENTACIÓ



Per a Agustí Bartra, «in memoriam»

«L’aigua i la meditació resten unides per sempre», així justifica l’atracció irresistible que sent Ismael d’embarcar-se en un balener de destinació incerta vers les misterioses mars del Sud. El mar, doncs, com a desafiament i metàfora. Melville és, a hores d’ara, reconegut com un dels escriptors més grans de tema mariner. Allò que cal remarcar potser és la importància metafòrica essencial que Melville veié en el mar, allò que l’acostava a la formulació de Flaubert: «Sóc com l’obscur i pacient pescador de perles, que retorna amb les mans buides i la cara blavenca de la seva immersió. Hi ha una atracció fatal que m’arrossega vers les pregoneses del pensament, fins aquells replecs més íntims que mai no cessen de fascinar els homes de cor valent».

És aquesta contemplació fascinada, aquesta constant interrogació davant la força cega de la natura com a presència indefugible del misteri de l’existència, allò que caracteritzarà tota l’obra de Melville. Una obra que, massa sovint, ha estat encasellada en l’apartat de la novel·la d’aventures. Melville és indubtablement un autor d’aventures, però totes les seves aventures estan sotmeses a una elaboració literària ben particular que les dota d’una enorme riquesa connotativa. Aquest fou el fet que, paradoxalment, condemnà Melville a romandre totalment marginat del gran públic lector, un públic àvid de participar en l’aventura emocionant i exòtica, emperò versemblant i raonable; un públic, en definitiva, que començà a malfiar-se amb l’itinerari des del paradís tropical fins a la solitud marina angoixada i desesperant de Taji, el protagonista de Mardi (1849), que s’espantà clavant la titànica i desmesurada lluita d’Ahab, es perdé a les xarxes de la introspecció lúcida i dramàtica d’Ismael a Moby Dick (1851) per acabar defugint totalment l’abstracció intel·lectual i la força corrosiva i crítica de «Bartleby, the Scrivener» i la resta d’històries que confegiren els Piazza Tales (1856), i forçà Melville a la punyent constatació que la seva literatura, com la seva vida, havia estat lliurada a l’«Oficina de les Lletres Perdudes» a l’espera desesperada que algú, algun dia, en reclamés l’interès i la propietat.

La vida de Melville tingué, certament, una evolució paral·lela a la seva obra. Fill d’un ric comerciant establert a Nova York, veié com aquesta bona fortuna inicial s’esvania aviat amb la bancarrota i la mort posterior del pare quan el jove Herman tenia només dotze anys. Per primera vegada, doncs, Melville era empès per un destí tràgic i hagué d’iniciar bruscament una dura lluita per la vida que el dugué a treballar a foscos despatxos de bancs i magatzems, a assajar l’ensenyament, a enrolar-se com a grumet en un viatge comercial a Anglaterra per acabar, com el seu alter ego Ismael, embarcant-se al balener Acushnet, iniciant el periple que havia de fornir el marc exòtic de la major part de les seves novel·les. Retornat després de quatre llargs anys d’aventures, uns anys reflectits a les novel·les inicials Typee (1846) i Omoo (1847), Melville assaboreix l’únic període d’èxit públic que li permetrà casar-se i adquirir una propietat agrícola notable, Arrowhead, prop de Pittsfield, a Massachusetts, on tindrà com a veí Nathaniel Hawthorne, el seu admirat amic i company de lletres.

El fracàs comercial dels seus darrers llibres, inaugurat amb l’acollida freda i distant dispensada a Moby Dick, farà que Melville deixi d’escriure prosa i es refugiï en uns escadussers llibres de poemes i en la tensa solitud de l’obscura feina d’inspector de duanes, feina que exercirà durant vint anys fins a la jubilació.

La seva obra, obscurida i menystinguda durant més de seixanta anys, serà recuperada d’aquella «Oficina de Lletres Perdudes» amb l’embranzida neoromàntica dels anys vint. D. H. Lawrence, un altre escriptor que com Melville cercà la puresa de la barbàrie, fou un dels primers a revaloritzar la seva figura a través dels seus magnífics estudis sobre la literatura clàssica nord-americana. De bell nou recuperades, les «lletres» de Melville no han cessat ni un moment d’engrandir-se.

De fet, pot afirmar-se que Moby Dick constitueix l’epígon i alhora la culminació de la narrativa romàntica nord-americana, i s’erigeix en síntesi de veritat científica —el cientificisme cetològic i la morositat descriptiva que afeixuguen un xic la novel·la, però que responen a les exigències de versemblança del lector i al mateix desig de Melville de magnificar l’aventura fins a dotar-la de volada mítica—, de literatura fantàstica —tota la novel·la s’estructura oníricament a partir de la fusió de realitat i somni, essent la visualització d’un malson obsessiu—, i de simbolisme literari —l’obra de Melville, com la de Poe, són un clar antecedent del posterior desenvolupament del simbolisme en literatura. Una síntesi, doncs, que supera els límits del romanticisme i que prefigura en molts sentits la literatura contemporània.

D’entre els elements específicament romàntics, m’agradaria destacar la intensitat i l’ambivalència amb què Melville tracta el tema de la natura. En aquest sentit, és fàcil descobrir un ressò d’aquella concepció de la «natura innocent», anterior a la caiguda bíblica, aquell espai no contaminat per l’empremta humana. Aquest mite romàntic, que troba en el bon salvatge de Rousseau una de les formulacions més efectives, assolirà una extraordinària productivitat a través de l’antinòmia barbàrie/civilització que travessarà tota la narrativa nord-americana del segle XIX.

Ens trobem, també, davant la noció de la natura com a símbol de l’inefable, del misteri infinit de la vida. És aquesta concepció idealista i metafísica la que subjugà els escriptors romàntics i els abocà vers la contemplació, fins i tot la fusió, amb la Natura, en els ritmes de la qual volgueren descobrir l’essencialitat de la vida humana. El mar és, des d’aquesta perspectiva, la manifestació més suggestiva d’una natura atractiva i misteriosa. No és estrany, doncs, que els escriptors romàntics es lliuressin a la temptació metafòrica i real del viatge marí. Tampoc no és estrany que aquest romanticisme impregnés la filosofia transcendentalista d’Emerson quan predicava l’harmonia de l’home i la natura i en derivava la divinitat inherent a tot ésser humà. És així que podem entendre millor que el capità Ahab, de la mà de Melville, exclami: «Oh, natura! Oh ànima d’home! Que lluny de tota possible expressió són les teves analogies travades!».

És damunt aquesta analogia natura-ànima humana, forma extrema del recurs a la personificació, que els romàntics bastiren llurs estructures simbòliques. Moby Dick, la gegantina balena blanca, se’ns apareix com un dels mites més poderosos, per tal com ens ofereix una imatge única i ambivalent, feta de tot l’horror i tota la bellesa de la natura, que ens fa partícips de la contemplació al·lucinada i fascinant de la força cega, buida, primigènia i fatal de la natura, símbol perenne del misteri de l’existència.

Hi ha en la tradició romàntica en llengua anglesa dos llibres que cal relacionar amb el Moby Dick de Melville: El Poema del Vell Mariner de Coleridge i Les Aventures d’Arthur Gordon Pym de Poe. A part de les grans diferències formals, aquests tres llibres ens presenten una idèntica proposta de viatge més enllà de tot món conegut, una davallada a les profunditats de l’abisme, un correlat objectiu del dramàtic viatge al fons de la pròpia consciència; tots tres, en definitiva, estan dominats per la força de la imaginació simbòlica: els personatges es veuen arrossegats per una mena de vertigen al·lucinatori vers una visió d’infinitud, o bé viuen una suspensió del seny i la voluntat com si el seu jo s’hagués talment confós amb el miratge dels ritmes encalmats de les aigües tranquil·les i profundes, són testimonis espaordits del fantasma de la mort-en-vida que els corprendrà de manera irreversible. Allò que distancia aquests tres impressionants viatges romàntics és, potser, la seva dimensió simbòlica i la seva destinació final. Així, el vell mariner de Coleridge esdevé el símbol del cicle vital cristià de la caiguda, l’expiació i el renaixement, la seva visió es transforma en una lliçó moral. Els personatges de Poe i Melville, ben altrament, són arrossegats fins a l’anorreament en el seu desesperat intent de traspassar el llindar del coneixement racional. Només Ismael restarà com a testimoni solitari, desolat i perplex d’aquesta impossibilitat. Amb l’obra de Melville i Poe la literatura nord-americana altera radicalment el model del viatge d’Emerson i Whitman vers la fusió harmònica i unificadora amb la natura i arriba a la constatació de la irreversible, impermeable i misteriosa dualitat de l’existència. L’afirmació romàntica ha deixat pas a la pertinaç i obstinada interrogació de l’home contemporani.

Moby Dick no és, però, tan sols l’epígon brillant del romanticisme, sinó l’inici anticipat d’aquesta contemporaneïtat. Voldria ara, encara que fos esquemàticament, suggerir alguns aspectes d’aquesta modernitat.

El primer signe de modernitat, diguem-ne transgressora, de Moby Dick, cal veure’l en el seu sentit profundament paròdic pel que fa a la tradició calvinista i puritana en què, tanmateix, s’inscriu. Moby Dick es transforma així en l’antisermó calvinista, de la mateixa manera que Don Quixot esdevingué l’antinovel·la de cavalleries per excel·lència. Melville refusa l’anatema calvinista i intenta explicar-se l’existència després d’haver-s’hi inserit fins als àmbits més recòndits. Amb l’extraordinària figura d’Ahab, el capità ferit i obsessionat pel misteri impenetrable de la balena blanca, Melville ha creat el personatge més ferotgement antipurità tot i ésser, paradoxalment, el ressò d’aquella creença determinista tan arrelada en el calvinisme. Efectivament, si el pare Mapple s’ungeix com l’escollit que mena la nau dels pescadors al port de la salvació, el blasfem Ahab, la seva contraimatge, s’autoproclama el «lloctinent del fat», l’encarnació del destí tràgic.

La llàgrima que s’escola de l’ull d’Ahab vers l’oceà immens conté simbòlicament i explícita el condol profund de l’home primigeni, condemnat a la solitud del lluitador que perennement enyora el paradís perdut, un paradís que, com a miratge momentani, esdevé real en la majestuosa i serena bellesa del mar. Ahab és la consciència desmesurada de la reconciliació impossible, és, tal com assenyala Charles Feidelson, el «transcendentalista desenganyat»; jo afegiria que és una mena de perversió del somni d’Emerson i que, nogensmenys, com tot home d’origen emersonià, posseeix l’espurna de divinitat i la dignitat necessàries per assumir el seu propi i inexorable destí.

Amb la figura d’Ismael, Melville, prosseguint la tradició del romanç nord-americà, ens presenta un personatge absolutament descontextualitzat, sense passat definit, sense adscripció social, un outcast perfecte que se’ns apareix com una visió anticipada de l’estrany camusià, de l’home absurd, mig partit entre Sísif i Narcís, entre la intolerable i incomprensible autocontemplació i la convicció de la inútil reiteració dels esforços humans. Ismael, que arrossega l’estigma bíblic del desarrelament i la marginació, esdevé una prefiguració de l’antiheroi contemporani, la solitud i l’estranyament del qual esdevenen el símbol de la situació de l’home modern un cop perdudes les certeses i els principis on recolzava una societat en què ha deixat de creure. No cal dir com aquesta perspectiva fa de Moby Dick un precedent de la literatura fenomenològica i existencialista. El qüestionament de la realitat sensible i la consciència de la radical i dramàtica separació entre el jo i l’univers són el nucli de l’escrutini constant d’Ismael/Melville, per a qui, en mots de Merlin Bowen, «la identitat s’assoleix a través de la presa de consciència de la separació del món exterior».


Que Déu t’ajudi, vell: els teus pensaments han creat una criatura en el teu interior. I aquell, els intensos pensaments del qual el converteixen en Prometeu, té un voltor que s’alimenta per sempre en el seu cor; i aquest voltor és la mateixa criatura que ha creat.

Amb aquestes paraules admonitòries i profètiques, el narrador de Moby Dick fa una descripció de la dissociació mental d’Ahab a partir de la reificació del seu malson obsessiu; la referència explícita al voltor com la criatura creada que devora el creador ens porta directament al món de Kafka, potser l’univers literari més al·legòric, atemporal i profètic de la modernitat. Com Kafka, Melville ens llegarà un dramàtic i desolador non serviam que trobarà en la follia agressiva d’Ahab i la renúncia dràstica i total de l’escrivent Bartleby, una doble formulació extrema i oposada.

Gosaria, encara, aventurar d’altres ressons contemporanis fonamentals. Parlo de Freud i Nietzsche, alguna de les figuracions essencials dels quals s’intueix a l’obra magna de Melville.


Considereu tot això, i llavors gireu-vos a la terra verda, amable i dòcil; considereu-les totes dues, la mar i la terra: no trobeu una estranya analogia amb alguna cosa de vosaltres mateixos? Car així com aquest oceà aclaparador rodeja la terra verdejant, així en l’ànima de l’home hi ha una Tahití insular, plena de pau i joia, però encerclada per tots els horrors de la vida mig coneguda.

No llegiu en aquests horrors els dimonis de l’inconscient i en l’analogia terra/mar una magnífica descripció del «jo» i l’«allò» freudians? D’una banda, la terra, la superfície, el conscient conegut, l’instint de vida; de l’altra, el mar, les profunditats abissals, l’inconscient desconegut, l’instint de mort… Ahab i els seus homes del Pequod, responent al designi de Melville, faran orelles sordes a l’admonició del narrador de romandre sempre en aquella Tahití segura i confortable i es lliuraran al combat desigual amb el fantasma marí. Melville mateix s’encarregarà de recordar-nos que aquest fantasma ens és ben familiar bo i projectant-lo míticament per tal de fer-lo entrar a l’àmbit del llegendari mitològic, allí on viuen els éssers mítics que s’han atrevit a combatre el monstre. Ahab, com Perseu o sant Jordi, i la seva lluita aferrissada contra el monstre, s’alcen com a poderoses visualitzacions de l’imaginari, com a mites literaris de l’inconscient col·lectiu.

El gest blasfem i essencialment autoafirmatiu d’Ahab ens ofereix una anticipació d’aquell altre gest radical, el de Nietzsche i la seva criatura, el superhome, deslligat de tota moralitat convencional, deslliurat dels sentiments i abocat a l’afirmació absoluta en un univers buit de referències divines.

Ahab, el «fill del foc», és, també, una preimatge de la perversió històrica de la formulació nietzschiana. Ahab personifica la desmesura alienant, la hipnosi de la violència. Només cal pensar, amb esgarrifança, en la transmissió ritual i hipnòtica del seu odi profund contra la balena blanca, una transmissió hipnòtica que aconsegueix enfollir tots els mariners del Pequod, lliurats a la demoníaca dansa de la violència, per recordar la gènesi d’alguns dels passatges més dramàtics de la història més recent.

Igual que el seu protagonista Ahab, Moby Dick és també una novel·la desmesurada que esmicola totes les preceptives del gènere en la mesura en què conté, entre d’altres coses, un tractat de cetologia, una narració pseudohistòrica, un discurs filosòfic i un drama tràgic. L’amplificació temàtica a través de l’acumulació de referències científiques, històriques i mítiques fan de Moby Dick una novel·la síntesi en què les estructures narratives convencionals es fonen en un intent d’assolir un acte de percepció coral d’abast totalitzant.

La singladura fantàstica de Moby Dick arriba finalment a les nostres costes i ho fa de la mà de Maria-Antònia Oliver, narradora experta en travessies màgiques d’aniràs i no tornaràs. Des d’ara, doncs, el lector català té a l’abast un dels clàssics més universals i més influents de la novel·lística del segle XIX. Els ressons d’aquesta influència, per bé que indirectament, no han estat mai absents de la literatura catalana. Escolteu, si us plau, l’Excelsior maragallià, formulació radical del motiu vitalista i romàntic per excel·lència: aquell desig d’anar sempre mar endins, lluny de totes les seguretats, de totes «les aigües manses de cap port». I escolteu encara, més fort i més a prop, per assegurar-vos-en, la Rapsòdia d’Ahab, aquesta identificació neomaragalliana, apassionada i mítica a què es lliurà Agustí Bartra:


Ahab, capità eixut d’astres,

era fet de somni i mort,

era una aspra vigilància,

era un odi de tot port,

era sols ànima encesa

pels abismes submarins,

una follia enfollida

d’anar sempre més endins…



JAUME MARTÍ-OLIVELLA

Sitges, juliol 1983





NOTA SOBRE LA TRADUCCIÓ


Traduir una obra tan suposadament popular i, en realitat, tan profundament desconeguda com Moby Dick, ha estat una navegació apassionant, però plena d’esculls, en la qual més d’una vegada he estat a punt de perdre el nord i la paciència. La complexitat i la riquesa del lèxic emprat per Melville, la varietat i la mescladissa dels nivells de llenguatge, l’envitricollament sintàctic de molts fragments, m’han meravellat i m’han desconcertat tot sovint.

Traduir és, malgrat el traductor, trair una mica. També és enfonsar-se en una lectura profunda i minuciosa que fa descobrir matisos, els quals, en una lectura normal, per molt atenta que sigui, passen de llarg al lector. Però és, sobretot, traslladar un text d’una llengua a una altra, servant el màxim de fidelitat a totes dues. Dit en altres paraules, intentar trair com menys possible l’original i que la versió sigui intel·ligible, tot conservant el ritme, l’estil, les intencions literàries i l’esperit de l’autor.

Aquesta fidelitat, aquest respecte a Melville, ha estat allò que sempre he tingut present en el moment de treballar. Però fidelitat, en el món de la traducció, no vol dir literalitat. Una traducció literal trairia tant l’autor com la llengua a la qual tradueixes, perquè seria inintel·ligible i, en conseqüència, no es conservaria res del que un autor ha abocat a una obra i, a més, la llengua de la versió seria una llengua inventada seguint el model de la llengua original de l’obra. Així doncs, el secret d’una bona traducció rau, precisament, a defugir la literalitat i mantenir la fidelitat. La descoberta d’aquest secret (potser encara una descoberta només parcial) ha estat la meva aventura personal, enrolada al Pequod durant més d’un any.

Afortunadament, en algun port especialment remot, s’han embarcat amb mi algunes persones, a les quals vull agrair públicament la seva bona companyia:

A Josep M. Casablanques, que m’ha assessorat i orientat en tot el que fa al lèxic de marineria i en l’art de la navegació. En aquest punt, cal aclarir que part de les paraules utilitzades, en ser exclusives del baleneig i, encara més, dels baleners que salpaven de Nantucket, no tenen un corresponent exacte en català. De manera que hem hagut de trobar mots aproximats.

A Ramon Folch i Guillén, que m’ha cercat el nom català, a vegades també forçosament només aproximat, de molts animals i plantes.

A Jaume Gabarró, que a més de corregir el meu treball amb molt de seny i respecte, m’ha ajudat en les referències bíbliques que surten al text.

A Josep M. Pujol i Sanmartí, que m’ha orientat en qüestions de frases fetes i de nivells de llenguatge.

A Mary Ann Newman, amb la qual m’he perdut a vegades per complicacions estilístiques i sintàctiques, però que gràcies a ella i al seu coneixement de l’obra, hem trobat el camí de sortida.

Finalment, als meus amics que han aguantat amb estoïcisme la pallissa de sentir-me parlar obsessivament de la Balena Blanca i del capità Ahab durant tot el temps que he treballat en la traducció.

He cregut convenient la inclusió d’un vocabulari de termes mariners, l’explicació dels quals fa referència només al valor que tenen al text. La terminologia marinera és poc fixada, entre d’altres coses perquè canvia força d’una zona a l’altra de la costa, i la intenció d’aquest vocabulari no és, ni de molt, fixar-la, sinó orientar el lector que vulgui acompanyar els personatges en les tasques quotidianes del baleneig. Naturalment, m’he basat en les definicions que he trobat a diccionaris, enciclopèdies i vocabularis, però he intentat simplificar-les al màxim, perquè Moby Dick, en definitiva, no és un tractat de marineria, ni un estudi de l’art del baleneig, sinó una aventura humana que el lector, per viure-la, s’hi ha d’embarcar tot sol, només amb l’equipatge de la pròpia imaginació.

MARIA ANTÒNIA OLIVER





Com a penyora

de la meva admiració pel seu geni

aquest llibre és dedicat a

NATHANIEL HAWTHORNE





ETIMOLOGIA


(FACILITADA PER UN DIFUNT UIXER TÍSIC D’UNA ESCOLA SECUNDÀRIA)

Aquell empal·lidit uixer, gastat de vestit, de cor, de cos i de cervell: el veig encara ara. S’estava sempre espolsant els seus vells diccionaris i gramàtiques amb un estrambòtic mocador burletament adornat amb totes les llampants banderes de totes les nacions conegudes del món. Li agradava espolsar les seves velles gramàtiques; això li recordava lleument la seva mortalitat.

Quan voleu instruir els altres i ensenyar-los per quin nom hem d’anomenar la balena (whale-fish) en la nostra llengua, i deixeu de pronunciar per ignorància la lletra «h», que quasi tota sola aporta el significat de la paraula, expresseu una cosa que no és veritat.

Hackluyt



Whale: Suec i danès, hval. Aquest animal s’anomena així a causa de la seva rodonesa i del seu moviment de balanceig puix en danès hvalt vol dir enarcat o en forma de volta.

Webster’s Dictionary



Whale: prové directament de l’holandès i de l’alemany Wallen; anglosaxó Walw-ian, rodar, rebolcar-se.

Richardson’s Dictionary





GLOSSARI




* Per fidelitat a l’autor, conservem els errors en les formes hebrea, grega, anglosaxona i danesa.





CITACIONS


(FACILITADES PER UN SOTS-SOTS-BIBLIOTECARI)

Es podrà comprovar que aquest simple cuquet furgador laboriós de pobre diable de sots-sots-bibliotecari sembla haver travessat els llargs corredors vaticans i les parades de llibres de tota la terra recollint qualsevol al·lusió casual a les balenes que pogués trobar de la manera que fos en qualsevol mena de llibre, sagrat o proa. Per tant no heu de prendre, si més no en alguns casos, les desordenades declaracions baleneres d’aquestes citacions, tot i que són autèntiques, per un veritable evangeli de cetologia. Lluny d’això. Pel que fa als autors antics en general i als poetes que apareixen aquí, aquestes citacions únicament són útils o entretingudes en tant que proporcionen un cop de vista sobre el que d’una manera molt variada s’ha dit, pensat, imaginat i cantat de Leviatan, per moltes nacions i generacions, incloent-hi la nostra.

Així que, bon vent, pobre diable de sots-sots, de qui jo sóc el comentador. Tu pertanys a aqueixa nissaga desesperada i esgrogueïda a la qual cap vi d’aquest món no escalfarà mai, i per a la qual fins i tot el feble xerès clar seria massa rosat i fort; però és gent amb qui de vegades a hom agrada de seure i sentir-se amb ells també un pobre diable, tornar-se sociable entre llàgrimes i dir-los francament, amb els ulls carregats i els gots buits, amb una tristesa no gaire desplaent: «Ja n’hi ha prou, sots-sots! Car com més us neguitejareu per plaure al món, tant més us n’haureu d’anar per sempre sense rebre gota d’agraïment! Tant de bo us pogués buidar els palaus de Hampton Court i les Tulleries per a vosaltres! Però ara, empasseu-vos les llàgrimes, i amunt els vostres cors fins al capdamunt del pal major; puix els vostres amics que us han precedit estan buidant els set estatges celestials i, a les envistes de la vostra arribada, han exiliat Gabriel, Miquel i Rafael, mimats per tant de temps. Aquí baix brindeu tots plegats només que amb cors esquerdats, allà dalt brindareu amb copes que no es poden trencar!».

I Déu creà les grans balenes.

Gènesi



Leviatan fa lluir darrere seu un senyal brillant, sembla com si la profunditat hagués canusit.

Job



El Senyor va disposar que un gran peix s’engolís Jonàs.

Jonàs



Per allí van els vaixells, allí hi ha aqueix Leviatan que Tu has fet perquè hi jugués (en el mar).

Psalms



Aquell dia Jahvè castigarà amb la seva espasa dura, gran i forta, Leviatan, la serp esmunyedissa, Leviatan, la serp tortuosa, i degollarà el dragó del mar.

Isaïes



I qualsevol cosa que entri en l’abisme de la boca d’aquest monstre ja sigui bèstia, un vaixell o una pedra, tot s’ho empassa la seva gran i terrible xuclada i pereix en l’insondable golf de la seva panxa.

PLUTARC, Morals (Traducció de Holland)



L’oceà Índic cria els peixos més diversos i més grans que existeixen: entre els quals hi ha els cetacis i remolins anomenats balenes, la llargària dels quals ateny fins a quatre acres o arpens de terra.

PLINI EL VELL (Traducció de Holland)



A penes portàvem dos dies en la mar quan, cap a l’hora de l’alba, va aparèixer un gran nombre de balenes i altres monstres marins. Entre les primeres n’hi havia una de dimensions enormes. Va apropar-se a nosaltres amb la boca oberta, aixecant onades pertot arreu, batent el mar del seu davant fins a convertir-lo en escuma.

LLUCIÀ, La veritable història (Traducció de Tooke)



També visità aquest país amb la intenció de pescar balenes, que tenien uns ossos de gran valor en comptes de dents, i en portà alguns al rei. (…) Les millors balenes es caçaven en el seu propi país, i algunes feien quaranta-vuit o cinquanta iardes de llargària. Digué que ell era un dels sis homes que n’havien matat seixanta en dos dies.

Narració verbal d’Octher o Other,

recollida de la seva mateixa boca pel rei Alfred, A. D. 890





I mentre que totes les altres coses, animals o vaixells, que entren dins el terrible abisme de la boca d’aquest monstre (la balena) es perden immediatament i són engolides, el gòbit s’hi arrecera amb gran seguretat i hi dorm.

MONTAIGNE, Apologia de Ramon Sibinda



Volem, volem! Que el Banyeta se m’emporti si no és aquest el Leviatan descrit pel nostre profeta Moisès en la vida del pacient Job.

RABELAIS



El fetge d’aquesta balena féu dues carretades.

Stowe’s Annals



El gran Leviatan que fa bullir els mars com un perol que xarbota.

LORD BACON, Versió dels Psalms



Pel que fa al monstruós embalum de la balena o orca, no sabem res de cert. S’engreixen d’una manera desmesurada, fins al punt que d’una balena se’n pot extreure una increïble quantitat d’oli.

Ibíd., History of Life and Death



El remei més excel·lent de la terra per a una contusió interna és l’oli de balena.

King Henry



Molt semblant a una balena.

Hamlet



Per aconseguir-lo no li pot servir

cap manya de l’art de la lixiviació,

sinó que ha de retornar altra vegada a qui, amb sageta traïdora, li féu la ferida,

solcà el seu pit, i li produí un desassossegador turment,

com el d’una balena ferida que travessa rabent l’oceà per arribar a la costa.

The Fairie Queen



Immensos com balenes, el moviment dels vastos cossos de les quals pot amb una plàcida calma somoure l’oceà fins a fer-lo bullir.



SIR WILLIAM DAVENANT, Preface to Gondiber

Els homes poden justament dubtar de quina cosa sigui l’espermaceti, ja que l’erudit Hosmannus en el seu treball de trenta anys diu francament, Nescio quid sit.

SIR T. BROWNE, Of Sperma Ceti and the Sperma

Ceti Whale. Vide bis V. E.





Semblant al Talus de Spencer amb el seu modern flagell, amenaça ruïna amb la seva poderosa cua. (…)

Porta els arpons clavats en els flancs, i de la seva esquena s’aixeca un boldró de piques.

Waller’s Battle of the Summer Islands



Per mitjà de l’Art es crea aquest gran Leviatan anomenat República o Estat (Civitas, en llatí) i que no és sinó un home artificial (…).

Paraules inicials del Leviatan de Hobbes



Silly Mansoul se l’empassà sense mastegar-lo, com si fos una alatxa en la boca d’una balena.

Holy War



Aquest animal marí,

Leviatan; que Déu, de totes ses obres

creà, la més gran de les que solquen

els corrents de l’oceà.

Paradise Lost



(…) Vet aquí Leviatan,

la més gran de les criatures vivents,

allargat com un promontori en les profunditats,

dorm o neda; i sembla terra que es belluga.

Aspira un mar per les ganyes

i l’expulsa en un esbufec.

Ibídem



Les poderoses balenes que neden en un mar d’aigua i en porten un d’oli nedant dintre seu.

Fuller’s Profane and Holy State



Així, gitats rere un promontori, els enormes Leviatans esperen la presa sense percaçar-la, sinó engolint la munió de peixos que, entrant per les seves mandíbules obertes, s’erren de camí.

Dryden’s Annus Mirabilis



Quan la balena sura a popa, li tallen el cap i amb una barca la remolquen tan a prop de la riba com sigui possible, encara que se sol encallar a dotze o tretze peus d’aigua.

Thomas Edge’s Ten Voyages

to Spitzbergen, in Purchass





Pel camí van veure moltes balenes jugant en l’oceà, volatilitzant capritxosament l’aigua a través dels conductes i respiralls que la natura els ha posat en les espatlles.

HARRIS COLL, Sir T. Herberts’s

Voyages into Asia and Africa





Hi van veure unes colles tan enormes de balenes que es veieren obligats a continuar amb molta precaució de por que no s’estavellessin contra elles.

Schoute’s Sixth Circumnavigation



Començàrem a navegar des de l’Elba, vent NE, amb el vaixell anomenat El Jonàs dins la Balena…

(…) Alguns diuen que la balena no pot obrir la boca, però això és una faula.

(…) Sovint s’enfilen als pals velers per veure si poden talaiar una balena, car el primer que la descobreix rep un ducat de recompensa.

(…) Em contaren d’una balena pescada a prop de Shetland que tenia més d’un tonell d’arengades a la panxa.

(…) Un dels nostres arponers em digué que una vegada havia pescat una balena a Spitzbergen que era completament blanca.

HARRIS COLL,

A Voyage to Greenland, A. D. 1671





Algunes balenes han fet cap fins a aquesta costa. L’any 1652, n’arribà una de les de mena ossuda que feia vuitanta peus de llarg, la qual (segons que em van informar), a més d’una gran quantitat d’oli, va proporcionar 500 lliures d’os de balena. Els queixos serveixen de portalada al jardí de Pitferren.

Sibbald’s Fife and Kinross



Jo mateix m’he proposat d’intentar si puc dominar i matar aquest catxalot, ja que mai he sentit de ningú que hagi mort un cetaci d’aquesta espècie; tanta és la seva ferocitat i agilitat.

Richard Strafford’s Letter from the Bermudas./

Phil. Trans. A. D. 1668





Les balenes al mar

obeeixen la veu de Déu.

The New England Primer



També vam veure grans balenes en abundància, car, en aquests mars del sud, gosaria dir que en tenen cent contra una que en tenim al nord.

Captain Cowley’s Voyage round

the Globe. A. D. 1729





(…) i l’alè de la balena és sovint acompanyat d’una fortor tan insuportable que és capaç de trastocar el cervell.

ULLOA, Amèrica del Sud



A cinquanta silfs elegits d’eminència especial confiem l’important encàrrec, les faldilles.

Sovint hem vist caure aqueixa sèptuple barrera tot i estar reforçada amb argolles i costelles de balena.

Rape of the Lock



Si comparem el volum dels animals terrestres amb el dels que habiten en les profunditats, trobarem que és desdenyable en la comparació. La balena és sens dubte l’animal més gran de la creació.

GOLDSMITH, Nat. His.



Si haguéssiu d’escriure una faula per als peixets, els hauríeu de fer parlar com a grans balenes.

Goldsmith to Johnson



A l’horabaixa vam veure el que pensàrem que era una roca, però que resultà ésser una balena que havien mort uns asiàtics i que estaven remolcant cap a la riba. Semblava com si volguessin dissimular-se darrere la balena per a evitar que els veiéssim.

Cook’s Voyages



Les balenes més grans rarament s’atreveixen a atacar-les. Tenen tanta por d’algunes d’aquestes que quan són al mar no gosen ni pronunciar els seus noms, i porten en les barques fems, pedra calcària, fusta de ginebró i altres coses semblants per tal d’espantar-les i prevenir-ne un apropament excessiu.

UNO VON TROIL, Cartes sobre el viatge

de Banck i Solander a Islàndia el 1772





El catxalot descobert pels nantuckesos és un animal actiu i ferotge que demana molta dedicació i atreviment dels pescador.

THOMAS JEFFERSON, Whale Memorial

of the French minister, 1778





I, us demano, senyor, què hi ha al món que sigui igual a ella?

Edmund Burke’s reference in Parliament

to the Nantucket Whale-Fishery





Espanya, una gran balena encallada a les ribes d’Europa.

EDMUND BURKE, (en algun lloc)



Una desena font d’ingressos ordinaris del Rei, font que segons diuen es basa sobre la consideració que la corona ha d’assegurar la protecció dels mars contra els pirates i els bandits, és el dret sobre els peixos reials, que són la balena i l’esturió. Aquests, tant si són llançats a la costa com si es pesquen prop de la riba, són propietat del Rei.

BLACKSTONE



Les tripulacions reprenen aviat el torneig de la mort: l’infal·lible Rodmond sobre el seu cap empunya l’arpó d’acer tot esperant el moment.

FALCONER, Shipwreck



Teulats, cúpules i pinacles resplendeixen lluminosos,

els coets s’aixequen i es fonen

per a penjar el seu foc momentani

al revolt de la volta del cel.

I per comparar-se l’aigua amb el foc

l’oceà s’aixeca amunt

llançat enlaire per una balena

per expressar una maldestra joia.

COWPER, On the Queen’s Visit to London



Deu o quinze galons de sang surten disparats a cada bategada amb una velocitat immensa.

JOHN HUNTER, Descripció de la dissecció d’una balena

(Una de petites dimensions)





El diàmetre de l’aorta d’una balena és més gran que el de la canonada principal de la instal·lació hidràulica del pont de Londres; i la roncor de l’aigua quan passa per la canonada és inferior en ímpetu i velocitat a la sang que barbolla del cor de la balena.

PALEY, Theology



La balena és un animal mamífer sense potes posteriors.

BARON CUVIER



Vam veure catxalots a 40 graus de latitud sud, però no en caçàrem cap fins al primer de maig, i llavors el mar n’estava ple.

COLNETT, Voyage for the Purpose of Extending

the Spermacetti Whale Fishery





En el lliure element sota meu nedaven

debatent-se i capbussant-se per joc, per cacera, per combat,

peixos de tots colors, formes i espècies,

que el llenguatge no pot pintar, i el mariner

mai no ha vist, des del terrible Leviatan

fins a milions de menudets que poblen cada ona:

agrupats en immenses moles, com illes flotants,

guiats per misteriosos instints a través

d’aquesta deserta

i incomunicada regió, no obstant això, per

tots cantons

assaltats per voraços enemics,

balenes, taurons, monstres, armats en el

front o en els queixos,

amb espases, serres, corns espirals o ullals ganxuts.

MONTGOMERY, World before the Flood



Visca! Peà! Visca! Canteu

a la glòria del rei dels peixos.

No hi ha una balena més gran que aquesta

en tot el vast Atlàntic;

ni un peix més gros

ha solcat el mar Polar.

CHARLES LAMB, Triumph of the Whale



L’any 1690 hi havia unes quantes persones en un turó observant les balenes com bufaven aigua i jugaven elles amb elles, quan algú digué assenyalant el mar:

—Allí hi ha una pastura tendra on els néts dels nostres fills hi aniran a cercar pa.

OBED MACY, History of Nantucket



Vaig construir una cabana per a Susan i per a mi i hi vaig posar una portalada en forma d’arc gòtic fent ús d’uns queixos de balena.

HAWTHORNE, Twice Told Tales



Vingué a encomanar un monument funerari per al seu primer amor, al qual matà una balena del Pacífic, feia no menys de quaranta anys.

IBÍD.



No, senyor, és una autèntica balena —respongué Tom—, he vist el raig; ha dreçat un parell d’arcs de sant Martí tan bonics que els voldria veure tothom. És una autèntica bóta d’oli, això!

COOPER, Pilot



Portaren els periòdics i veiérem en la Berlin Gazzete que allí s’hi havien començat a exhibir balenes als escenaris.

Converses d’Eckermann amb Goethe



Déu meu! Què passa, senyor Chace? Jo vaig contestar: Una balena ens ha desfonat.

Narració del naufragi del balener Essex de Nantucket

que fou atacat i destruït finalment per un gran catxalot

a l’oceà Pacífic. Per Owen Chace de Nantucket,

primer oficial de l’esmentat vaixell. New York, 1821





Un mariner assegut en els obencs,

el vent xiula sense traves;

la llum de la lívida lluna suara es desvelava, suara

es velava, i el fòsfor llampurna en el solc

que la balena deixa en el mar tot esplaiant-se.

ELIZABETH OAKES SMITH



La quantitat de llinya enretirada de les diferents barques dedicades a la captura d’aquesta sola balena pujà a un total de 10.400 iardes, gairebé sis milles angleses.

(…) De vegades la balena sacsa a l’aire la tremenda cua que espetega com un fuet i ressona a la distància de tres o quatre milles.

SCORESBY



L’enfurismat catxalot, embogit per les agonies que ha de suportar d’aquests renovats atacs, tomballa una i altra vegada; alça l’enorme testa i, amb els queixos ben oberts, intenta mossegar tot el que l’envolta. Amb el front envesteix les barques que surten disparades del seu davant a gran velocitat i de vegades queden totalment destruïdes.

(…) És un motiu de gran sorpresa que la consideració dels costums d’un animal tan interessant i des del punt de vista comercial tan important com el catxalot hagi quedat tan absolutament negligida o hagi excitat tan poca curiositat entre els nombrosos, i en bona part competents, observadors que en els darrers anys haurien gaudit de les més freqüents i convenients oportunitats per a observar llurs habituds.

THOMAS BEALE, History of the Sperm Whale, 1839



El catxalot no sols està més ben dotat que la balena franca (de Groenlàndia o autèntica balena) perquè posseeix una arma formidable en cada extremitat del cos, sinó que també mostra una disposició més accentuada a usar aquestes armes ofensives; i d’una faisó alhora tan destra, atrevida i malèvola que fa que el seu atac sigui considerat com el més perillós de totes les espècies de la tribu de les balenes.

FREDERICK DEBELL BENNETT,

Whaling Voyage Round the Globe, 1840





13 d’octubre.

—Guaita, com bufa! —cridaren des de la cofa.

—A quina distància? —demanà el capità.

—Tres punts a babord, per sotavent, senyor.

—Redreça el timó. A poc a poc!

—Sí, senyor.

—Ei, vigia, veus la balena ara?

—Sí, sí, capità! Una mola de catxalots! I com brolla, i com bufa!

—Assenyala, assenyala cada vegada.

—Sí, sí, senyor. Allà està brollant. Allà-allà-allà brooolla, està brollaaant!

—A quina distància?

—A dues milles i mitja.

—Llamps i trons! Tan a prop! Que pugi tothom al pont!

J. ROSS BROWNE,

Etchings of a Whaling Cruise, 1846





El balener Globe, a bord del qual van succeir els horribles esdeveniments que estem a punt de contar, pertanyia a l’illa de Nantucket.

Narració del motí en el Globe,

per Lay i Hussay, supervivents. A. D. 1828





Una vegada que era perseguit per una balena que havia ferit, contrarestà per un temps l’atac amb una llança, però al final el furiós monstre envestí la barca. Ell i els seus camarades només es pogueren salvar llançant-se a l’aigua un pic veieren que el xoc era inevitable.

Diari missioner de Tyerman i Bennet



El mateix Nantucket —digué el senyor Webster— és una part sorprenent i peculiar de la renda nacional. Té una població de vuit o nou mil persones, que viuen en el mar i que cada any augmenten la riquesa nacional amb la feina més arriscada i perseverant.

Informe del discurs de Daniel Webster al Senat dels EUA,

sobre la petició de construir una escullera a Nantucket, 1828





La balena caigué directament damunt seu, i segurament el matà en un instant.

La balena i els seus caçadors, o Les aventures del balener

i biografia de la balena, compilat en el viatge

de retorn pel Rev. Henry T. Cheever





Si fas el més petit remaleït soroll —respongué Samuel—, t’engegaré a l’infern.

Vida de Samuel Comstock (el sublevat),

pel seu germà, William Comstock.

Una altra versió del relat sobre el balener Globe





Els viatges dels holandesos i dels anglesos a l’oceà Àrtic per tal de descobrir-hi un pas per anar a l’Índia fracassaren en el seu objectiu primari, però revelaren els indrets on habiten les balenes.

MCCULLOCH, Commercial Dictionary



Aquestes coses són recíproques, la pilota rebota per a ser tornada a llançar; així havent estat descoberts ara els caus de les balenes, sembla que els pescadors han trobat indirectament nous camins per al misteriós pas del Nord-oest.

D’Alguna cosa. No publicat



És impossible de trobar en l’oceà un vaixell balener sense ésser atret per la seva simple aparició. El vaixell, amb el velam abaixat, amb guaites a les cofes escrutant àvidament l’ampla extensió del seu voltant, té un aire completament diferent dels que es dediquen als viatges regulars.

Current and Whaling. U. S. Exploring Expeditions



Els que han passejat pels encontorns de Londres i d’altres llocs potser recorden haver vist grans ossos corbats plantats en terra per formar arcs sobre les portalades o bé entrades de glorietes, i potser els han explicat que eren costelles de balena.

Tales of a Whale Voyager to the Artic Ocean



Quan les barques tornaren a percaçar les balenes, els blancs trobaren el seu vaixell en sagnant amotinament dels salvatges enrolats en la tripulació.

Relat en els diaris de la presa i represa del balener Hobomack



En general és ben sabut que llevat de les tripulacions dels vaixells baleners (americans) poques solen retornar en els vaixells a bord dels quals marxaren.

Cruise in a Whale Boat



De sobte una enorme massa emergí de l’aigua i es precipità perpendicular a l’aire. Era la balena.

Miriam Coffin or the Whale Fisherman



La balena, certament, s’arponeja; però imagineu-vos de quina manera manejaríeu un poderós poltre sense domar lligant-li simplement una corda al cap de la cua.

A Chapter on Whaling in Ribs and Trucks



En una ocasió en vaig veure dos, d’aquests monstres (balenes), probablement mascle i femella, nedant lentament un darrere l’altre a menys d’una llançada de roc de la riba (a la Terra del Foc), sobre la qual el faig estenia les branques.

DARWIN, Voyage of a Naturalist



Tothom a popa! —cridà l’oficial. I tot girant el cap veié els queixos oberts d’un catxalot per davant de la proa, amenaçant-los amb una destrucció instantània—. Tothom a popa, us hi jugueu la vida.

Wharton the Whale Killer



Per tant, estigueu animats, nois, no deixeu decaure el cor mentre el valerós arponer fereix la balena!

Nantucket Song



Oh l’estranya i vella balena, enmig de tempestes i ventades en la seva casa oceànica, on la força fa la llei, serà un gegant poderós i reina dels mars immesurables.

Whale Song





1


Miratges

Digueu-me Ismael. Uns anys enrere —no cal precisar quants—, tenia pocs diners, o cap ni un, a la bossa, i no hi havia res de particular que m’interessés en terra, i vaig pensar d’anar-me’n a navegar una mica per veure la part líquida del món. És una manera que tinc de gitar la fel i de regular la circulació. Cada cop que veig que em vaig posant sorrut; cada cop que en la meva ànima és novembre humit i rúfol; cada cop que em trobo aturat involuntàriament davant els magatzems de taüts i m’afegeixo al seguici de tots els funerals que topo; i especialment cada cop que la hipocondria em domina amb tanta força que caldria un principi moral ben ferm per impedir-me de baixar deliberadament al carrer i arrabassar metòdicament els barrets de la gent… aleshores m’adono que és ben hora d’anar en mar tan aviat com pugui. Això és el meu substitut de la pistola i la bala. Amb un floreig filosòfic, Cató es va llançar sobre la seva espasa; jo, agafo un vaixell silenciosament. No hi ha res de sorprenent en aquest fet. Encara que no ho sàpiguen, gairebé tots els homes, cadascú a la seva manera i en un moment o altre acaronen com jo els mateixos sentiments envers l’oceà.

Heus aquí ara la nostra ciutat insular dels manhatos, encerclada de molls com les illes de les Índies ho són d’esculls de corall: el comerç l’envolta amb el seu onatge. A dreta i a esquerra, els carrers us menen a l’aigua. L’extrem inferior de la ciutat és el Battery, on aquesta noble mola és mullada per ones i refrescada per brises que, poques hores abans, no havien ni vist la terra. Fixeu-vos en la gentada de badocs que contemplen l’aigua.

Feu la circumval·lació de la ciutat una tarda ensonyada de dia festiu. Aneu des de Corlear’s Hook fins a Coentis Slip, i d’allí, passant per Whitehall, cap al nord. Què veieu? Dreçats com sentinelles silenciosos al voltant de la vila, hi ha milers i milers de mortals absorts en els seus somnis oceànics. Alguns estintolats contra les estaques; d’altres asseguts a la punta dels atracadors; els uns mirant part damunt de les orles dels vaixells arribats de la Xina, els altres dalt de tot de l’arboradura, com maldant per poder obtenir una mirada més bona vers la mar. Però tots ells són homes de terra; passen els dies de la setmana engabiats entre fusta i ciment, lligats als taulells, clavats als bancs, aferrats als escriptoris. I doncs, què significa això? Que potser han desaparegut els prats verds? Què hi fan aquí, aquesta gent?

Mireu! Ara ve una gentada, s’encaminen directament cap a l’aigua i semblen ben resolts a la capbussada. És estrany! Res no els satisfarà si no és la banda més extrema de la terra; no en tindran prou de vagarejar al recer ombrívol d’aquells magatzems. No. Els cal arribar a tocar de l’aigua tant com puguin sense caure-hi. I allí romanen: milers de persones, llegües de persones. Tots gent de terra endins, vénen dels passeigs i dels caminois, dels carrers i de les avingudes —del nord, de l’est, del sud i de l’oest. Heus-los aquí, tots junts. Digueu-me, també a ells els ha atret la virtut magnètica de les agulles dels compassos?

Encara més. Posem que sou al camp: en un altiplà de llacs. Podeu agafar ben bé el sender que vulgueu i deu contra un que us porta tàlveg avall i us deixa a un rabeig del corrent. Hi ha màgia en això. Deixem que l’home més abstret s’enfonsi en els seus somnis més profunds, poseu-lo dret i feu-li moure els peus: infal·liblement us portarà a l’aigua, si aigua hi ha a algun punt de la contrada. Si alguna vegada us trobéssiu assedegat en el gran desert americà, feu aquest experiment si s’escau que la vostra caravana vagi proveïda d’un entès en metafísica. Doncs sí, com tothom sap, la meditació i l’aigua fan parella per sempre.

Però aquí hi ha un artista. Us vol pintar el detall més ombrós, més ensonyat, més tranquil i més encisador del romàntic paisatge de tota la vall del Saco. Quin és l’element principal que utilitza? Allí es drecen els seus arbres, cadascun amb el tronc foradat i buit com si a dins hi hagués una ermita i una creu, i aquí hi dorm la prada, i allí dorm el bestiar; i d’aquell mas en surt un fil de fum endormiscat. Per un bosc llunyà s’hi endinsa, fent giragonses, un camí envitricollat que arriba als cingles entrecreuats dels cims que s’amaren de blavor muntanyenca. Però encara que la imatge tingui aquest èxtasi, encara que aquell pi deixi caure els seus sospirs sobre el cap del pastor com si fossin fulles, tot seria inútil si els ulls del pastor no estiguessin fits en el corrent màgic que té davant d’ell. Aneu a visitar les Praderies pel juny, quan durant vintenes i vintenes de milles camineu entre lliris tigrats, enfonsats fins als genolls… quin encís hi manca? L’aigua: no hi ha ni una gota d’aigua! Si Niàgara no fos més que una cascada de sorra, viatjaríeu les vostres mil milles per veure-ho? Per què el pobre poeta de Tennessee,[1] quan va rebre inesperadament dos grapats de plata, va deliberar entre si comprar-se l’abric que necessitava tristament o si invertir els seus diners en un viatge a peu a la platja de Rockaway? Per què gairebé tots els nois sans i forts, amb una ànima sana i forta, un moment o altre es tornen bojos per anar en mar? Per què durant el vostre primer viatge com a passatgers vàreu sentir aquella mena de vibració mística quan us digueren per primera vegada que el vaixell ja era lluny de la vista de la terra? Per què els antics perses consideraven sagrada la mar? Per què els grecs li donaren una divinitat particular, i precisament un germà de Júpiter? Segurament totes aquestes coses tenen un sentit. I encara és més profund el significat de la història de Narcís, el qual, en no poder atrapar la dolça imatge turmentadora que veié a la font, s’hi va tirar i s’hi va ofegar. Aquesta mateixa imatge la veiem nosaltres a tots els rius i als oceans: és la imatge del fantasma inabastable de la vida; i això és la clau de tot.

Ara bé, quan dic que tinc el costum d’anar en mar quan els ulls se’m comencen a emboirar i quan començo a adonar-me massa dels meus pulmons, no vull que hom pensi que vaig en mar com a passatger. Car per ser passatger, per força cal tenir una bossa, i una bossa no és més que un parrac si no hi porteu quelcom a dins. A més, els passatgers es maregen, busquen brega, no dormen a les nits i, per regla general, no es diverteixen gaire. No, jo no vaig mai de passatger; ni, per bé que estic prou amarinat, no vaig mai en mar de comodor, ni de capità, ni de cuiner. Deixo la glòria i l’honor d’aquests oficis als qui se n’agraden. Per la meva banda, jo detesto els tràfecs, els maldecaps i les tribulacions honorables i respectables, siguin de la mena que siguin. Prou feina tinc de tenir cura de mi mateix, per haver de tenir cura de vaixells, barques, bergantins, goletes i tota la resta. Pel que fa a anar-hi de cuiner —per bé que reconec que hi ha una glòria considerable en això, car un cuiner és una mena d’oficial a bord d’un vaixell—, doncs bé, no he tingut mai el caprici de rostir galls, encara que, un cop rostit, assenyadament untat i ponderadament salat i empebrat, no hi ha ningú que en parli amb més respecte, per no dir més reverencialment, que jo. Gràcies a les dèries idolàtriques dels antics egipcis envers els ibis rostits i els hipopòtams guisats, podeu veure les mòmies d’aquestes criatures en els seus forns immensos, les piràmides.

No, quan vaig en mar, hi vaig com un simple mariner de coberta, enfonyat al fons del castell de proa, enfilat al tamboret de sobreperroquet. Cert, sovint em donen ordres, i em fan saltar de verga en verga com un llagost a un prat, pel maig. I al començament, aquestes coses són prou desagradables. Us fereixen l’amor propi, especialment si veniu d’una família establerta d’antic al país, els Van Rensselaer, o els Randolph, o els Hardicanute. I encara més si just abans de ficar la mà al cubell de quitrà, heu estat fent-vos el senyor com a mestre rural, i fent que els nois més grans us agafessin por. És un canvi que punxa, us ho asseguro, això de passar de mestre a mariner, i requereix una infusió ben forta de Sèneca i dels estoics per fer-vos capaç de suportar-ho i fer-hi la rialleta. Però fins i tot això passa amb el temps.

Què hi fa si un vell capità garrepa em mana agafar un raspall i fregar les cobertes? A quina quantitat puja aquesta indignitat, vull dir pesada segons els valors del Nou Testament? Creieu que l’arcàngel Gabriel em farà de menys perquè obeeixo ràpidament i respectuosament aquell vell garrepa en aquest cas particular? Qui no és esclau? Digueu-m’ho. Doncs bé, per molt que el vell capità em mani el que sigui, per molt que m’apallissin i m’apunyeguin, jo tinc la satisfacció de saber que tot està bé; que tothom, d’una manera o altra, és servit de la mateixa forma, o sigui des d’un punt de vista físic o metafísic; i així, l’apallissada universal la rep tothom i cada mà hauria de fer fregues a l’espatlla dels altres, i estar tots contents.

A més, sempre vaig en mar com a mariner perquè sempre es preocupen de pagar-me per la molèstia, mentre que no he sentit dir mai que hagin pagat ni un sol penic a un passatger. Al contrari, els passatgers han de pagar. I hi ha tota la diferència del món entre pagar i ser pagat. L’acte de pagar és, potser, la càrrega més incòmoda que ens varen transmetre aquells dos lladres de l’hort. En canvi, ser pagat… hi ha res que s’hi pugui comparar? L’educada diligència amb què un home rep diners és realment meravellosa, si considerem que hom creu tan seriosament que els diners són la causa de tots els mals de la terra, i que de cap manera un home adinerat no pot entrar al cel. Ah, amb quina alegria ens lliurem nosaltres mateixos a la perdició!

Finalment sempre vaig en mar com a mariner per l’exercici sanitós i per l’aire pur que hi ha a la coberta del castell de proa. Car, en aquest món, els vents de proa dominen més que no pas els vents de popa (és a dir, si hom no viola mai la màxima pitagòrica),[2] i així, gairebé sempre, el comodor, a l’alcàsser, rep l’atmosfera de segona mà dels mariners del castell de proa. Ell es creu que és el primer a respirar aquell aire, però no és així. De la mateixa manera, la comunitat guia els seus guies en moltes altres coses, i, de la mateixa manera, els guies ho sospiten ben poc. Però el motiu pel qual, després d’haver ensumat moltes vegades la mar com a mariner mercant, ara se’m va ficar al cap d’anar a una expedició balenera, és quelcom que, millor que ningú, pot contestar l’invisible oficial de policia dels fats, que em vigila constantment, que em segueix el rastre secretament i que m’influeix inexplicablement d’una manera o altra. I sens dubte la meva anada en aquesta expedició balenera formava part del gran programa de la Providència, que ja estava dibuixat de molt temps abans. Va arribar com una mena de breu interludi i solo entre representacions més extenses. Em fa l’efecte que aquesta part del programa devia dir, si fa no fa:


Gran competència en les eleccions per a la

Presidència dels Estats Units

Expedició balenera per un tal Ismael

BATALLA SAGNANT A L’AFGANISTAN



Tot i que no sabria dir per què exactament aquests regidors d’escena, els fats, em donaren un paper tan vergonyós en una expedició balenera, quan a d’altres els reservaren papers magnífics en altes tragèdies, i papers curts i fàcils en comèdies distingides, o papers divertits en farses —tot i que no sé per què fou així exactament—, en canvi, ara que recordo les circumstàncies, em penso que puc endevinar una mica els mòbils i els motius que, en ser-me presentats astutament sota disfresses diverses, m’induïren a predisposar-me per al paper que vaig representar, a més d’afalagar-me amb la il·lusió que era una tria resultant del meu propi i no desviat lliure albir i del meu discerniment assenyat.

El més important d’aquests motius fou la idea aclaparadora de la gran balena en si. Un monstre tan portentós i misteriós va atreure tota la meva curiositat. I després les mars salvatges i llunyanes per les quals feia giravoltar la seva mola illenca i els perills inevitables i indescriptibles de la balena; tot això, amb les meravelles de mil visions i sons patagònics que m’esperaven, m’ajudà a doblegar-me al meu desig. Potser per a altres homes aquestes coses no haurien significat cap al·licient; però jo, jo estic turmentat per una pruïja constant per les coses remotes. Adoro navegar per mars prohibides i desembarcar a costes bàrbares. Perquè no ignoro allò que és bo, sóc ràpid en la percepció de l’horror, i fins i tot podria ser-hi sociable —si em deixessin—, atès que és convenient mantenir unes relacions amistoses amb tots els hostes del lloc on un hom s’allotja.

A causa de totes aquestes coses, doncs, l’expedició balenera fou ben rebuda; les grans comportes de les meravelles del món s’obriren de bat a bat, i en les dèries folles que m’arrossegaven cap al meu destí hi suraven, de dues en dues, en el més íntim de la meva ànima, processons interminables de balenes i, al bell mig de totes, un gran fantasma encaputxat, com un cim nevat en l’aire.





2


El pallet

Vaig entaforar una camisa o dues en el meu pallet vell, me’l vaig col·locar sota l’aixella i vaig partir vers el cap d’Hornos i el Pacífic. Deixant la bona ciutat dels antics manhatos, vaig arribar com tocava a New Bedford. Era una nit de dissabte del mes de desembre. Gran fou la meva decepció en assabentar-me que el petit cabotatge cap a Nantucket ja havia salpat i que no hi havia manera d’arribar allí fins al dilluns següent.

Com que la majoria de candidats als dolors i penalitats del baleneig s’aturen al mateix New Bedford per emprendre des d’allí el viatge, cal dir que jo, per la meva banda, no tenia previst de fer-ho així. Car m’havia ficat al cap no navegar en cap embarcació que no fos de Nantucket, perquè hi havia quelcom de bell i de tempestuós en tot el que es relacionava amb aquella antiga illa famosa que m’agradava d’una manera sorprenent. A més, tot i que New Bedford ha anat monopolitzant darrerament els afers baleners, i malgrat que en aquestes qüestions la pobra vella Nantucket ara li va al darrere de bon tros, aquesta illa n’havia estat el gran model —el Tir d’aquesta Cartago—, el lloc on encallaren la primera balena morta d’Amèrica. D’on si no de Nantucket varen salpar aquells baleners aborígens, els pells-roges, per donar caça, amb les seves canoes, al Leviatan? I d’on, si no també de Nantucket, va partir aquell petit falutx intrèpid, carregat parcialment amb còdols portats d’altres llocs —així ho explica la llegenda— per llançar a les balenes a fi de veure quan estaven prou a la vora per arriscar un arpó des del botaló?

Ara havia de romandre una nit, un dia i una altra nit a New Bedford, abans de poder embarcar cap al meu port de destí, i per tant m’era motiu de preocupació on menjaria i dormiria a l’entretant. Feia una nit que semblava molt insegura, més encara, una nit molt fosca i lúgubre, inhòspita i amb un fred que mossegava. Jo no hi coneixia ningú. Havia escorcollat les butxaques amb ruixó ansiós i només n’havia tret unes quantes monedes de plata. «Així doncs, Ismael», em vaig dir a mi mateix, palplantat al mig d’un carrer desolat i amb el pallet carregat a l’esquena, comparant la foscor del nord amb la negror del sud, «onsevulla que en la teva saviesa arribis a allotjar-te aquesta nit, estimat Ismael, tingues cura de preguntar el preu, i no siguis massa primmirat».

Amb passes vacil·lants vaig recórrer els carrers i vaig passar per davant del rètol dels Arpons creuats, però allí semblava molt car i disbauxat. Més enllà, de les finestres vermelles i brillants de L’hostal del peix espasa, en sortia tal claredat que semblava que havia fos la neu i el gel acaramullats davant la casa, perquè per totes altres bandes la gelada s’havia endurit i formava un paviment de deu polzades, dur com l’asfalt —la qual cosa em resultava molt cansada quan ensopegava amb els sortints empedreïts i, a causa d’aquell servei dur i despietat, les soles de les meves botes estaven en una situació miserable. «Massa car i disbauxat», vaig tornar a pensar tot aturant-me un moment a contemplar l’ampla franja de claror del carrer i a escoltar la dringadissa de gots a dins. «Apa, endavant, Ismael», em vaig dir finalment. «Ho sents? Allunya’t d’aquesta porta, les teves botes apedaçades barren el pas». Vaig continuar endavant, i ara, per instint, anava per carrers que menaven a mar, perquè allí sens dubte hi havia els hostals més barats, encara que no els més agradosos.

Quins carrers més tètrics! Blocs de negror, que no cases, a banda i banda, i ara i adés una espelma, com un ciri que es belluga davant d’una tomba. En aquelles hores de la nit i del darrer dia de la setmana, aquell barri era completament desert. Però una mica més tard vaig arribar a una llum boirosa que sortia d’una edificació baixa i ampla, la porta de la qual era oberta, com una invitació. El lloc tenia un aspecte descurat, com si es destinés a l’ús públic; i, en entrar-hi, el primer que vaig fer fou travelar amb una caixa que feia de cendrer, al porxo.

«Ah!», vaig pensar, mentre les partícules de cendra que s’havien aixecat gairebé m’ofegaven, «aquesta cendra és de Gomorra, la ciutat destruïda? Però, i els Arpons creuats i El peix espasa?… Això deu ser, com a mínim, el rètol de L’escotilló».

Tot i així em vaig posar dempeus. En sentir una veuarra a dins, vaig avançar i vaig obrir una segona porta interior.

Allò semblava el gran Parlament Negre reunit a Topet.[3] Cent cares negres es giraren des dels seus escons per mirar. I darrere, un Àngel del Judici, negre, picava amb un llibre damunt la trona. Era una església negra, i el predicador parlava de la negror de la foscúria, i de les llàgrimes i els udols i els grinyols de dents que allí hi hauria.

«Ah, Ismael», vaig mormolar, reculant, «maleït entreteniment en el rètol de L’escotilló!».

Vaig continuar caminant i finalment vaig arribar a una mena de llàntia feble penjada a fora, no gaire lluny dels molls, i vaig sentir un grinyol desesperat en l’aire. En mirar cap amunt, vaig veure un rètol que es gronxava sobre la porta on, amb pintura blanca, hi havia representat feblement un gran doll d’esquitxos boirosos i aquestes lletres a sota: «L’hostal del brollador. Pere Taüt».

Taüt? Brollador? Vaig pensar que aquella associació era com un mal averany. Però diuen que aquest cognom és ben corrent a Nantucket i suposo que aquest Pere deu ser-ne emigrant. Com que la llum era tan feble i el lloc, en aquells moments, semblava prou tranquil, i com que semblava que la casetona de fusta corcada l’havien carretejada fins allí des d’un barri destruït per un incendi, i com que el rètol que es gronxava feia un grinyol miseriós, vaig pensar que era el millor lloc per trobar-hi allotjament barat i el cafè de pèsols més bo.

Era un lloc ben extravagant: un casalot amb ràfecs, amb un costat paralitzat com si diguéssim, tristament inclinat. Estava situat a una cantonada sense recer, abrupta, on el vent euraquiló udolava amb més fúria del que mai no ho havia fet al voltant de la pobra barca sacsejada de Pau. No obstant això, l’euraquiló és un zèfir vigorós i agradable per a qui estigui a recer, escalfant-se els peus a la llar de foc per anar-se’n al llit. «Pel que fa a aquest vent tempestuós anomenat “Euroclydon”», diu un antic escriptor, de les obres del qual jo en posseeixo l’únic exemplar existent, «hi ha una diferència meravellosa si el mireu de darrere estant d’una finestra amb vidres i la gebrada queda tota part defora, o si l’observeu des d’una finestra sense bastiment i la gebrada és a banda i banda, i l’únic vidrier és la Mort implacable».

Ben cert —vaig pensar quan se’m va acudir aquest passatge—, pla bé que raones, vell incunable. Sí, aquests ulls són finestres, i aquest cos meu és la casa. Quina llàstima que no hagin tapat les juntures i els cruis, i posat una mica d’estopa aquí i allí! Però ara ja és massa tard per fer arranjaments. L’univers ja està acabat. El cavalló ja és fet i les runes sobrants foren carretejades lluny fa ja un milió d’anys. I el pobre Llàtzer aquí, petant de dents contra la voravia que li fa de coixí, fent bellugar els parracs amb els seus calfreds, es podria tapar totes dues orelles amb pelleringues i es podria posar una panolla a la boca, i tanmateix això no el defensaria contra el tempestuós euraquiló.[4] «Euraquiló!», diu el vell Opulent, amb el seu abrigall de seda vermella (més tard en va tenir un encara més vermell). «Apa, apa! Quina magnífica nit gelada. Com guspireja Orió, quines claredats del Nord! Que parlin dels climes estiuencs orientals, d’hivernacles perpetus, i doneu-me a mi el privilegi de fer-me el meu propi estiu amb els meus propis carbons».

Però, què en pensa Llàtzer? Pot escalfar-se les mans blavenques només aixecant-les cap a les clarors del Nord? No s’estimaria més ser a Sumatra que no pas aquí? No s’estimaria molt més estirar-se tan llarg com és al llarg de l’Equador… oh, déus, sí!, baixar a l’abisme ardent per tal d’allunyar-se d’aquesta gelada?

Ara bé, que Llàtzer romangui embarrancat aquí a la vorera, davant la porta de l’Opulent, és més sorprenent que no pas que un iceberg amarri a una de les Moluques. En canvi el mateix Opulent també viu com un tsar en un palau de glaç fet de sospirs gebrats i, essent el president d’una societat antialcohòlica, només beu les llàgrimes tèbies dels orfes.

Però ara prou d’aquest gremoleig, ens n’anem a la caça de la balena i ja en trobarem a pleret. Rasquem-nos el gel dels nostres peus glaçats i vegem quina mena de lloc pot ser aquest Brollador.





3


L’hostal del Brollador

Havent passat sota els ràfecs de l’hostal del Brollador, us trobàveu a una entrada espaiosa, baixa i malgirbada, amb un arrambador antic que recordava l’orla d’alguna embarcació vella i desnonada. A un costat, hi penjava un quadre a l’oli molt gran, tan fumat de pertot arreu i tan fet malbé amb tots els mitjans que, amb l’encreuament desigual de clarors amb què el vèieu, només podíeu arribar a comprendre què significava mitjançant una observació diligent, una sèrie de visites sistemàtiques i una investigació acurada entre els veïns. Aquelles masses inexplicables d’ombres i besllums al principi gairebé us feien pensar en algun artista jove i ambiciós que, en temps de les bruixes de New England, havia pretès de dibuixar el caos encisat. Però a força de molta contemplació atenta i de repetides cavil·lacions, i especialment a força d’obrir la finestreta que hi havia al fons de l’entrada, finalment arribàveu a la conclusió que una idea tal, per molt forassenyada que fos, podia no ser totalment injustificada.

El que més us desconcertava i confonia era una massa negra, llarga, flexible, portentosa, de quelcom que planava al bell mig del quadre, sobre tres línies perpendiculars, blaves i boiroses, que suraven en una escuma indescriptible. Realment, era un quadre llimós, enfangat, putrefacte, capaç de fer embogir un home nerviós. En canvi, també hi havia en aquella pintura una mena de sublimitat indefinida, mig assolida, inimaginable, que us corglaçava completament fins que, sense voler, us juràveu arribar a descobrir què significava aquell quadre meravellós.

Adesiara us colpia una idea brillant però, ai las!, decebedora: és el Mar Negre en nit de temporal; és el combat contra natura dels quatre elements primordials; és una figuera borda maleïda; és una escena hiperbòria hivernenca; és l’empenta del corrent del Temps contra els gels que la volten. Però finalment totes aquelles fantasies reculaven davant allò portentós que hi havia al bell mig del quadre. Un cop descobert aquell allò, tota la resta seria fàcil d’entendre. Però, atureu-vos: no té una lleu retirada a un peix gegantí? Potser fins i tot al mateix Leviatan?

De fet la intenció de l’artista semblava que fos aquesta; era una teoria meva, en part basada en l’aplec d’opinions de moltes persones velles amb les quals havia conversat sobre la qüestió. El quadre representa una nau del Pacífic en un gran huracà; el vaixell, mig enfonsat, s’agita dins la mar només amb els tres pals despullats visibles, i una balena exasperada, en l’instant de saltar netament sobre l’embarcació, és en l’acte suprem d’empalar-se ella mateixa en els tres extrems dels arbres.

L’altra paret d’aquella entrada era tota plena d’una col·lecció salvatge de garrots i llances penjats. Alguns tenien un munt d’incrustacions de dents guspirejants que semblaven serres d’ivori; d’altres estaven emplomallats amb manyocs de cabells humans; i un tenia forma de dalla amb un gran mànec que escombrava el seu entorn com el tall fet en l’herba dallada per un dallador de braç llarg. Us feia estremir en veure-ho i us preguntàveu quin caníbal monstruós i salvatge podia haver anat a fer una collita mortal amb una eina tan horriblement segadora. Mesclat amb tot allò hi havia antigues llances i arpons baleners, rovellats, trencats i deformats. Algunes eren armes amb història. Amb aquella llança llarga, ara violentament torçuda, fa cinquanta anys que Nathan Swain va matar quinze balenes entre una alba i una posta. I aquell arpó —que ara sembla un tirabuixó— fou brandat als mars de Java i va desaparèixer amb una balena, que anys després fou morta a l’alçada del Cap Blanc. El ferro havia entrat prop de la cua com una agulla bellugadissa sojornant dins el cos d’un home, havia viatjat ben bé quaranta peus fins que fou trobat encastat al gep.

Creuant aquesta entrada fosca i passant per sota d’unes arcades baixes —tallades per allà on altre temps hi devia haver hagut una gran xemeneia central amb llars a tot el voltant—, entreu a la sala comuna, que és un lloc encara més fosc, amb unes bigues baixes tan voluminoses, i amb un empostissat tan esbalandrat, que gairebé us podríeu imaginar que trepitjàveu el pallol d’una vella embarcació, especialment en una nit de vent udolador quan la vella arca, ancorada per un costat, es gronxava furiosament.

A una banda de la cambra hi havia una taula llarga i baixa, com una lleixa, plena d’atuells de vidre esquerdat, carregada de rareses polsoses arreplegades pels racons més remots d’aquest ample món. De l’angle més allunyat de la cambra en sobresurt un catau ombrívol —el bar—, un intent barroer d’imitar el cap d’una balena. Sigui com sigui, allí hi ha el gran os arquejat de la mandíbula, tan immens que un cotxe gairebé hi podria passar per sota. A dins hi ha lleixes sutjoses tot al voltant, plenes d’ampolles, bòtils i flascons vells; i entre les mandíbules de ràpida destrucció, com un altre Jonàs maleït (i efectivament l’anomenen amb aquest nom) s’hi atrafega un homenic vell i marcit que cada dia ven, per diners, deliris i mort als mariners.

Són abominables els gots on aboca el seu verí. Si bé per la banda de fora són cilíndrics de veritat, per la banda de dins, aquests vils vidres verds guerxos s’aprimen enganyosament cap a un fons estafador. Meridians paral·lels barroerament gravats al vidre rodegen aquests gobelets de lladres de camí ral. Si s’omplen fins a aquesta marca només haureu de pagar un penic; fins a aquesta altra, un penic més; i així fins que el vas és ple: la mesura del cap d’Hornos, que podeu engolir per un xíling.

En entrar allí vaig trobar uns quants mariners joves reunits al voltant d’una taula que examinaven, a la claror esmortida, diversos exemplars de Skrimshander[5]. Vaig buscar l’hostaler i, en dir-li que volia l’acomodació d’una cambra, em va donar per resposta que tenia la casa plena —ni un llit buit.

—Ei, guaiteu! —va afegir pegant-se un cop al front—. Oi que no teniu inconvenient a compartir la manta d’un arponer? Em fa que aneu a la balena, així és que fareu bé d’avesar-vos a aquesta mena de coses.

Li vaig dir que no m’havia agradat mai de dormir dos en un llit, i que si alguna vegada ho havia de fer dependria de qui fos l’arponer, i que si ell, l’hostaler, no tenia de bon de veres cap altre lloc per a mi i si l’arponer no era clarament refutable, doncs bé, era millor que no pas vagarejar més temps per una ciutat desconeguda en una nit tan inhòspita, i m’avindria amb la meitat de la manta d’un home decent.

—Ja m’ho pensava. Molt bé, seieu. Sopar?… Voleu sopar? El sopar estarà a punt de seguida.

Em vaig asseure a un escó de fusta vell, tot ple d’osques com un banc del Battery. A un extrem, un vell Llop de mar el seguia adornant cavil·losament amb el seu ganivet de mariner, el cos inclinat i dedicat diligentment a la feina en l’espai d’entre les cames. Provava la seva traça en un vaixell de vela, però jo vaig pensar que no se’n sortia gaire bé.

Finalment, quatre o cinc de nosaltres fórem cridats a menjar a una cambra del costat. Hi feia tant de fred com a Islàndia —no hi havia cap foganya—, l’hostaler va dir que no es podia permetre aquell luxe. Només hi havia dues espelmes de sèu, cada una embolicada amb un paper. Ens resignàrem a embotonar-nos els nostres capots i portar-nos als llavis els tassons de te bullent amb les mans mig gelades. Però la pitança va ser d’allò més substanciós: no solament carn i patates, sinó també bunyols, Déu dels Cels!, bunyols per sopar! Un individu jove amb un sobretot verd es va dirigir als bunyols amb un posat espaordidor.

—Fill meu —digué l’hostaler—, tan segur com la mort que tindràs un malson.

—Hostaler —vaig mormolar jo—, no deu ser pas aquest l’arponer, oi?

—Oh, no —digué ell, amb posat malèvol i divertit—, l’arponer és un bergant de pell bruna, que no menja mai bunyols, no… només menja bistecs, i li agraden mig crus.

—El diable, és —vaig dir—. I on és aquest arponer? És aquí?

—Hi serà ben aviat —fou la resposta.

No vaig poder evitar de començar a tenir sospites d’aquell arponer «de pell bruna». Fos com fos, vaig decidir que si no teníem més remei que dormir plegats, caldria que ell es desvestís i es fiqués al llit abans que jo.

Un cop sopats, la parròquia tornàrem a la sala del bar, on, no sabent què fer, vaig resoldre passar la resta de la vetllada a tall de badoc.

Tot d’un plegat es va sentir un esvalot a fora. L’hostaler va saltar i va cridar:

—És la tripulació del Grampus. Aquest matí he sentit dir que eren a les envistes. Tres anys de viatge i el vaixell ple. Visca, nois!, tindrem notícies fresques de les Fidji!

Es va sentir un trepig de botes de mar a l’entrada; la porta es va obrir d’una revolada i una colla de mariners bàrbars entraren atropelladament. Embolcallats en els seus abrics de guàrdia aspres i amb els caps coberts amb gorres de llana, espellifats i apedaçats, amb la barba rígida de caramells de gel, semblaven una irrupció d’óssos del Labrador. Acabaven de desembarcar i allí era a la primera casa que entraven. No és estrany, doncs, que anessin tot dret a la boca de la balena —el bar—, on l’arrugat Jonàs, petit i vell, amb posat d’oficiant, servia vasos curulls a tota la colla.

Un es queixava d’un mal refredat de cap, i per això Jonàs li va mesclar un beuratge de ginebra i melassa que semblava quitrà, tot jurant-li que era un remei sobirà contra tots els refredats i constipats, no importava el temps que covés, ni si l’havien enxampat a la costa del Labrador o prop d’una illa de gel.

El licor ben aviat els va pujar al cap, com sol passar fins i tot als borratxos més avesats quan acaben de desembarcar; aleshores començaren a guimbar per allí amb gran aldarull.

Vaig observar, però, que un d’ells es mantenia una mica a part i, tot i que semblava que no volia malmetre la barrila dels seus compares amb la seva cara austera, en conjunt es frenava per no fer tant de renou com els altres. Aquest home em va interessar immediatament, i atès que els déus mariners havien ordenat que ben aviat esdevindria el meu company de vaixell (per bé que només un company de dormir, pel que fa a aquesta narració), aventuraré aquí la seva breu descripció.

Feia ben bé sis peus d’alçada, amb unes nobles espatlles i un pit com un atall. Poques vegades havia vist tant de braó en un home. Tenia el rostre profundament bru i colrat, cosa que per contrast li feia resplendir les dents blanques, mentre que a les ombres profundes dels seus ulls hi suraven algunes remembrances que no semblaven proporcionar-li gaire joia. Per la veu se li notava de seguida que era un meridional, i per la seva bella estatura vaig pensar que devia ser un d’aquells muntanyencs cepats de les Alleganian Ridge de Virgínia. Quan la gresca dels seus companys havia arribat al cim, aquest home es va esquitllar silenciosament i no el vaig tornar a veure fins que va esdevenir el meu camarada en mar. Això no obstant, pocs minuts després, els seus companys mariners el trobaren a faltar. Semblava que, per alguna raó, era el seu gran favorit, i es posaren a cridar:

—Bulkington! Bulkington! On és Bulkington? —i sortiren escapats de la casa a buscar-lo.

Aleshores eren devers les nou. La sala semblava gairebé sobrenaturalment tranquil·la després d’aquella orgia i jo vaig començar a felicitar-me per la mica de pla que m’havia empescat just abans de l’entrada dels mariners.

No hi ha cap home que s’agradi de dormir dos en un llit. De fet, us estimaríeu molt més no dormir ni amb el propi germà. No sé per què deu ser, però la gent vol estar sola quan dorm. I quan s’escau que heu de dormir amb un estrany, a un hostal desconegut, i que aquest estrany és un arponer, aleshores les vostres objeccions es multipliquen indefinidament. Tampoc no hi ha cap raó de pes per la qual jo, com a mariner, hagués de dormir més acompanyat que qualsevol altra persona, car els mariners ja no dormen de dos en dos en mar, no pas més que els reis fadrins en terra. Naturalment, dormen tots plegats en un lloc comú, però cadascú té el seu propi coi i es tapa amb la seva pròpia manta, i dorm en la seva pròpia pell.

Com més barrinava sobre aquell arponer, més detestava la idea de dormir amb ell. Era lògic suposar que, essent un arponer, la seva roba de lli o de llana, per al cas era igual, no seria d’allò més polit i molt menys d’allò més delicat. Vaig començar a tenir picor pertot arreu. A més, es feia tard i un arponer decent ja tocaria ser a casa per anar-se’n a jeure. Suposem, ara, que em caigués a sobre a mitja nit… com podria endevinar jo de quin vil catau devia venir ell?

—Hostaler! He canviat d’idea sobre aquest arponer… no vull dormir amb ell. Intentaré dormir damunt aquest banc.

—Com vulgueu. Em sap greu de no poder deixar-vos unes estovalles per fer-vos de matalàs, i aquests taulons són molt rasposos i malpresents —i tocava els renossos i els bonys—. Espereu una mica, Skrimshander; tinc una garlopa de fuster aquí al bar… espereu, dic, i us acomboiaré prou bé.

Tot parlant, va agafar la garlopa i, amb el seu vell mocador de seda, primer de tot va treure la pols del banc i després es va posar a aplanar-me vigorosament el meu llit, tot fent ganyotes com un mico. Els encenalls volaven a dreta i a esquerra. Però va arribar a un punt que el tall de la garlopa va topar contra un renòs indestructible. L’hostaler va cuidar a desllorigar-se el canell i jo li vaig dir que ho deixés estar, per l’amor de Déu, que el llit ja era prou tou per al meu gust i que no creia que ni tot el garlopeig del món pogués convertir un tauló de fusta de pi en un edredó de plomes. Així és que, arreplegant els encenalls amb una ganyota, i tirant-los dins la gran estufa del mig de la sala, va tornar a les seves coses i em va deixar en fosques meditacions.

Aleshores vaig prendre mides del banc i vaig veure que era un peu massa curt; però això es podia arranjar amb una cadira. El cas és que també era un peu massa estret, i l’altre banc de la sala era prop de quatre polzades més alt que el banc garlopat, de manera que no es podien aparellar. Aleshores vaig col·locar el primer banc arrambat a l’únic espai buit de la paret deixant un petit espai entre l’un i l’altre per poder-hi posar l’esquena. Ben aviat, però, em vaig adonar que m’hi arribava un corrent d’aire gelat de per sota l’ampit de la finestra, i que el meu pla no aniria bé de cap manera, sobretot perquè un altre corrent que provenia de la porta esbalandrada s’ajuntava al de la finestra, i tots dos plegats formaven una sèrie de remolins just a la vora del lloc on jo havia pensat passar la nit.

«Mal s’endugués el dimoni aquest arponer», vaig pensar. «Però, atura’t, no li podria passar al davant? Tancar la porta per dins i saltar al seu llit i no deixar-me despertar ni pels trucs més violents?».

No semblava una mala idea, però m’hi vaig repensar i ho vaig deixar córrer, perquè, qui em deia que l’endemà al matí, just en sortir disparat de la cambra, l’arponer no m’esperaria dret a l’entrada a punt de fer-me besar a terra?

Malgrat tot, en mirar altre cop al meu voltant i en veure que no hi havia cap possibilitat de passar una nit suportable a menys que no fos al llit d’una altra persona, vaig començar a pensar que, ben mirat, podia ser que els meus prejudicis contra l’arponer desconegut no tinguessin cap justificació.

«Esperaré una estona més», jo que penso, «no pot trigar gaire a deixar-se caure per aquí. Me’l miraré bé i potser podem arribar a ser uns alegres companys de llit… no se sap mai».

Però encara que els altres hostes anaven venint d’un en un, de dos en dos, o de tres en tres, i se n’anaven a jeure, no hi havia ni senyal del meu arponer.

—Hostaler —vaig dir—, quina mena de bergant és?… es retira sempre tan tard? Ja són ben bé les dotze tocades.

L’hostaler va tornar a fer la seva rialleta de conill i va semblar xalar d’allò més amb alguna cosa que jo no comprenia.

—No —va contestar—, generalment és un ocell matiner, es colga i es lleva amb el sol… sí, és de la mena d’ocells que sempre enxampen el cuc. Però anit se n’ha anat a fer de quincallaire, sabeu?, i no sé què dimonis el pot fer trigar tant, llevat que per ventura no pugui vendre el seu cap.

—Que no pugui vendre el seu cap?… Quina mena d’història voleu encolomar-me? —i em vaig començar a enrabiar, jo—. Em voleu fer creure, hostaler, que l’arponer s’entreté aquesta beneïda nit de dissabte, i potser fins i tot el matí de diumenge, a mercadejar el seu cap per la vila?

—Exactament —digué l’hostaler—. Ara, que jo ja li he dit que aquí no el podria vendre, que el mercat està saturat.

—De què? —vaig cridar.

—De caps, naturalment. Que no ho trobeu, que n’hi ha massa, de caps, en aquest món?

—Ja us ho diré, hostaler —vaig dir ben calmosament—: Serà millor que no us empatolleu aquestes verbes… no estic tan verd, jo.

—Ja m’ho penso —va dir, i va agafar un bastonet i l’esmolava per fer-ne un escuradents—, però estic segur que l’arponer us deixaria ben madur si us sentia malparlar del seu cap.

—Jo l’hi trencaré —vaig dir, ja totalment enfurit per aquella inexplicable ensarronada de l’hostaler.

—Ja l’hi té, de trencat —contestà ell.

—Trencat… —vaig fer jo—, voleu dir que té el cap trencat?

—Això mateix, i per aquest motiu no el deu poder vendre, em fa l’efecte.

—Hostaler —vaig dir, i vaig anar cap a ell tan fred com el Mont Hecla enmig d’una tempesta de neu—, hostaler, no us empatolleu més. Cal que ens entenguem, i ha de ser ara mateix. Jo vinc al vostre hostal i demano un llit; vós em dieu que només me’n podeu donar mig, que l’altre mig pertany a un tal arponer. I en parlar d’aquest arponer, que jo encara no he vist, vós us entesteu a explicar-me unes històries, desorientadores i empipadores, que em provoquen un sentiment incòmode per l’home que vós mateix m’heu designat com a company de llit, una mena de relació, hostaler, que és íntima i confidencial d’allò més. I ara us demano que em parleu i em digueu qui i què és aquest arponer, i si estaré segur en tots els aspectes passant la nit amb ell. I en primer lloc, sigueu bon home i retireu aquesta història de vendre el seu cap que, si és certa, per a mi serà una evidència que aquest arponer és un boig fermador, i jo no faig comptes de dormir amb un boig. I vós, mestre, sí, vós hostaler, per intentar fer-m’hi dormir amb tot el coneixement, us faríeu mereixedor de persecució criminal.

—Ai ui! —va dir l’hostaler respirant fondo—. M’heu fet un sermó força llarg per ser un home que té el costum de xumar ara i adés. Estigueu tranquil, home, estigueu tranquil. L’arponer del qual us he parlat acaba d’arribar de les Mars del Sud, on va comprar un munt de caps embalsamats de Nova Zelanda, unes peces magnífiques a fe, i ja els ha venuts tots tret d’un, que és el que intenta vendre anit perquè demà és diumenge i no estaria bé vendre caps humans pels carrers quan la gent va a l’església, oi? Diumenge passat ho volia fer, però jo el vaig aturar just quan sortia per aquesta porta amb quatre caps lligats amb una corda, que semblaven un manat de cebes.

Aquesta explicació va aclarir el misteri que, altrament, hauria estat inexplicable i va demostrar que, ben mirat, l’hostaler no tenia cap intenció de rifar-se’m. Però, al mateix temps, què podia pensar jo d’un arponer que romania pels carrers un dissabte a la nit fins entrat el sant dia del diumenge, dedicat a un negoci tan canibalesc com és vendre caps d’idòlatres morts?

—Podeu estar segur, hostaler, que aquest arponer és un home perillós.

—Paga quan toca —fou la resposta—. Au, que ja s’ha fet molt tard i és millor que gireu cua… és un bon llit. Sal i jo vàrem dormir en aquest mateix llit el dia que ens ajuntàrem. Hi ha lloc de sobres perquè hi dormin dos que tenen mala jeia, és un gran llit omnipotent. Que, abans que ho deixéssim estar, Sal posava el nostre Sam i el menut Johnny als peus. Però una nit, tot somiant, em vaig bellugar molt i, no sé com, vaig fer caure Sam a terra, i per poc que no es trenca el braç. Després d’això Sal va dir que no podia ser. Au, veniu per aquí, us donaré un llum en un tres i no res —dient això va encendre una espelma i me la va allargar, i es va oferir a mostrar-me el camí. Però jo estava indecís. Ell, mirant el rellotge del racó va exclamar—: Teniu, ja és diumenge… anit no veureu l’arponer, deu haver fondejat Déu sap on… doncs així, veniu. Au, veniu… No voleu venir?

Vaig considerar l’afer un moment i després anàrem escales amunt. Em va acomodar dins una cambreta gelada com una cloïssa, moblada, això sí, amb un llit prodigiós, gairebé tan gran per caber-hi quatre arponers de costat.

—Apa —va fer l’hostaler, col·locant l’espelma damunt un cofre de mariner, vell i esbalandrat, que feia el doble servei de peu de rentamans i de tauleta de centre—, apa, poseu-vos a gust, i que tingueu bona nit.

Jo em vaig girar d’esquena al llit però ell ja havia desaparegut.

Vaig enretirar el cobertor i em vaig inclinar sobre el llit. Per bé que no era la cosa més elegant del món, resistia força bé la meva inspecció. Després vaig pegar una ullada per tota la cambra: tret de l’embalum del llit i de la tauleta de centre, no hi havia cap altre moble que pertanyés a la cambra, només una lleixa basta, les quatre parets i la mampara d’una xemeneia empaperada amb un dibuix que representava un home caçant una balena. De les coses que no pertanyien pròpiament a la cambra, hi havia un coi sense deslligar i tirat a terra, a un racó. També hi havia un pallet gros de mariner amb la roba de l’arponer, en lloc del cofre dels de terra ferma. A més, també hi havia un paquet d’hams d’os de peix molt exòtics damunt l’ampit de la xemeneia i un gran arpó repenjat al capçal del llit.

Però, què és això de damunt el cofre? Ho vaig agafar i ho vaig portar prop del llum. Ho vaig palpar, ho vaig ensumar i vaig intentar totes les maneres d’arribar a una conclusió satisfactòria. Només ho puc comparar a una gran cortina d’estora, amb les vores adornades amb uns penjolls petits i dringadors, una cosa semblant a les pues de porc espí tenyides que posen els indis en els seus mocassins. L’estora tenia un forat o una mena de tall al mig, com els dels ponxos sud-americans. Però, podia ser possible que un arponer sobri es plantifiqués una estora i desfilés pels carrers d’una ciutat cristiana disfressat d’aquella manera? Me’l vaig posar per provar-me’l i em va pesar com una nansa; era extraordinàriament aspre i gruixut, i em va semblar una mica humit, com si aquell misteriós arponer l’hagués dut un dia de pluja. Em vaig acostar a un bocí de mirall que hi havia penjat a la paret i en tota la meva vida no he vist una visió com aquella. M’ho vaig treure de sobre tant a corre-cuita que em vaig engalavernar el coll.

Em vaig asseure a l’espona del llit i vaig començar a barrinar sobre aquell arponer marxant de caps i la seva estora. Després de pensar una estona em vaig posar dempeus, em vaig treure el capot i vaig romandre palplantat enmig de la cambra, pensant. Després em vaig treure la jaqueta i vaig pensar una estona més en mànigues de camisa. Però vaig començar a tenir molt de fred mig desvestit com anava, i recordant que l’hostaler m’havia dit que l’arponer no vindria en tota la nit perquè ja era molt tard, no vaig ronsejar més. Em vaig llevar els pantalons i les botes, vaig bufar l’espelma i vaig saltar al llit tot encomanant-me a la cura del Cel.

No sabria dir si aquell matalàs era farcit de panotxes o de vidres trencats, però vaig bellugar-me una bona estona sense poder agafar el son. Finalment vaig relliscar cap a un ensopiment lleuger i ja estava a punt de fer-me mar enfora cap a la terra de la son quan vaig sentir unes passes feixugues al passadís i vaig veure una espurna de llum que entrava dins la cambra per sota la porta.

«Valga’m Déu», vaig pensar, «deu ser l’arponer, l’infernal marxant de caps!».

Però vaig estar-me ben quiet i vaig decidir no dir ni un mot fins que em parlessin a mi. Amb un llum a la mà, i el cap de Nova Zelanda a l’altra, el desconegut va entrar a la cambra i, sense mirar cap al llit, va col·locar l’espelma a terra prou lluny de mi, a l’altre extrem de la cambra. Llavors va començar a afanyar-se amb les cordes del gran pallet que ja he esmentat abans que hi havia a terra.

Jo em delia per veure-li la cara, però la va tenir girada una estona mentre es dedicava a desfermar la boca del pallet. Però un cop obert el sac es va girar cap a mi… Oh, Déu dels Cels, quina visió! Quina cara! Era d’un color fosc, porpra, groguenc, i tota tacada amb clapes quadrades i negroses. Sí, és tal com jo pensava, un company de llit terrorífic: ha estat de brega, l’han ferit terriblement i ara és aquí, el metge l’acaba de deixar. Però en aquell moment es va escaure que girava la cara vers la llum, de manera que vaig veure clarament que aquelles clapes quadrades de les galtes no podien ser esparadraps. Eren taques d’alguna altra cosa. Al començament no sabia què pensar-ne, però ben aviat se’m va acudir una espurna de la veritat. Vaig recordar una història d’un home blanc —un balener també— que, havent caigut en mans dels caníbals, havia estat tatuat com ells. Vaig arribar a la conclusió que aquell arponer es devia haver trobat en una aventura semblant en el decurs dels seus llargs viatges.

«Bé, i què hi fa això?», vaig pensar. «Ben mirat, és només la seva part exterior. Un home pot ser honest en qualsevol mena de pell».

Però aleshores, què havia de pensar de la seva pell ultraterrenal, vull dir la resta de la pell que rodejava, i n’era completament independent, els quadrats del tatuatge? Segurament no podia ser altra cosa que una bona capa de colrat tropical, però el cert és que no havia sentit parlar mai d’un sol tan fort que colrés un home blanc convertint-lo en groc porprat. Ben mirat, però, jo no havia estat mai a les Mars del Sud, i potser allí el sol produïa aquests efectes extraordinaris damunt la pell.

I mentre totes aquestes idees em passaven pel cap com llampecs, l’arponer no s’havia adonat de mi en absolut. Però havent obert el sac amb unes certes dificultats, va començar a furgar-hi i tot d’un plegat en va treure una mena de tomahawk i un sarró de pell de foca amb pèl i tot. Va col·locar aquestes coses sobre el vell cofre del mig de la cambra i després va agafar el cap de Nova Zelanda —una cosa prou fantasmal— i el va entaforar dins el pallet. Després es va llevar el capell —un capell nou, de pell de castor—, i jo vaig estar a punt de fer un crit de sorpresa: no tenia ni un cabell al cap, si més no que se’n pogués dir cabell. Només un petit nus entortolligat al front. La seva calba porpra ara semblava del tot una calavera plena de floridura. Si el desconegut no hagués estat entre la porta i jo, hauria saltat cap allí més aviat que no havia saltat mai cap a un bon menjar.

Així i tot vaig pensar la manera d’esquitllar-me per la finestra, però érem al segon pis. Jo no sóc covard, però superava la meva capacitat de comprensió el fet de com haver-me-les amb aquell belitre marxant de caps porpra. La ignorància és parenta de la por i jo estava tan estupefacte i confós davant aquell desconegut que confesso que li tenia tanta de por com si hagués estat el dimoni en persona el qui hagués irromput dins la meva cambra en plena nit. Ben cert que estava tan espantat que no vaig tenir prou esma ni per dirigir-li la paraula i demanar-li una resposta satisfactòria sobre tot el que em semblava inexplicable d’ell.

A l’entretant, ell continuava la tasca de desvestir-se fins que, finalment, va mostrar el pit i els braços. Tant cert com que m’he de morir, aquelles parts cobertes de la seva pell eren quadriculades com un tauler d’escacs amb les mateixes clapes que la cara, i l’esquena la tenia igualment plena de quadres foscos. Semblava que havia estat a la Guerra dels Trenta Anys i n’havia escapat amb una camisa d’esparadrap. Encara més: tenia totes les cames marcades com si un manat de granotes verdoses pugessin corrents per troncs de palmeres joves. Ara era ben clar que devia ser algun salvatge abominable, o cosa per l’estil, embarcat en un balener a les Mars del Sud i desembarcat tal com era en aquella terra cristiana. Em vaig estremir només de pensar-ho. I a més un marxant de caps… potser dels caps dels seus propis germans. Es podia encaterinar amb el meu, de cap… Déu meu! Mira aquell tomahawk!

Però no era el moment de tremolar, perquè ara el salvatge va començar a fer una cosa que va fascinar completament la meva atenció i em va convèncer que, efectivament, devia ser un pagà. Es va acostar al seu pesat abric, o sobretot, o capot cuirassat, que prèviament havia penjat a una cadira, va butxaquejar i en va treure finalment una curiosa imatge deforme amb una gepa al darrere i exactament del color d’un infant de tres dies del Congo. Recordant el cap embalsamat, al principi gairebé vaig creure que aquella figureta negra era un infant de veritat conservat d’una manera semblant, però en veure que no era gens flexible i que brillava força com el banús polit, vaig arribar a la conclusió que no devia ser altra cosa que un ídol de fusta, com va ser efectivament.

Aleshores el salvatge s’acosta a la xemeneia buida, en decanta la mampara empaperada, i hi col·loca la petita imatge geperuda, com una bitlla, entre els capfoguers. La llinda i els muntants de la xemeneia i tots els maons de dins eren plens de sutge, de manera que vaig pensar que aquella llar de foc era una capelleta o un nínxol ben encertat per al seu ídol del Congo.

Aleshores vaig fixar la vista cap a la imatge mig oculta —i em sentia ben malapler— per veure què passaria a continuació. Primer de tot treu dos grapats d’encenalls de la butxaca del seu abric i els deixa amb tota cura davant l’ídol; després hi col·loca a sobre un bocí de galeta de mariner i hi aplica la flama de la llàntia, que converteix els encenalls en una flamarada expiatòria. Llavors, després d’unes quantes manotades ràpides dins el foc, i d’enretirar-les encara més ràpidament (perquè semblava que les cremava d’allò més), a la fi va aconseguir treure’n la galeta; la bufa per treure’n la cendra i per refredar-la una mica, i l’ofereix cerimoniosament al negret. Però el dimoni sembla que no està gaire il·lusionat amb una menja tan seca: no mou els llavis. Totes aquelles estranyes extravagàncies anaven acompanyades amb encara més estranys sorolls guturals fets pel devot, que semblava que resava fent cantarella o, encara més just, que cantava alguna salmòdia pagana, durant la qual gesticulava d’una manera ben poc natural. En apagar-se el foc, va agafar l’ídol amb molta de cerimònia i el va tornar a desar a la butxaca de l’abric, amb la mateixa cura que un caçador fica al sarró una perdiu morta.

Tot aquest cerimonial insòlit va augmentar el meu malestar i ara, en veure símptomes inqüestionables que s’acabaven les operacions del seu afer i que, per tant, saltaria al llit amb mi, vaig pensar que era ben hora, ara o mai, i sobretot abans que apagués l’espelma, de trencar l’encís que m’havia tingut lligat durant tanta d’estona.

Però el temps que jo vaig gastar a deliberar què havia de dir va ser fatal. Agafant el tomahawk de la taula, en va contemplar un instant la fulla i després, acostant-la al llum, va bufar grans núvols de fum de tabac. Immediatament després es va apagar el llum i aquell caníbal salvatge, amb el tomahawk entre les dents, va saltar al llit amb mi. Jo no em vaig poder estar de deixar anar un xiscle; i ell, amb un remuc sobtat d’astorament, va començar a palpar-me.

Quequejant no sé què, vaig allunyar-me d’ell cap a la paret i llavors el vaig conjurar, fos qui fos o què, a estar-se quiet i a deixar-me aixecar i encendre la llàntia. Però les seves respostes guturals em demostraren immediatament que comprenia ben poc el que jo volia dir.

—Qui és dimoni tu? —digué a la fi—. Tu no parlar, maleït, jo matar tu.

I amb aquestes el tomahawk espurnejant va començar a evolucionar davant meu en la fosca.

—Hostaler, per l’amor de Déu! Pere Taüt! —vaig cridar—. Hostaler! Mireu! Taüt! Àngels del Cel!

—Parlar tu! Dir a jo qui tu, maleït jo! Matar tu! —va tornar a remugar el caníbal.

I brandant el tomahawk va escampar la cendra calenta del tabac damunt meu, fins al punt que vaig pensar que es calaria foc a la meva roba.

Però, gràcies a Déu, en aquell moment va entrar l’hostaler amb un llum i, pegant un bot del llit, vaig córrer cap a ell.

—No tingueu por —digué l’home fent un rialleta—, Queequeg no us tocaria ni un cabell.

—No rigueu, home —vaig cridar—. Per què no m’heu dit que aquest arponer infernal era un caníbal?

—Em pensava que ja ho sabíeu… no us he dit que era a vendre caps a la vila? Au, gireu cua i torneu al llit. Queequeg, guaita: tu entendre jo, jo entendre tu… aquest home dormir tu… tu entendre?

—Jo entendre molt —va rondinar Queequeg, traient fum per la boca i asseient-se al llit—. Tu llit —va afegir, amb un gest amb el tomahawk i alçant el tapament del llit.

Realment va fer allò no sols d’una manera educada sinó especialment amable i caritativa. Jo me’l vaig mirar un moment. Ben pensat, amb tots els seus tatuatges era, així mateix, un caníbal net i d’aspecte agradable.

«Mira quin terrabastall que has armat», vaig pensar entre mi mateix, «i aquest home és un ésser humà com jo: té tants motius ell de tenir-me por com jo de tenir-li’n. I és millor dormir amb un caníbal sobri que no pas amb un cristià gat».

—Hostaler —vaig dir—, digueu-li que deixi estar el tomahawk, o la pipa, o el que sigui. Pla i clar, digueu-li que no fumi més i em colgaré amb ell. No em fa cap gràcia tenir un home fumant en el meu llit. És perillós. A més, no estic assegurat.

Quan se li va dir això, Queequeg va acceptar immediatament i em va fer un altre gest educat perquè em fiqués al llit. Es va decantar cap a una banda com si digués: no et tocaré ni una cama.

—Bona nit, hostaler —vaig fer jo—, us en podeu anar.

Em vaig colgar i en ma vida no havia dormit tan bé.





4


El cobertor

L’endemà matí, en despertar-me a trenc d’alba, em vaig trobar que Queequeg m’havia posat el braç damunt de la manera més amorosa i afectuosa. Hauríeu pensat gairebé que jo era la seva dona.

El cobertor era fet de retalls menuts i desiguals, en forma de quadradets i triangles de coloraines. I aquell braç seu, completament tatuat, que figurava un interminable laberint cretenc, en el qual no hi havia dos bocins que fossin de la mateixa tonalitat —a causa, suposo, que en mar havia exposat desordenadament el braç al sol i a l’ombra, amb les mànigues arremangades irregularment en diverses ocasions—, aquest braç seu, dic, semblava just una franja d’aquell edredó de retalls. Efectivament, com que el braç descansava en part sobre el cobertor quan jo em vaig despertar, em va costar distingir-lo, tan ben mesclats eren els tons; fou només per la sensació de pes i de pressió que vaig endevinar que Queequeg m’abraçava.

Vaig experimentar estranyes sensacions. Deixeu-me que us les expliqui. Quan jo era nen, recordo bé una circumstància una mica semblant que em va esdevenir: si fou realitat o somni és quelcom que no podré aclarir mai. La circumstància fou aquesta: havia fet una entremaliadura o altra —em sembla que intentava grimpar pel forat de la xemeneia com havia vist fer a un petit escura-xemeneies pocs dies abans—; i la meva madrastra, que d’una manera o altra sempre m’apallissava o m’enviava al llit sense sopar, em va arrossegar fora de la xemeneia estirant-me per les cames i em va enviar cap dret al llit, tot i que només eren les dues del migdia del 21 de juny, el dia més llarg de l’any en el nostre hemisferi. Em vaig sentir terriblement, però no hi havia res a fer; de manera que vaig pujar les escales fins a la meva petita cambra del tercer pis, em vaig desvestir tan lentament com vaig saber per fer temps i amb un sospir amarg em vaig ficar entre els llençols.

D’ajagut calculava fúnebrement les setze hores senceres que havien de passar abans que pogués esperar una resurrecció. Setze hores al llit! El carpó ja em feia mal només de pensar-ho. I feia tanta claror encara! El sol resplendia a la finestra i al carrer hi havia molt renou de cotxes i el so de veus alegres per tota la casa. De cada vegada em sentia més malament, i a la fi em vaig aixecar, em vaig vestir i vaig baixar de puntetes amb els peus només calçats amb mitjons, vaig buscar la meva madrastra i m’hi vaig tirar als peus suplicant-li que com a favor especial em donés una bona atupada pel meu mal comportament: qualsevol cosa menys condemnar-me a jeure unes hores tan insuportablement llargues. Però ella era la millor i més conscient de les madrastres i em va tornar a enviar a la meva cambra. Durant unes quantes hores vaig romandre estirat allí completament despert, i em sentia molt pitjor del que m’he sentit mai de llavors ençà, fins i tot en les meves malaurances posteriors. Finalment devia caure en un ensopiment ple de malsons i, en sortir-ne lentament —encara mig enfonsat en els somnis—, vaig obrir els ulls i la cambra abans il·luminada pel sol ara era embolcallada de tenebres exteriors. Tot d’un plegat vaig sentir una commoció que em va sacsejar tots els ossos. No es veia res, no se sentia res, però em va semblar que una mà sobrenatural m’agafava la meva. Jo tenia el braç estirat damunt el cobrellit i la forma fantasmal innominada, inimaginable i silenciosa a la qual pertanyia la mà, semblava que estava asseguda prop meu a l’espona del llit. Vaig romandre allí, estirat, durant uns moments que em varen semblar segles acaramullats damunt segles, corglaçat per l’horror més terrible, sense gosar enretirar la mà però pensant, malgrat tot, que si la movia només una polzada l’encís espantós es trencaria. No vaig saber com aquella inconsciència em va desaparèixer finalment, però en despertar-me, l’endemà matí, ho vaig recordar tot estremidorament, i durant dies i setmanes i mesos em vaig perdre en intents pertorbadors d’explicar-me el misteri. Encara més, en el moment actual m’hi extravio ben sovint.

Doncs bé, deixant de banda l’espant terrible, les meves sensacions en sentir la mà sobrenatural damunt la meva eren ben semblants, en la seva estranyesa, a les que vaig experimentar en despertar-me i veure el braç pagà de Queequeg que m’abraçava. Però finalment tots els esdeveniments de la nit anterior s’aplegaren sòbriament en una realitat clara i aleshores jo, ben despert, només en considerava la categoria còmica. Car, tot i que vaig intentar moure el seu braç —desfer el seu lligam d’esposa—, resultava que, adormit com estava, encara m’abraçava més fort com si res tret de la mort no ens pogués separar. Vaig esforçar-me, doncs, per despertar-lo:

—Queequeg! Per l’amor de Déu, Queequeg, desperta’t!

Finalment, després d’anguilejar fort, ferm i d’exhortacions incessants i a crits sobre la inconveniència de tenir abraçat un company mascle d’aquella manera tan matrimonial, vaig aconseguir extreure-li un gruny; i una mica després va retirar el braç, es va espolsar tot ell com un gos terranova acabat de sortir de l’aigua i es va incorporar, tibat com un fus, mirant-me i fregant-se els ulls com si no recordés en absolut com havia vingut a raure allí, tot i que una consciència boirosa de saber quelcom de mi semblava obrir-se pas en ell.

A l’entretant jo m’estava estirat tranquil·lament ullant-lo, ara ja sense desconfiances realment serioses i decidit a observar de ben a prop aquella criatura tan curiosa. A la fi va semblar que se li havia aclarit el cap pel que feia al caràcter del seu company de llit; i pel que es veia, va semblar d’acord amb aquell fet; va saltar a terra i mitjançant determinats signes i sorolls em va donar entenent que, si jo hi venia a bé, ell es vestiria primer i després em deixaria tota la cambra per a mi sol per vestir-me. Penso, Queequeg, que, en aquelles circumstàncies, va ser un començament molt civilitzat; la veritat és que, digueu el que digueu, aquests salvatges tenen un sentit innat de la delicadesa; és meravellós com són essencialment cortesos. Faig aquest compliment particular a Queequeg perquè em va tractar amb molta de civilitat i consideració, quan jo era culpable d’una rudesa considerable. El contemplava des del llit i vigilava tots els seus moviments mentre es feia la toaleta, perquè llavors la meva curiositat podia més que la meva educació. Sigui com sigui, hom no veu una persona com Queequeg cada dia, i tant ell com el seu capteniment bé valien una contemplació especial.

Va començar a vestir-se per dalt; primer es va posar el barret de castor, un barret molt gros per cert, i llavors —encara sense els pantalons— va pescar les botes. No sé per què diantres ho devia fer, però el moviment següent fou enfonyar-se, les botes a la mà i el barret al cap, sota el llit; pels violents moviments i panteixos vaig deduir que maldava durament per calçar-se les botes, tot i que no he sentit dir mai de cap regla de decència que obligui a estar en privat quan un home es posa les botes. Però és que Queequeg era una criatura en estat de transició —ni eruga ni papallona. Era just prou civilitzat per demostrar el seu exotisme de la manera més estranya possible. Era un estudiant sense graduar. Si no hagués estat civilitzat només en un grau molt baix, probablement no s’hauria preocupat en absolut amb les botes; però també si no hagués estat encara prou salvatge, no se li hauria acudit mai ficar-se sota el llit per posar-se-les.

Finalment va emergir amb el barret tot rebregat i abonyegat, calat fins als ulls, i va començar a ranquejar i a grinyolar per la cambra com si no estigués gaire avesat a les botes, de cuiro crivellat i humit —probablement no eren tampoc de la seva mida—, i més aviat el pessiguessin i el turmentessin en la primera sortida d’un matí de fred terrible.

Aleshores em vaig adonar que no hi havia cortines a la finestra i que, essent com era el carrer molt estret, des de la casa d’enfront es tenia una vista completa de la nostra cambra; i observant la fila indecorosa que feia Queequeg, passejant-se amunt i avall amb poca cosa més a sobre que el barret i les botes, li vaig pregar tan bé com vaig saber que accelerés el seu abillament com fos i, particularment, que es posés els pantalons tan aviat com li fos possible. Ho va fer de seguida i llavors va començar a rentar-se. A aquella hora del matí, qualsevol cristià s’hauria rentat la cara. Però Queequeg, amb gran sorpresa per part meva, es va limitar a fregar-se el pit, els braços i les mans. Després es va posar l’armilla, va agafar un bocí de sabó dur que hi havia al rentamans de la tauleta de centre, el va mullar dins l’aigua i va començar a ensabonar-se la cara. Jo vigilava per veure on guardava el raor, quan heus aquí que agafa l’arpó del costat del llit, en treu el mànec de fusta, desembeina la fulla, l’esmola una mica amb la bota i, acostant-se al bocí de mirall que hi ha a la paret, comença a afaitar-se vigorosament, o, més ben dit, a arponejar-se les galtes.

«Em sembla, Queequeg, que això és utilitzar la millor navalleria Roger[6] amb venjança». Més endavant ja no em vaig sorprendre tant amb aquella operació perquè vaig saber que el tall d’un arpó és fet de l’acer més fi, i que les seves vores rectes es mantenen sempre extremament esmolades.

Ben aviat va haver enllestit la resta del seu abillament i va sortir orgullosament de la cambra embolicat amb el gran capot de pilot i brandant l’arpó com un bastó de mariscal.





5


L’esmorzar

Jo el vaig seguir ràpidament. En baixar al bar, em vaig acostar molt complagut a l’hostaler ganyotaire. No li tenia gens de malícia, tot i que no m’havia fet pas poca befa amb la qüestió del meu company de llit.

Això no obstant, una bona rialla és una cosa excel·lent, i més aviat una bona cosa malauradament escassa. Així és que si cadascú, en la seva pròpia persona, ofereix matèria per a una bona facècia a qualsevulla, permeteu-li que no es faci enrere i encara empenyeu-lo alegrement que faci i es deixi fer en aquest sentit. I l’home que té quelcom d’abundantment risible en ell, tingueu la seguretat que hi ha més en aquest home del que potser us imagineu.

La sala del bar ara era plena dels hostes que s’hi havien deixat caure la nit abans, als quals jo encara no havia donat una bona llambregada. Gairebé tots eren baleners; primers, segons i tercers oficials, mestres d’aixa, boters, ferrers, arponers, mariners; una colla de gent colrada i fornida, amb barbes tofudes; una companyia peluda, llanuda, tots amb els seus capots de mariner a manera de bates.

Hom podia dir ben fàcilment quant de temps havia estat cadascun embarcat. Les galtes ufanoses d’aquest jove tenen la color de les peres tocades pel sol, i diríeu que gairebé fan la mateixa flaire moscada: no pot fer ni tres dies que ha desembarcat del seu viatge indià. Aquest altre home del seu costat és un pèl més clar de pell: diríeu que té un toc de fusta d’àloe. En el to de pell d’un tercer, encara hi persisteix un colrat tropical, tanmateix una mica esblanqueït ja: aquest sens dubte ja s’arrossega fa unes quantes setmanes a terra. Però, qui podia lluir unes galtes com les de Queequeg? Unes galtes que, marcades amb franges de tons diferents, semblaven el tombant occidental dels Andes que mostren, en una sola formació, el contrast dels climes, zona per zona.

—Au, a endrapar! —va cridar l’hostaler obrint la porta de bat a bat, i tots vàrem anar a esmorzar.

Diuen que els homes que han vist món són gent de maneres molt deseixides, completament segurs d’ells mateixos quan estan en companyia. Però això no és sempre: Ledyard, el gran viatger de New England, i Mungo Park, l’escocès, eren els que demostraven menys seguretat de tots els homes del saló. Però potser que la travessa de Sibèria en un trineu arrossegat per gossos, com va fer Ledyard, o un llarg i solitari passeig amb l’estómac buit pel negre cor de l’Àfrica, que era la màxima realització del pobre Mungo, aquesta mena de viatges, dic, potser no són la manera millor d’atènyer un elevat refinament social. Malgrat això, en general el que es troba arreu són aquesta mena de coses.

Aquestes reflexions foren motivades per la circumstància que, després d’haver-nos assegut tots a taula, quan jo em disposava a sentir una bona partida d’històries sobre el baleneig, per sorpresa meva, tots i cadascun d’aquells homes es mantingueren profundament silenciosos. I no és només això, sinó que semblaven empegueïts. Sí, allí hi havia una colla de llops de mar, molts dels quals havien escomès sense cap mena de timidesa grans balenes a alta mar —balenes que els eren completament desconegudes—, i hi havien lluitat fins a la mort sense ni un parpelleig; i en canvi, heu-los aquí, entaulats per esmorzar en societat —tots ells del mateix ofici, tots ells amb gustos semblants—, mirant al seu voltant i mirant-se entre ells com bens, com si mai no haguessin vist res més enllà del seu ramat entre les Muntanyes Verdes. Un espectacle ben curiós: aquells óssos vergonyosos, aquells tímids guerrers baleners!

Pel que feia a Queequeg, que seia entre tots ells, a l’extrem de la taula per casualitat, estava tan fred com un caramell. A dir veritat, no puc parlar gaire bé de la seva educació, car ni el seu més gran admirador no podria justificar cordialment que hagués portat l’arpó a l’esmorzar i que l’usés a taula sense cap mena de cerimònia, amb risc evident per a molts de caps, per acostar-se els filets de vaca. I certament que ho feia amb tota la fredor del món, i tothom sap que en la mentalitat de molta de gent fer les coses fredament és fer-les elegantment.

No parlarem aquí de totes les peculiaritats de Queequeg; com deixava de banda el cafè i els panets calents i dedicava tota la seva atenció només als bistecs poc fets. N’hi ha prou de dir que, havent esmorzat, va anar amb tots els altres al saló, va encendre la seva pipa tomahawk i es va quedar allí, fent tranquil·lament la digestió i fumant, amb el seu inseparable barret posat, quan jo vaig envestir a fer un tomb.





6


El carrer

Si al principi m’havia astorat en tenir una mostra d’un individu tan estrany com Queequeg circulant entre la societat refinada d’una ciutat civilitzada, aquest astorament ben aviat va desaparèixer en fer el meu primer tomb a la llum del dia pels carrers de New Bedford.

Les vies públiques dels voltants dels molls de qualsevol port de mar oferiran sovint a la vista els espectacles més estranys i estrafolaris de terres estrangeres. Àdhuc a Broadway i al carrer Chestnut, els mariners mediterranis a vegades escometran les espantades senyores. Regent Street no és desconegut dels mariners hindús i malais; i a Bombai, a l’Apollo Green, ianquis de carn i ossos han espantat sovint els nadius. Però New Bedford guanya qualsevol Water Street i qualsevol Wapping. En aquests llocs esmentats, hi trobeu només mariners, però a New Bedford hi ha caníbals de veritat fent petar la xerrada a les cantonades; hi ha salvatges autèntics, molts dels quals encara porten carn pagana damunt els ossos. Una persona de fora queda de pedra.

Però, a més dels fidjians, dels tongataboans, dels erromangoans, els pannangians i els brigians, i a més dels espècimens esbojarrats de l’orde de la baleneria que es gronxen distretament pels carrers, veureu altres espectacles encara més curiosos, certament molt més còmics.

Cada setmana arriben en aquesta vila dotzenes d’homes encara verds de Vermont i de New Hampshire, tots delerosos de guanys i glòria en l’art de la pesca. La majoria són joves, de carcassa cepada; individus que han estassat boscos sencers i que ara pretenen abandonar la destral i agafar l’arpó balener. Molts d’ells són tan verds com les Muntanyes Verdes d’on provenen. En algunes coses diríeu que només tenen unes hores d’edat. Mireu allí! Aquell minyó que fa el fatxenda a la cantonada. Porta un barret de castor i un frac amb cua d’oreneta, lligat amb un cinturó de mariner i una funda d’aixada balenera. I allí en ve un altre amb una xambra i una capa de llana negra.

Cap dandi criat a la ciutat no es pot comparar a un de criat al camp —vull dir un dandi veritablement terrós—, un individu que els dies que el sol crema el cul a les llebres, dalla les seves quarteres de terra amb guants de dant per por que les mans no se li colrin. Ara bé, quan un dandi d’aquesta mena es fica al cap de fer-se una reputació de distingit i s’enrola a fer la balena, hauríeu de veure les coses còmiques que fa en arribar al port. Quan encarrega el seu vestuari de mariner, fa posar botons de campanetes a les armilles i travetes als pantalons de lona. Ah, pobre taujà! Amargament es trencaran aquestes travetes a la primera galerna udoladora, quan siguis engolit, tu, travetes, botons i tota la resta, per la gola de la tempesta!

Però no us penseu que en aquesta famosa vila només hi ha arponers, caníbals i terrossos per mostrar als visitants. En absolut. New Bedford és encara un lloc estrany. Si no hagués estat per nosaltres els baleners, aquest bocí de terra potser estaria, encara ara, en condicions tan bàrbares com la costa del Labrador. Tal com és ara, hi ha parts de terra endins que us fan estremir de tan esquerpes com són. La mateixa ciutat és potser el lloc més car per viure-hi de tot New England. Certament, és terra d’oli, però no com Canaan. També és terra de dacsa i de vi. Pels carrers no hi corre la llet, i a la primavera no pavimenten els carrers amb ous frescs. En canvi, malgrat tot això, a cap altre lloc d’Amèrica, no hi trobareu cases més luxoses, parcs i jardins més opulents que a New Bedford. I d’on vénen? Com han estat plantades en aquesta contrada d’escòria descarnada?

Aneu i contempleu els emblemàtics arpons de ferro al voltant d’aquella mansió superba, i les vostres preguntes seran contestades. Sí, totes aquestes cases magnífiques i aquests jardins florits provenen dels oceans Atlàntic, Pacífic i Índic. Sí, totes i cadascuna foren arponejades i arrossegades fins a aquí des de les fondàries de la mar. Pot Herr Alexander[7] realitzar un joc de mans com aquest?

Diuen que a New Bedford els pares donen balenes a les filles com a dot, i reparteixen les nebodes amb uns quants marsuïns cada una. Cal anar a New Bedford per veure unes noces brillants perquè, diuen, hi ha dipòsits d’oli a totes les cases, i durant la nit cremen incessantment espelmes d’esperma de balena.

A l’estiu és agradós veure la ciutat plena de bells aurons: llargues avingudes de verd i or. I a l’agost, elevats en l’aire, els castanyers bells i magnificents, com canelobres, ofereixen al vianant els seus cons afusats i drets en floració atapeïda. Tan omnipotent és l’art que a molts barris de New Bedford ha sobreposat vistoses terrasses de flors damunt les roques eixorques abandonades el dia final de la creació.

I les dones de New Bedford floreixen com les seves roses vermelles. Però les roses només floreixen a l’estiu i en canvi la color delicada de les seves galtes és perenne com la claror del sol al setè cel. Enlloc del món no trobareu comparació possible a aquesta florida, com no sigui a Salem, on m’han dit que les noies joves fan una aroma d’almesc que els seus estimats mariners les flairen a moltes milles de la costa, com si s’acostessin a les Moluques aromàtiques en lloc d’arribar als sorrals puritans.





7


La capella

En aquesta mateixa ciutat de New Bedford hi ha la Capella dels Baleners, i pocs són els sorruts mariners enrolats per als oceans Índic o Pacífic que deixin de fer una visita dominical al lloc. Naturalment, jo no ho vaig deixar de fer.

En tornar a la meva primera passejada dominical, vaig sortir novament per a aquesta missió especial. El cel havia canviat: el fred assolellat i serè havia esdevingut boira i aiguaneu. Embolicat amb la meva jaqueta aspra de tela anomenada de pell d’ós, em vaig obrir camí durament contra la rufaga persistent. En entrar, vaig trobar-me una congregació dispersa de mariners, de mullers de mariners i de viudes de mariners. Hi planava un silenci ofegat, només trencat adesiara pels esbufecs de la tempesta. Cada adorador silenciós semblava haver-se instal·lat conscientment lluny de l’altre, com si cada pena silenciosa fos un sentiment aïllat i incomunicable.

El capellà encara no havia arribat, i totes aquelles illes silencioses d’homes i dones seien mirant fixament algunes làpides de marbre vorejades de negre, incrustades al mur a banda i banda de la trona. Tres de les làpides deien si fa no fa això, encara que no pretenc fer una citació exacta:


Consagrada

a la memòria

de John Talbot,

qui, a l’edat de divuit anys,

caigué per la borda i va desaparèixer

prop de l’illa de la Desolació, a

la Patagònia,

el primer de novembre de 1836.

Aquesta làpida

és dedicada a la seva memòria

per la seva germana.



* * *



Consagrada

a la memòria

de Robert Long, Willis Ellery,

Nathan Coleman, Walter Canny,

Seth Macy i Samuel Gleig,

que formaven la tripulació d’un dels bots

del vaixell Eliza,

que foren arrossegats per una balena

en els caladors d’en terra del

Pacífic,

el 31 de desembre de 1839.

Posen aquesta làpida els seus

companys supervivents.



* * *



Consagrada

a la memòria

del difunt

Capità Ezekiel Hardy,

que fou mort a la proa del

seu bot per un catxalot,

a les costes del Japó,

el 3 d’agost de 1833.

Aquesta làpida és

erigida a la seva memòria

per la seva viuda.



Em vaig espolsar l’aiguaneu de la jaqueta i del barret gelats i em vaig asseure vora la porta. En girar-me cap a un costat, vaig quedar sorprès de veure Queequeg a prop meu. Afectat per la solemnitat de l’escena, en el seu rostre hi havia una mirada cavil·losa de curiositat incrèdula. Aquest salvatge fou l’única persona que va semblar adonar-se de la meva entrada perquè era l’únic que no sabia llegir i, per tant, no llegia aquelles gelades inscripcions del mur. Jo no sabia, aleshores, si entre la congregació hi havia algun parent dels mariners els noms dels quals apareixien a les làpides, però són tants els accidents oblidats de la pesca, i algunes de les dones presents tenien tan clarament pintat al rostre, si no en els vestits, la marca d’algun dolor persistent, que vaig tenir la seguretat que davant meu hi havia reunida la gent, el cor inguarible de la qual, a la vista d’aquelles làpides abandonades, sagnava per simpatia a través de velles ferides.

Oh, vosaltres que teniu els vostres morts sepultats entre l’herba verda, vosaltres que podeu dir, dempeus entre flors: aquí, aquí jau el meu estimat; vosaltres no sabeu la desolació que es congria en pits com aquests! Quina nuesa amarga no hi ha en aquests marbres vorejats de negre i que no cobreixen les cendres! Quina desesperança no hi ha en aquestes inscripcions inamovibles! Quina buidor mortal i quines infidelitats amagades no hi ha en les ratlles que roseguen més enllà de tota Fe, i neguen resurreccions als éssers que han mort no se sap on, sense una tomba! Aquestes làpides tan podrien ser a la cova d’Elephanta[8] com aquí.

En quin cens de criatures vivents s’inclouen els morts del gènere humà? Per què hi ha aquest proverbi universal que diu d’ells que no contaran més històries encara que guardin més secrets que les Arenes de Goodwin? Per què a aquest nom que ahir va partir cap a l’altre món hi afegim al davant una paraula tan significativa i tan poc fidel, i en canvi no li donem aquest títol si s’embarca cap a les Índies més remotes d’aquesta terra dels vius? Per què les companyies d’assegurances de vida paguen indemnitzacions de mort als immortals? En quina paralització eterna, estàtica, en quin trànsit mortal i sense esperança jau encara l’antic Adam, que va morir fa prop de seixanta segles? Per què encara ens neguem a ser consolats per aquells que, en canvi, assegurem que romanen en una glòria inefable? Per què tots els vius ens esforcem a silenciar tots els morts, fins al punt que només la remor d’un truc des d’una tomba terroritzaria tota una ciutat? Aquestes coses no estan mancades de significat.

Però la fe, com un xacal, s’alimenta entre les tombes, i àdhuc d’aquests dubtes mortals n’arreplega la seva esperança més vital.

Gairebé no cal dir amb quins sentiments contemplava jo aquelles esteles de marbre, en la vigília del meu viatge a Nantucket. A la claror lúgubre d’aquell dia ombrívol i llastimós, vaig llegir el destí dels baleners que havien partit abans que jo. «Sí, Ismael, aquest mateix destí pot ser el teu».

Però, no sé com, em vaig tornar a sentir alegre. Sembla que foren impulsos deliciosos per embarcar, bones possibilitats de promoció: «Sí, un bot esfondrat em farà immortal per nomenament». Sí, hi ha mort en aquest afer de la pesca de balenes: una tramesa extraordinàriament ràpida i caòtica d’un home vers l’eternitat. Però, i què? Em fa l’efecte que ens hem equivocat enormement en aquesta qüestió de la Vida i de la Mort. Em fa l’efecte que allò que en diuen la meva ombra aquí a la terra és la meva substància veritable. Em fa l’efecte que quan mirem les coses espirituals fem massa com les ostres que observen el sol a través de l’aigua i pensen que l’aigua densa és més fina que l’aire. Em fa l’efecte que el meu cos no és altra cosa que la femta del meu ésser més bo. Efectivament, que s’emporti qui vulgui el meu cos; que se l’emporti, dic: no sóc jo. I, per tant, visca Nantucket! I que vingui quan vingui el bot esfondrat i el cos esfondrat, perquè esfondrar la meva ànima, ni el mateix Júpiter no pot.





8


La trona

No feia gaire que seia quan heus aquí que va entrar un home d’una venerable fortalesa ben especial. Quan la porta es va tornar a tancar amb un espetec a causa de la tempesta, una llambregada ràpida i respectuosa de tota la congregació fou suficient per assegurar-me que aquell home vell i agradós era el capellà. Sí, era el famós pare Mapple, anomenat així pels baleners, entre els quals era molt popular. Havia estat mariner i arponer en la seva joventut, però ja feia molts d’anys que havia dedicat la seva vida a la religió. En l’època que ara esmento, el pare Mapple passava el dur hivern d’una vellesa sana, aquella mena de vellesa que sembla immergir-se en una segona joventut florida, car entre totes les crivelles de les seves arrugues hi brillaven unes espurnes plàcides d’una nova floració: la verdor de la primavera que guaita fins i tot entre la neu de febrer.

Ningú que hagués sentit parlar prèviament de la seva història no podia contemplar per primera vegada el pare Mapple sense un interès molt viu, perquè en ell hi havia algunes peculiaritats clericals imputables a l’aventurera vida marítima que havia portat. Quan va entrar, jo vaig observar que no duia paraigua, i ben cert que no havia vingut amb cotxe perquè la seva gorra d’aigua degotava aiguaneu fosa, i la jaqueta de pilot semblava que l’empenyia cap al trespol amb el pes de l’aigua que havia absorbit. No obstant això, es va anar llevant el barret, el capot i els xancles i ho va penjar tot a un espai buit d’un racó. Aleshores, guarnit amb roba decent, es va acostar silenciosament a la trona.

Com moltes trones antigues, aquella era molt alta, i atès que una escala normal fins a aquella altura hauria, a causa del gran angle amb el terra, minvat seriosament l’espai ja restringit de la capella, semblava que l’arquitecte havia actuat sota les indicacions del pare Mapple i havia acabat la trona sense escala, i al seu lloc hi havia col·locat una escala de costat perpendicular, com les que s’utilitzen en mar per pujar a un vaixell des d’un bot. La muller d’un capità balener havia proveït la capella amb un parell de passamans d’estam vermell per a aquella escala, la qual, tenint d’ella mateixa uns poms ben bonics i un tenyit de color caoba, tot en conjunt no resultava en absolut de mal gust, considerant la mena de capella que era.

El pare Mapple es va aturar un instant al peu de l’escala, va agafar amb totes dues mans els nusos ornamentals dels passamans i, pegant una ullada enlaire, va anar pujant a la veritable manera marinera, però també amb destresa reverencial, una mà rere l’altra, com si s’enfilés a la cofa del pal major del seu vaixell.

Les parts perpendiculars d’aquesta escala de costat, igual que les escales de vent, eren de corda coberta de roba; només els travessers eren de fusta, de manera que a cada esglaó hi havia una articulació. Quan jo havia donat la meva primera ullada a la trona no se m’havia escapat el fet que, si bé podien ser convenients per a un vaixell, aquelles articulacions semblaven innecessàries en la circumstància present. Car jo encara no estava preparat per veure com el pare Mapple, després d’haver guanyat l’altura, es girava lentament i, abocant-se part damunt de la trona, estirava amb tota cura l’escala, escaló a escaló, fins que era dipositada dins la trona i ell romania inexpugnable en la seva petita Quebec.

Vaig rumiar una estona sense comprendre gaire els motius d’allò. El pare Mapple gaudia d’una reputació tan vasta de sinceritat i santedat que no podia creure’l sospitós de buscar la notorietat amb aquells trucs barroers d’escenari.

«No», vaig pensar, «hi deu haver algun motiu assenyat per fer això. A més, potser simbolitza alguna cosa invisible. Potser, doncs, amb aquest acte d’aïllament físic, vol significar el seu decantament espiritual del temps, de totes les connexions i tots els lligams mundans? Sí, per a aquest fidel home de Déu, reconfortat amb la carn i el vi de la paraula, la trona és, ja ho veig, una fortalesa d’autocontenció —una elevada Ehrenbreitstein[9]— amb una deu d’aigua perenne entre els seus murs».

Però l’escala de costat no era l’únic tret estrany d’aquell lloc manllevat de les antigues navegacions del capellà. Entre els cenotafis de marbre a banda i banda de la trona, la paret que li feia d’esquena estava adornada amb una gran pintura que representava una nau intrèpida que lluitava contra un terrible temporal, a sotavent d’una costa de roques negres i de rompents blancs com la neu. Però, part damunt del celatge batut pel vent i dels núvols negres entortolligats, hi surava una petita illa de llum de sol des de la qual fulgurava el rostre d’un àngel. Aquell rostre resplendent enviava una clapa diferenciada de llum sobre la coberta inclinada del vaixell, com és ara la placa de plata inserida entre els taulons del Victory allí on Nelson va caure. «Ah, noble vaixell», semblava que deia l’àngel, «endavant, sirga, aguanta ferm, tu, noble vaixell, i no amollis el timó! Mira, el sol trenca els núvols i els dissipa… ja s’acosta l’atzur més serè».

La mateixa trona tampoc no estava mancada d’alguna petjada d’aquell gust mariner que demostraven l’escala de gat i la pintura. La part de davant era feta amb taules a la manera de la proa rodona d’una nau, i la Sagrada Bíblia descansava en una peça sortint en espiral a l’estil dels esperons dels vaixells amb roda de violí.

Què hi podia haver més ple de significat? Car la trona és sempre la part més avançada de la terra, tota la resta li ve al darrere. La trona dirigeix el món. Des d’allí es fa el primer crit d’alarma de la tempesta de la ira de Déu, i la proa n’ha d’aguantar la primera andanada. Des d’allí és invocat per primera vegada el Déu de les brises bones o dolentes en demanda de vents favorables. Sí, el món és un vaixell en viatge d’anada, i no un viatge complet; i la trona n’és la proa.





9


El sermó

El pare Mapple es va dreçar i amb una veu suau de modesta autoritat va ordenar a la gent escampada que s’ajuntés.

—Corredor d’estribord, aquí! Fora els de babord! Corredor de babord, dic! Al mig del buc! Tots al mig del buc!

Hi va haver una remor sorda de botes marineres pesades entre els bancs i un refrec més lleuger de sabates de dona, i de bell nou tot va quedar quiet, tots els ulls fits en el predicador.

El capellà va fer una pausa; llavors, agenollant-se a la proa de la trona, va creuar les mans grans i brunes sobre el pit, va alçar els ulls closos i va oferir una pregària tan profundament devota que semblava que resava agenollat al fons del mar.

Acabat això, amb una entonació solemne i allargassada, com el repic incansable de la campana d’un vaixell que s’enfonsa enmig de la boira, començà a llegir l’himne següent; però cap a les estances finals va canviar de maneres i va esclatar amb un repic d’exultació i joia:[10]


El costellam i la paor de la balena

m’embolcallaven de tenebra funesta;

tota la claror de Déu, en onades, escapava,

i avall, cap al judici, m’enfonsava.

Vaig veure obrir-se el barram de l’infern

ple de dolors i penes sense fi,

que només qui els pateix pot dir.

Oh, com m’ofegava en la desesperació!

Enmig d’angoixa negra vaig cridar el meu Déu,

quan gairebé no creia que fos meu.

Ell parà esment a la meva complanta

i tot d’una el cetaci m’amollà.

Va volar, veloç, a consolar-me

com portat per un dofí radiant;

terrible i resplendent com el llamp va brillar

la cara del meu Déu Salvador.

El meu cant per sempre cantarà

l’hora terrible, el moment joiós.

Glòria al meu Déu, glòria el Senyor,

d’Ell és la misericòrdia i el poder.



Gairebé tothom es va afegir al cant de l’himne, que es va dilatar i va créixer més amunt de l’udol de la tempesta. Va seguir una pausa breu, el predicador va girar lentament els fulls de la Bíblia i finalment, plegant la mà sobre la pàgina idònia, digué:

—Estimats companys de vaixell, reblem el darrer versicle del primer capítol de Jonàs: «I Déu havia preparat un gran peix perquè s’empassés Jonàs».

»Companys, aquest llibre, que té només quatre capítols —quatre filàstiques—, és un dels caps més petits del cable poderós que són les Escriptures. I no obstant això, quines fondàries de l’ànima no explora el profund escandall de Jonàs! Quina lliçó més fèrtil no és per a nosaltres aquest profeta! Quina cosa tan noble és aquest càntic dins el ventre del peix! Quina grandesa i quin estrèpit d’onada! Sentim l’empenta que ens agita, escandallem amb ell les fondàries malignes de les aigües,[11] ens envolten les algues i el llim de la mar! Però, quina és la lliçó que ensenya el llibre de Jonàs? Companys, és una lliçó de dos caps: una lliçó per a tots nosaltres pecadors, i una lliçó per a mi com a pilot del Déu viu. Com a pecadors, és una lliçó per a tots nosaltres perquè és una història del pecat, de la duresa de cor, dels terrors que es desperten sobtadament, del càstig immediat, del penediment, de les pregàries i, finalment, de l’alliberament i de la joia de Jonàs. Així com passa amb tots els pecadors, el pecat d’aquest fill d’Amitai va ser la seva desobediència conscient del mandat de Déu —no importa ara quin va ser aquest mandat ni com li fou tramès—, que ell va considerar una càrrega pesada. Però totes les coses que Déu ens vol fer fer ens semblen dures de portar-les a terme —recordeu això— i, per tant, ens mana més sovint que no pas intenta persuadir-nos. I si nosaltres l’obeïm, ens desobeïm a nosaltres mateixos, i en aquesta desobediència a nosaltres mateixos rau precisament l’obediència a Déu.

»Amb aquest pecat de desobediència, Jonàs encara escarneix més Déu en intentar fugir d’Ell. Pensa que una nau construïda per homes el portarà a països on Déu no regna, sinó només els Capitans d’aquesta terra. Ronda pels molls de Joppa i busca un vaixell que salpi rumb a Tarsis. Aquí s’hi amaga, potser, un significat que fins ara no hem sabut veure. Totes les interpretacions diuen que Tarsis no podia haver estat altra ciutat que l’actual Cadis. Aquesta és l’opinió dels estudiosos. I on és Cadis, companys? Cadis és a Espanya. La distància més llarga, per mar, des de Joppa, que Jonàs podia navegar en aquells dies antics, quan l’Atlàntic era un mar gairebé desconegut. Perquè Joppa, la moderna Jaffa, companys, és la costa més oriental de la Mediterrània, la costa síria; i Tarsis o Cadis és a més de dues mil milles d’allí, cap a occident, just passat l’estret de Gibraltar. No veieu, doncs, companys, que Jonàs intentava fugir de Déu per tota l’amplada del món? Pobre miserable! Oh, home vil i digne de tots els menyspreus, amb el seu barret xamberg i la mirada culpable, esquivant el seu Déu! A l’aguait entre els vaixells com un lladre vil delerós de creuar la mar! El seu posat és tan desordenat, tan condemnatori, que, si en aquell temps hi hagués hagut policies, hauria estat detingut abans de posar els peus a coberta per sospita d’alguna cosa dolenta. És evidentment un fugitiu: sense equipatge, sense una barretera, ni maleta, ni pallet. Cap amic no l’acompanya a l’embarcador amb el seu adéu.

»Finalment, després de buscar molt, esquitllant-se, troba el vaixell de Tarsis que carrega els darrers embalums del seu carregament; i quan puja a bord per veure el capità dins la cabina, tots els mariners s’aturen un moment d’hissar les mercaderies per observar la mirada perversa de l’estranger. Jonàs ho veu, però és debades que intenta semblar deseixit i confiat; és debades que prova de fer el seu somriure mesquí. Poderoses intuïcions sobre aquest home asseguren als mariners que no pot ser innocent. En el seu estil juganer però seriós, un xiuxiueja a l’altre: “Jack, ha robat una viuda”. O: “Joe, mi-te’l, és bígam”. O: “Harry, noi, m’hi jugaria que és l’adúlter que es va escapar de la presó a la vella Gomorra, o per ventura un dels assassins desapareguts de Sodoma”. Un altre corre a llegir el ban enganxat a les estaques de l’embarcador on el vaixell és amarrat, en el qual s’ofereixen cinc-centes monedes d’or per la detenció d’un parricida, amb la descripció del seu aspecte. L’home llegeix i mira Jonàs i el ban; a l’entretant, tots els seus companys l’ajuden i s’amunteguen al voltant de Jonàs, disposats a posar-li la mà a sobre. Jonàs, espantant, tremola i acumula al rostre tot el seu valor, però això només el fa semblar més covard. No vol reconèixer que sospiten d’ell, però això ja és molt sospitós. Així és que fa el cor fort com pot, i quan els mariners troben que no és l’home que anuncia el ban, el deixen passar i ell baixa a la cabina.

»—Qui hi ha? —crida el capità des de la taula plena de feina, atrafegat preparant els papers de la duana—. Qui hi ha?

»Oh, com agullona Jonàs aquella pregunta inofensiva! Per un instant, gairebé es gira per tornar a fugir. Però es refà.

»—Busco un passatge en aquesta nau per a Tarsis. Quan salpareu, senyor?

»Fins ara, l’atrafegat capità encara no ha mirat Jonàs, tot i que el té davant. Però només en sentir aquella seva veu ressonant, li fita una mirada escrutadora.

»—Salparem amb la pròxima marea —contesta a la fi molt lentament, sense deixar-lo de mirar amb intensitat.

»—I no abans?

»—És prou aviat per a un home honrat que vingui de passatger.

»Ah, Jonàs, això és una altra punxada. Però ell ràpidament fa canviar de rumb el capità.

»—Embarcaré amb vós —diu—. Quant val el passatge?… Pagaré ara mateix.

»Car estava especialment escrit, companys, com si fos una cosa que en aquesta història no es podia passar de llarg, “que va pagar l’import del viatge” abans que la nau salpés. I, agafat dins el context, és una cosa plena de significat.

»Però companys mariners, el capità de Jonàs era un d’aquests homes el discerniment dels quals detecta el crim en qualsevol persona, però l’avarícia dels quals es demostra només amb els pobres. En aquest món, companys, el Pecat que paga el seu passatge pot viatjar lliurement i sense passaport; en canvi la Virtut, si és pobra, és aturada a totes les fronteres. De manera que el capità de Jonàs es prepara per calibrar la cabuda de la bossa de Jonàs abans de jutjar-lo obertament. Li demana una suma tres vegades més elevada que la usual, i el preu és acceptat. Aleshores el capità sap que Jonàs és un fugitiu. Però alhora decideix ajudar-lo en la fugida que pavimenta la seva rereguarda amb or. Tot i això, quan Jonàs treu ostentosament la bossa, al capità encara el molesten unes sospites prudents. Sospesa cada moneda per si n’hi ha alguna de falsa. “Sigui el que sigui, no és un falsificador”, mormola; i Jonàs és acceptat com a passatger.

»—Indiqueu-me la meva cabina, senyor —diu ara Jonàs—. Estic cansat de viatjar i necessito dormir.

»—En fas cara —diu el capità—. Aquí hi ha la teva cabina.

»Jonàs entra i voldria tancar la porta, però a la porta no hi ha clau. En sentir-lo que busca desconcertat, el capità riu baixet entre si mateix i xiuxiueja alguna cosa sobre les portes de les cel·les dels convictes, que no és permès de tancar per la banda de dins. Vestit i empolsegat, Jonàs s’estira a la llitera i nota que el sostre de la petita cabina gairebé descansa sobre el seu front. L’aire és espès i Jonàs panteixa. Aleshores, en aquell forat reduït sota la línia de flotació, Jonàs té el pressentiment anunciador d’aquella hora opressiva quan la balena el guardarà al racó més petit de les seves entranyes.

»Engiponada per l’eix a la mampara, una llàntia de nus articulat oscil·la lleument a la cambra de Jonàs, i el vaixell, escorat cap a l’embarcador, pel pes dels darrers fardells carregats, i la llàntia, amb flama i tot, malgrat el lleu moviment, encara manté una obliqüitat permanent en relació a la cambra; tot i que, en realitat, es manté infal·liblement dreta per fer evident els nivells falsos i mentiders entre els quals penja. La llàntia alarma i esporugueix Jonàs; estirat a la seva llitera, els ulls turmentats vagaregen per la cambra i aquest fugitiu que fins ara ha tingut èxit no troba refugi per a la seva mirada sense repòs. Aquesta contradicció de la llàntia el terroritza cada vegada més. El trespol, el sostre i les parets, tot és esbiaixat. “Oh! Així em penja a sobre la meva consciència!”, remuga. “Sempre vertical, ardent. Però les cambres de la meva ànima estan totes escorades!”.

»Com aquell qui després d’una nit de revetlla èbria corre cap al llit caminant de tort, però amb la consciència que encara el burxa, com els salts dels cavalls de corregudes a qui els romans no feien sinó clavar-los més els esperons de ferro; com aquell qui, en aquesta miserable situació es remou més i més en l’angoixa vertiginosa, pregant a Déu que l’aniquili fins que el paroxisme s’esvaeix i, finalment, enmig del terbolí de dolor que sent l’embolcalla un profund ensopiment com a l’home que mor dessagnat, car la consciència és la ferida i no hi ha res que pugui tancar-la; així, després de doloroses retorçudes a la seva llitera, el prodigi de misèria pesant de Jonàs l’arrossega i l’ofega en el son.

»I ara ha arribat l’hora de la marea; s’amollen amarres i, des del solitari embarcador, el desconsolat vaixell cap a Tarsis, amb la carena ben plena, rellisca mar enfora sense ningú que l’acomiadi. Aquell vaixell, amics meus, fou la primera nau contrabandista que es recorda! El contraban era Jonàs. Però la mar es rebel·la: no vol aguantar la càrrega impia. Arriba un espantós temporal; la nau està a punt de trencar-se. Però ara que el nostramo crida tothom per alleugerir el vaixell, ara que caixes, fardells i alfàbies salten grinyolant per la borda, ara que el vent xiscla i els homes udolen i cada taula retrona amb els peus que les calciguen sobre el cap de Jonàs, enmig d’aquest avalot tumultuós, Jonàs dorm el seu son esgarrifós. No veu cap cel negre ni cap mar rugidora, no sent les quadernes que trontollen, i ben poc que sent ni fa esment del llunyà remoreig d’una balena immensa que, ja amb la boca oberta, solca la mar rere ell. Sí, companys mariners, Jonàs havia baixat als flancs del vaixell —una llitera dins la cabina que ja us he explicat—, i dormia profundament. Però arriba fins a ell el nostramo espantat i li xiscla a l’orella morta:

—Què fas aquí, tu, dormint? Au, amunt!

»Tret amb sobresalt de la seva letargia per aquell crit horrorós, Jonàs bota sobre els seus peus i puja tentinejant a coberta, s’aferra a un obenc per veure la mar. Però en aquell instant li salta a sobre, com una pantera, una onada que sobrepuja part damunt l’orla de proa. Ona rere ona salten impetuosament dins la nau i, no trobant desguàs immediat, corren bramulant de proa a popa, fins al punt que els mariners estan a punt d’ofegar-se encara a flor d’aigua. I constantment, mentre la lluna blanca mostra la seva cara espantada entre els barrancs escarpats de la negror del cel, l’horroritzat Jonàs veu com el botaló es dreça i senyala cap amunt, però immediatament torna a apuntar avall, cap a les fondàries turmentades.

»Terrors damunt terrors corren cridant per la seva ànima. El fugitiu de Déu ara està totalment en evidència en totes les seves abjeccions. Els mariners l’assenyalen i cada vegada creix més la sospita que en tenen fins que, a l’últim, per descobrir tota la veritat, posen tot l’afer en mans del Cel i treuen a sorts qui és la causa d’aquella gran tempestat. La sort toca a Jonàs; un cop descobert això, amb quina fúria l’atabalen a preguntes. “Quin és el teu ofici? D’on véns? De quin país? Qui és la teva gent?”. Però fixeu-vos ara, estimats companys, en el capteniment del pobre Jonàs. Els enfurits mariners només li demanen qui és i d’on ve; en canvi, no sols reben resposta a aquestes preguntes, sinó també una resposta a una pregunta que no han fet; i aquesta resposta no sol·licitada és forçada per la dura mà de Déu, que és sobre Jonàs:

»—Sóc hebreu —crida; i després—: Temo el Senyor Déu dels Cels, que ha creat la mar i la terra ferma!

»El tems, Jonàs? Sí, pla bé que pots témer el Senyor Déu! I es disposa a fer directament una confessió completa, amb la qual cosa els mariners se senten cada vegada més esborronats; però encara li tenen pietat. I quan Jonàs, que encara no suplica misericòrdia a Déu perquè coneix massa bé les tenebres del seu desert, quan Jonàs els crida que l’agafin i el llencin a mar perquè sap que el temporal que pateixen és per culpa seva, els mariners, compadits, s’allunyen i intenten salvar el vaixell per altres mitjans. Però tot és en va; la galerna enfurida udola més fort i aleshores, amb una mà alçada invocant Déu, amb l’altra, no sense recança, agafen Jonàs.

»I ara contempleu Jonàs, alçat i deixat caure a mar com una àncora; aleshores, tot de sobte, una calma d’oli s’estén provinent de l’est, i la mar es tranquil·litza mentre Jonàs s’emporta el temporal amb ell deixant al seu darrere les aigües plàcides. S’enfonsa al bell mig del terbolí amb una commoció tan indomable que gairebé no s’adona del moment en què cau bullint dins les mandíbules deleroses que l’esperen; i la balena tanca totes les seves dents d’ivori, com forrellats blancs, empresonant-lo. Aleshores Jonàs va resar a Déu del ventre del peix estant. Però observeu la seva pregària i apreneu-ne una lliçó important. Car, pecador com és, Jonàs no plora i suplica a Déu que l’alliberi ara mateix. Sap que aquell càstig terrible és just. Deixa en mans de Déu el seu alliberament i es conforma amb això: que, malgrat tots els seus dolors i les seves penes, encara mirarà vers el Seu Temple sagrat. I això, companys mariners, és el veritable i sincer penediment; res de súpliques de perdó, sinó agraïment pel càstig. I que aquesta conducta de Jonàs va plaure a Déu es demostra en l’alliberament final de la mar i de la balena. Companys, no us poso Jonàs davant vosaltres perquè l’emuleu en el seu pecat sinó com a model de penediment. No pequeu, però si ho feu, tingueu cura de penedir-vos com Jonàs.

Mentre el capellà parlava, l’udol de la tempesta que bramava a ratxes a fora semblava afegir nova força al predicador, el qual, en descriure el temporal de Jonàs, semblava doblegat també ell per una tempestat. El seu pit profund panteixava com mar de fons; els braços alçats semblaven els elements en guerra; els trons que sorgien amb força del seu front colrat, i la llum que brollava dels seus ulls, feien que tot el senzill auditori el mirés amb una por viva que els era desconeguda.

Aleshores la bonança va arribar al seu posat i, silenciosament, va girar un cop més els fulls del Llibre. Finalment, sense bellugar-se, amb els ulls clucs, va semblar que per un moment hi havia una comunió amb Déu i amb ell mateix.

Però novament es va inclinar cap a la gent i, acalant el cap, amb un posat d’humilitat profunda però viril, digué aquestes paraules:

—Companys, Déu només ha posat una mà sobre vosaltres, en canvi a mi em pressionen totes dues. Us he llegit, amb la trista llum que puc tenir, la lliçó que Jonàs ensenya a tots els pecadors, a vosaltres, però molt més a mi, perquè jo sóc més gran pecador que vosaltres. Ara, amb quina alegria baixaria jo d’aquesta cofa i m’asseuria als quarters d’escotilla on seieu vosaltres, i escoltaria com escolteu, mentre un de vosaltres em llegiria aquella altra lliçó més terrible encara, que Jonàs m’ensenya a mi, com a pilot del Déu viu. Com, essent un pilot-profeta ungit, un proclamador de les coses veritables, manat pel Senyor a pronunciar aquelles veritats desconegudes a les orelles de la Nínive corrompuda, Jonàs, aclaparat per l’hostilitat que despertaria, va allunyar-se de la seva missió i va intentar fugir del seu deure i del seu Déu agafant un vaixell a Joppa! Però el Senyor és pertot arreu; Tarsis no fou mai assolida. I, com hem vist, Déu va venir a ell en la balena i se’l va empassar als abismes vivents de la condemnació i amb veloços remolins el va llençar «al centre dels mars», on les fondàries engolfades el xuclaren deu mil braces avall i «les algues se li entortolligaven al cap», i tot el món marí de la calamitat va rodar damunt ell.

»I malgrat tot, àdhuc més avall d’allà on pot arribar una sonda, “just al ventre de l’infern”, quan la balena es va posar damunt els ossos més amagats de l’oceà, fins i tot llavors Déu va sentir el profeta engolit i penedit que cridava. Aleshores Déu va parlar al peix i, des de les estremidores fredors tenebroses de la mar, la balena va pujar cuejant cap al sol càlid i plaent i a les delícies de l’aire i de la terra. I “va vomitar Jonàs en terra ferma” quan la paraula del Senyor va tornar a sentir-se. I Jonàs, ferit i cruixit —les seves orelles, com dos corns marins, encara feien remor d’oceà—, va fer el que li manava l’Omnipotent. I què li manava, companys? Predicar la Veritat contra la Falsedat! Això li manava!

»Aquesta, companys, aquesta és l’altra lliçó; i ai del pilot del Déu viu que la menystingui! Ai d’aquell a qui els encisos d’aquest món l’allunyin del deure evangèlic! Ai d’aquell qui intenti vessar oli sobre les aigües que Déu ha fet bullir en una galerna! Ai d’aquell el bon nom del qual té més valor per a ell que no pas la virtut! Ai d’aquell qui intenta més agradar que no pas esborronar! Ai d’aquell qui, en aquest món, rebutgi el deshonor! Ai d’aquell qui no sigui sincer, fins i tot quan ser fals sigui la seva salvació! Sí, ai d’aquell qui, com el gran pilot Pau, mentre predica als altres és, ell mateix, un malanat! —Es va ensorrar i es va allunyar de si per un instant; llavors, alçant novament la cara als altres, va mostrar una profunda joia en els seus ulls tot cridant amb entusiasme celestial—: Però, oh companys!, a estribord de cada dolor hi ha un plaer segur; i més elevat és el cim d’aquest plaer com més profund és el fons del dolor. No és més alta la galeta del pal major com més baixa és la sobrequilla? El gaudi —un gaudi molt profund i molt, molt elevat— és per a aquell qui sempre roman ferm en la seva personalitat inexorable contra els déus orgullosos i els comodors d’aquesta terra. El gaudi és per a aquell els poderosos braços del qual encara el sostenen quan el vaixell d’aquest món vil i traïdor ja s’ha enfonsat sota els seus peus. El gaudi és per a aquell qui no dóna treva en la veritat, i mata, crema i destrueix el pecat encara que l’hagi de treure de sota les túniques dels senadors i dels jutges. El gaudi, el gaudi de sobregoneta és per a aquell qui no reconeix llei ni senyor tret de Déu Nostre Senyor, i que només és patriota del Cel. El gaudi és per a aquell a qui totes les onades dels mars de les multituds estrepitoses no poden separar mai d’aquesta segura Quilla dels Temps. I el gaudi i la delícia eterna seran per a aquell qui, arribat el moment del repòs, pugui dir en el seu alè final: “Oh, Pare, a qui reconec pel Teu ceptre, mortal o immortal, heus-me aquí moribund. He maldat per ser Teu més que no pas d’aquest món o meu. Però això no és res; et deixo a Tu l’eternitat, car, quin home gosaria viure tot el temps del seu Déu?”.

No va dir res més; va donar lentament la benedicció, es va tapar la cara amb les mans i va romandre agenollat fins que tothom se’n va haver anat. Ell va quedar sol a la capella.





10


Un amic coral

En tornar de la capella a l’hostal del Brollador vaig trobar-hi Queequeg completament sol; se n’havia anat de la capella una mica abans de la benedicció. Estava assegut en un banc davant del foc, amb els peus damunt la planxa de l’estufa; amb una mà mantenia prop de la cara aquell petit ídol negre seu, li escrutava el rostre i amb un ganivet de mariner li esmolava suaument el nas tot cantussejant a la seva manera salvatge.

Però ara havia estat interromput i va deixar la imatge de banda; poc després va anar cap a la taula i va agafar un gran llibre que hi havia, se’l va col·locar a la falda i començà a comptar les pàgines amb una regularitat deliberada. A cada cinquanta pàgines —vaig calcular—, s’aturava un moment, mirava al buit al seu voltant i deixava anar un xiulet d’astorament, llarg, sostingut i engorjat. I tornava a començar les cinquanta pàgines següents; semblava que començava cada cop amb el número u, com si no sabés comptar més enllà de cinquanta i com si fos només aquell elevat nombre de cinquantenes plegades el que li despertava el seu astorament.

Jo l’observava amb molt d’interès. Tot i que era salvatge i tenia el rostre tan horriblement desfigurat —almenys per al meu gust—, la seva expressió no era en absolut desagradable. No es pot amagar l’ànima. A través d’aquells tatuatges sobrenaturals, em va semblar veure les petjades d’un cor senzill i honest, i en els seus ulls grans i profunds, ferotgement negres i valents, hi havia mostres d’un esperit capaç d’enfrontar-se a mil diables. A més de tot això, el pagà tenia unes maneres majestuoses que ni tan sols la seva poca traça no esborrava. Semblava un home que no s’havia rebaixat mai i que mai no havia tingut un creditor. No gosaré aventurar si aquest aspecte era causat pel fet que, portant el cap afaitat, el seu front es dilatava i sobresortia d’una manera més lliure i més brillant, i per tant semblava més ample que d’una altra manera. Però el cert era que el seu cap era excel·lent des del punt de vista frenològic. Pot semblar ridícul, però em recordava el cap del general Washington tal com era representat en els bustos més coneguts. Tenia el mateix declivi ampli que es retirava regularment graduat des de les celles, que d’aquesta manera resultaven molt sortints, com dos promontoris allargats amb una arbreda espessa al capdamunt. Queequeg era George Washington desenvolupat a l’estil caníbal.

Mentre jo l’examinava tan a fons, mig fingint alhora que mirava la tempesta pel finestró, ell no va fer esment de la meva presència ni es va molestar a dirigir-me una mirada; estava completament absort comptant les pàgines del llibre meravellós. Considerant que havíem dormit plegats d’una manera tan sociable la nit abans, i considerant especialment l’afectuós braç que havia trobat sobre meu en despertar-me al matí, vaig pensar que aquella indiferència era molt estranya. Però els salvatges són éssers estranys; a vegades hom no sap com agafar-los exactament. Al principi intimiden; el seu autodomini calmat i senzill sembla saviesa socràtica. També havia notat que Queequeg no es relacionava mai, o ben poc, amb els altres mariners de l’hostal. Si més no, no ho intentava. Semblava que no tenia cap desig d’ampliar el cercle de les seves amistats. Tot això em va sorprendre i ho vaig trobar ben singular, però, pensant-ho bé, hi vaig veure quelcom de sublim. Heus aquí un home a més de vint mil milles de la seva llar, és a dir, pel camí del cap d’Hornos —que era l’únic camí que el podia portar aquí—, abandonat entre gent tan estranya per a ell com si fos al planeta Júpiter, i en canvi semblava trobar-se totalment a gust; conservava una gran serenitat, satisfet amb la seva pròpia companyia, sempre a l’altura d’ell mateix. Segurament això era un tret d’elevada filosofia; tot i que sens dubte no havia sentit parlar mai d’una cosa com aquella. Però per ser veritables filòsofs, potser nosaltres mortals no hauríem de ser tan conscients de viure ni escarrassar-nos-hi tant. Així que sento que aquest o aquell home es considera ell mateix un filòsof, arribo a la conclusió que, com a la vella dispèptica, se li ha romput el païdor.

Assegut allí a l’estança ara buida, amb el foc cremant suaument en aquell estadi en el qual després de la primera intensitat ha escalfat l’aire i ja només flameja per ser mirat, amb les ombres i els fantasmes de l’horabaixa que s’aplegaven al voltant dels porticons i ens guaitaven a nosaltres, parella solitària i silenciosa, amb la tempesta que tronava a fora en onades solemnes, aleshores vaig començar a experimentar uns sentiments estranys. Vaig notar que quelcom se’m fonia. El meu cor esbocinat i la meva mà enfollida ja no es giraven contra el món de llops. Aquell salvatge assuaujador l’havia redimit. Allí romania, assegut, i la seva indiferència parlava d’una natura en la qual no hi havia hipocresies civilitzades ni falsedats dolces a l’aguait. Era un salvatge, ell: un espectacle digne de ser vist i, no obstant això, vaig començar a sentir-me misteriosament atret vers ell. I les mateixes coses que haurien repel·lit molts altres, eren precisament les que exercien un magnetisme sobre meu.

«Provaré de tenir un amic pagà», vaig pensar, «atès que l’amabilitat cristiana ha demostrat ser cortesia buida».

Vaig acostar la meva banqueta prop d’ell i li vaig fer alguns gestos i senyals amistosos, alhora que feia com millor sabia per parlar amb ell. Al principi va parar ben poc esment en els meus intents, però a la fi, després de referir-me jo a l’hospitalitat de la darrera nit, es va decidir a preguntar-me si tornaríem a ser companys de llit. Jo li vaig dir que sí, la qual cosa em va semblar que li plaïa, potser se’n sentia una mica afalagat.

Aleshores vàrem tornar al llibre tots dos i jo vaig intentar explicar-li els propòsits de la lletra impresa i el significat dels pocs gravats que hi havia. Amb això ben aviat vaig atraure el seu interès, i a partir d’aquí vàrem passar a xerrar, així com vàrem saber, sobre els diversos espectacles que es podien contemplar en aquella famosa vila. Aviat li vaig proposar de fumar plegats i ell va treure la bossa i el tomahawk i em va oferir una pipada en silenci. I romanguérem asseguts intercanviant pipades d’aquella estranya pipa seva, procurant passar-nos-la regularment l’un a l’altre.

Si encara hi havia fredor o indiferència envers mi al pit del pagà, aquella fumada agradable i genial que vàrem fer ben aviat l’esvaí i ens va deixar compares. Va semblar que m’acceptava amb la mateixa naturalitat i espontaneïtat que jo a ell, i quan s’acabà la fumada, va pitjar el seu front contra el meu, em va agafar per la cintura i em digué que d’aleshores ençà estàvem casats, volent dir, en frase del seu país, que érem amics corals; i que moriria alegrement per mi si calgués. En un compatriota, aquella flamarada sobtada d’amistat hauria semblat massa prematura, poc de fiar; però en aquell salvatge senzill no es podien aplicar les mateixes regles antigues.

Després de sopar i d’una altra fumada i xerrada en companyia, ens n’anàrem plegats a la nostra cambra. Em va regalar el seu cap embalsamat. Va treure el seu enorme sarró de tabac i, buscant a les palpentes sota el tabac, va treure uns trenta dòlars en plata; va escampar les monedes damunt la taula i en va fer dues parts iguals: en va empènyer una cap a mi i em digué que allò era meu. Jo anava a protestar, però ell em va fer callar i em va posar les monedes dins les butxaques dels pantalons. Jo el vaig deixar fer. Aleshores es va preparar per a les seves pregàries nocturnes: va treure el seu ídol i va retirar la mampara de paper de la xemeneia. Per alguns signes i insinuacions, vaig pensar que tenia ganes que jo resés amb ell, però sabent el que vindria després vaig rumiar un moment si, en cas que m’invités, jo acceptaria o no.

Jo era un bon cristià, nascut i educat en el si de la infal·lible Església presbiteriana. Com podria, doncs, unir-me amb aquell idòlatra salvatge en l’adoració d’aquell bocí de fusta?

«Però què és adoració?», vaig pensar. «Suposes, potser, Ismael, que el Déu magnànim del cel i la terra —amb pagans i tot inclosos—, pot estar gelós d’un insignificant bocí de fusta negra? Impossible! Què és adoració? Fer la voluntat de Déu, això és adoració. I quina és la voluntat de Déu? Que faci amb el meu proïsme allò que voldria que el meu proïsme fes amb mi… això és la voluntat de Déu. Així doncs, Queequeg és el meu proïsme. I què desitjo jo que faci Queequeg per mi? Doncs que s’uneixi amb la meva particular forma presbiteriana d’adoració. En conseqüència, jo m’haig d’afegir a la seva. Ergo, m’haig de tornar idòlatra».

De manera que vaig encendre els encenalls, vaig ajudar a col·locar el petit ídol innocent, li vaig oferir galeta cremada a Queequeg, vaig fer dues o tres xicotines davant ell, li vaig besar el nas i, un cop fet tot això, ens desvestírem i ens n’anàrem al llit en pau amb les nostres consciències i amb tot el món. Però no ens adormírem sense una mica de conversa.

No sé com és, però no hi ha lloc més bo que un llit per a les confidències entre amics. Diuen que marit i muller s’obren mútuament el fons de l’ànima, i algunes parelles velles sovint jeuen i xerren dels temps passats fins a la matinada. Així doncs, en la lluna de mel dels nostres cors, Queequeg i jo jèiem —parell deseixit i amorós.





11


Camisa de dormir

Vàrem jeure així al llit, xerrant i endormiscant-nos a intervals; adesiara, Queequeg em posava afectuosament les seves brunes cames tatuades sobre les meves, i després les retirava; així érem de sociables, lliures i deseixits. Finalment, a causa de la nostra conversa, la mica d’ensopiment que ens quedava es va esvair i ja vàrem tenir ganes de llevar-nos, tot i que l’alba encara havia de recórrer un bon camí cap al futur.

Sí, ens vàrem desvetllar del tot, i la nostra posició d’ajaguts va començar a ser-nos incòmoda i, de mica en mica, ens arribàrem a trobar asseguts, ben acotxats amb les mantes, recolzats al capçal del llit i amb els quatre genolls arrufats i ben junts, els nostres nassos inclinats a sobre com si les nostres cassoletes dels genolls fossin cassoletes d’escalfar. Estàvem molt bé i calentets, oi més perquè fora de la cambra hi feia tant de fred; i també fora del llit, perquè no hi havia foc a la cambra. Vull dir amb això que per gaudir veritablement de l’escalfor del cos, cal que una part del cos estigui freda, perquè no hi ha qualitat en aquest món que no es constati purament per contrast. Res no existeix en si mateix. Si us afalagueu vosaltres mateixos perquè esteu totalment còmodes, i ho heu estat durant molt de temps, aleshores no podeu dir ja que estigueu còmodes. Però, si com Queequeg i jo al llit, teniu la punta del nas o la coroneta del cap lleugerament gelada, aleshores és quan veritablement gaudiu de la sensació generalitzada d’una escalfor deliciosa i inconfusible. Per aquesta raó una cambra de dormir no ha de tenir mai una llar de foc, cosa que és una de les luxoses incomoditats dels rics, car el cim d’aquesta mena de plaer és no tenir altra cosa que les mantes entre vosaltres i la vostra comoditat i el fred de l’aire exterior. Aleshores jaieu com una espurna calenta al cor d’un cristall àrtic.

Vàrem seure agotzonats una estona quan de sobte vaig pensar que obriria els ulls. Quan estic entre llençols, sigui de dia o de nit, estigui adormit o despert, sempre tinc el costum de tenir els ulls clucs, i això per tal de concentrar més la comoditat d’estar dins el llit. Perquè ningú no pot sentir completament la pròpia identitat si no té els ulls tancats; com si, de fet, la foscor fos l’element propici per a les nostres essències, mentre que la claror congenia més amb la nostra part argilosa.

Així doncs, després d’obrir els ulls, i sortint de la meva fosca plaent i autocreada per entrar en la tenebra imposada i rude de les dotze de la nit sense il·luminació, vaig experimentar una revulsió desagradable. No vaig posar cap objecció a la insinuació de Queequeg que potser seria millor encendre un llum, ja que estàvem tan desvetllats; a més, ell tenia moltes ganes de fer unes quantes pipades amb el seu tomahawk. Cal dir que, tot i que jo sentia la mateixa forta repugnància de la nit abans al fet que fumés dins el llit, veieu com esdevenen d’elàstics els nostres prejudicis més tibats quan l’amor ve a doblegar-los. Car ara res no em plaïa més que tenir Queequeg fumant al meu costat, fins i tot al llit, perquè aleshores semblava ple d’una serena joia domèstica. Ara ja no m’afectava indegudament la pòlissa d’assegurança de l’hostaler. Només vivia per a la comoditat confiada, condensada en el fet de compartir una pipa i una manta amb un amic de veritat.

Amb els nostres capots aspres sobre les espatlles, ara ens passàvem el tomahawk de l’un a l’altre fins que lentament anà creixent part damunt de nosaltres un cobricel de fum il·luminat per la flama de la llàntia que havíem encès.

No sé si fou que el cobricel ondulant va empènyer el salvatge a escenes llunyanes, però el cas és que em parlava de la seva illa nativa; i jo, delerós de sentir la seva història, li vaig pregar que no s’aturés i me la contés. Ell ho féu de bon grat. Tot i que en aquella època jo comprenia ben poques de les seves paraules, revelacions subsegüents, quan ja m’havia familiaritzat més amb la seva fraseologia trencada, em capaciten ara de presentar la seva història sencera, com podeu veure en el simple esquelet que ara en dono.





12


Biografia

Queequeg era nadiu de Kokovoko, una illa llunyana vers l’oest i el sud. No és marcada a cap mapa: els llocs de veritat no hi són mai.

Quan era un salvatge acabat de sortir del niu que corria esbojarradament per les selves nadiues, vestit amb herbes, seguit per les cabres que pasturaven com si fos un rebroll verd, ja aleshores en l’ànima ambiciosa de Queequeg s’hi insinuava un fort desig de veure quelcom més de la cristiandat que un balener o dos de mostra. El seu pare era un alt cap, un rei; el seu oncle era un sacerdot; i per part de mare s’enorgullia de ties que eren les viudes de guerrers invencibles. Hi havia sang excel·lent a les seves venes: matèria reial. Tot i que temo que tristament viciada per la propensió al canibalisme que havia tingut en la seva joventut sense tutoria.

Un vaixell de Sag-Harbor va visitar la badia del seu pare i Queequeg va cercar un passatge per a terres cristianes. Però la nau ja tenia coberta la seva necessitat de mariners i va menystenir el seu desig; de res no hi valgueren les influències del seu pare, el rei. Però Queequeg va fer un vot. Tot sol en la seva canoa, va remar fins a un estret llunyà per on sabia que havia de passar el vaixell en anar-se’n de l’illa. A una banda hi havia uns esculls de corall, a l’altra una llengua de terra baixa, coberta de mangles espessos que creixien part damunt de l’aigua. Va amagar la canoa, encara surant, entre l’espessor, amb la proa cap a mar i es va asseure a la popa amb el rem baix a la mà. I quan el vaixell passava lliscant, ell es va disparar com un llamp fins al costat de la nau, amb un cop de peu cap enrere va bolcar i enfonsar la canoa, va grimpar pels cadenots i, deixant-se caure damunt les taules de coberta tan llarg com era, es va aferrar a una argolla empernada que hi havia allí i jurà que no es deixaria anar encara que l’esbocinessin.

Fou debades que el capità l’amenaçà de tirar-lo per la borda, i també va brandar un matxet prop dels seus canells nus. Queequeg era el fill d’un rei i Queequeg no es va bellugar. Impressionat per aquell valor i per aquell desig salvatge de visitar la cristiandat, el capità finalment va cedir i li va dir que podia sentir-se com si fos a casa. Però aquell jove salvatge extraordinari —aquell Príncep de Gal·les[12] de la mar—, no va veure mai la cabina del capità. L’instal·laren entre els mariners i el convertiren en balener. Però així com el tsar Pere s’agradava de treballar a les drassanes de ciutats estrangeres, Queequeg no va refusar aquella ignomínia aparent si amb allò podia guanyar feliçment el poder d’il·lustrar els seus compatriotes incultes. Car en el fons —em digué—, es movia per un profund desig d’aprendre entre els cristians les arts amb les quals poder fer el seu poble més feliç del que era; encara més: fer-lo més bo del que era. Però, ai las!, les pràctiques dels baleners ben aviat el convenceren que també els cristians podien ser vils i miserables; és a dir, infinitament més que els idòlatres del seu pare. Finalment arribà al vell Sag-Harbor, i allí va veure què hi feien els mariners, i després va anar a Nantucket i veié també com gastaven els seus guanys en aquella ciutat; pobre Queequeg, ho va donar tot per perdut. Va pensar: «El món és malvat a tots els meridians; moriré pagà».

I així, un vell idòlatra de cor vivia entre aquells cristians, usava la seva mateixa roba i intentava de parlar el seu argot. Per això tenia unes maneres tan estranyes, tot i que ja feia temps que era lluny de casa seva.

Per senyes, li vaig preguntar si no tenia pensat de tornar-se’n per ser coronat, atès que podia considerar que el seu pare ja devia haver mort perquè era molt vell i estava molt feble segons les darreres notícies. Em va contestar que no, que encara no; i afegí que temia que la cristiandat, o més ben dit els cristians, no l’haguessin incapacitat per ascendir al tron pur i incontaminat que havien ocupat trenta reis pagans abans que ell. Però va dir que tard o d’hora hi tornaria —tan aviat com se sentís batejat de bell nou. De moment, però, es proposava navegar una mica més i córrer la gandiana pels quatre oceans. L’havien convertit en arponer i ara aquell ferro amb pues era com un ceptre.

Jo li vaig preguntar quin podia ser el seu propòsit immediat pel que feia als seus moviments futurs. Ell em va contestar que embarcar-se novament per treballar en el seu ofici. Sobre això jo li vaig dir que la meva fita era anar a fer la balena i el vaig informar de la meva intenció d’embarcar-me a Nantucket perquè era el port més prometedor on podia embarcar-se un balener aventurer. Immediatament va decidir que m’acompanyaria a l’illa, que embarcaria al mateix vaixell que jo, que faria la mateixa guàrdia al mateix bot, que menjaria amb mi, en una paraula, que compartiria en tot la meva sort, i que, amb les meves mans dins les seves, ens enfonsaríem gosadament dins l’Olla de la Sort d’ambdós mons. Jo vaig assentir joiosament a tot, car, a més de l’afecte que sentia per Queequeg, ell era un arponer expert i, com a tal, no podia deixar de ser de molta utilitat per a un home que, com jo, ignorava totalment els misteris del baleneig, encara que estigués ben avesat a la mar com a mariner mercant.

Aquesta història va acabar amb la darrera pipada esmorteïda; Queequeg em va abraçar, va pitjar el seu front contra el meu i va apagar la llàntia d’un buf; ens giràrem d’esquena, un cap aquí i l’altre cap allà, i ben aviat ens adormírem.





13


Carretó

L’endemà matí, dilluns, després de donar el cap embalsamat a un barber per fer-ne una testa-model, vaig pagar la meva factura i la del meu camarada, si bé amb els diners del meu camarada. L’hostaler ganyotaire, així com els hostes, semblaven desconcertats i encuriosits davant l’amistat sobtada que havia brotat entre jo i Queequeg —especialment tenint en compte que les històries desorbitades que m’havia explicat Pere Taüt sobre ell m’havien alarmat tant en referència a la mateixa persona que ara era el meu company.

Vàrem manllevar un carretó per transportar les nostres coses, inclòs el meu pobre pallet, el sarró de lona i el coi de Queequeg, i baixàrem al Molsa, la petita goleta correu amarrada al moll. La gent ens mirava passar; no tant Queequeg —perquè estaven avesats a veure caníbals com ell pel carrer— com per veure’ns a ell i a mi en uns termes de tanta confiança. Però nosaltres no en fèiem esment i continuàvem endavant empenyent el carretó per torns; Queequeg s’aturava adesiara per ajustar la beina a les llengüetes de l’arpó. Jo vaig preguntar per què portava amb ell a terra un estri que destorbava tant, i si en els vaixells baleners no hi havia arpons. Ell va contestar, en substància, que tot i que jo no anava errat, passava que ell tenia un afecte particular pel seu propi arpó perquè era de bon material, ben bregat en molts combats mortals i coneixedor íntim dels cors de les balenes. En resum, com molts segadors i dalladors de terra ferma que van a les prades de les masies armats amb les seves pròpies dalles —tot i que no estan obligats de cap manera a portar-les—, així Queequeg, per raons particulars, preferia el seu propi arpó.

Canviant el carretó de les meves mans a les seves, em va explicar una història divertida sobre el primer carretó que havia vist en la seva vida. Fou a Sag-Harbor. Els propietaris del seu vaixell sembla que li’n varen deixar un per transportar el seu pesant cofre a la posada. Per no semblar ignorant sobre aquell estri —quan en veritat n’era totalment pel que feia a la forma exacta de manejar-lo—, Queequeg hi va col·locar el seu bagul, el va lligar ben fort i es va carregar el carretó damunt les espatlles.

—I ara! —vaig fer jo—. Queequeg, ho hauries d’haver sabut, ja t’ho diré. I no va riure, la gent?

Aleshores em va contar una altra història. La gent de la seva illa de Kokovoko, en les festes de noces espremen l’aigua fragant dels cocos dins una gran carabassa pintada, com si fos una ponxera; i aquesta ponxera sempre és l’ornament central de l’estora trenada on es fa la festa. Ara bé, una vegada va arribar a Kokovoko un gran vaixell mercant, i el seu capità —per tot el que em deia, un cavaller molt tocat i posat i solemnial, si més no per ser capità de marina— fou convidat a les noces de la germana de Queequeg, una bonica princesa joveníssima de deu anys acabats de fer. Bé, doncs quan tots els invitats estaven reunits a la cabana de bambú de la jovençana, aquell capità entra i li assignen el lloc d’honor situat just davant la ponxera i entre el gran sacerdot i sa majestat el rei, el pare de Queequeg. Es va beneir la taula —perquè aquesta gent beneeix la taula just com nosaltres, malgrat que Queequeg em va dir que ho feien just al contrari, perquè nosaltres en aquestes ocasions mirem cap als plats i ells, per contra, fan com els ànecs, miren cap amunt per agrair al Gran Dador de totes les festes. Es va beneir la taula, dic, i el gran sacerdot va començar el banquet amb la cerimònia immemorial de l’illa, que consistia a ficar els seus dits consagrats i consagradors dins la ponxera abans que comencés a circular la beguda beneïda.

En veure’s situat prop del sacerdot i havent-se fixat en la cerimònia, el capità devia considerar que, essent capità d’un vaixell, tenia franca prioritat sobre un simple rei d’una illa, especialment a casa del mateix rei; així que el capità va començar tranquil·lament a rentar-se les mans dins la ponxera (suposo que devia pensar que era un gran rentadits).

—Ara —digué Queequeg—, què pensar tu? No riure nostra gent?

Finalment, un cop pagat el passatge i guardat l’equipatge, romanguérem a bord de la goleta. Hissant veles, la nau va lliscar pel riu Acushnet avall. A una banda, New Bedford s’enlairava per carrers empinats, amb els arbres coberts de gel espurnejant en l’aire fred i serè. Alts pujols i muntanyes de bótes sobre bótes s’acaramullaven als molls, i els vaixells baleners que recorrien el món eren silenciosos, tocar a tocar, a la fi amarrats sans i estalvis. Alhora, d’altres naus ens arribava el soroll de mestres d’aixa i de boters, amb mescla de renous de fornals i foc per fondre el quitrà. Tot plegat anunciava els preparatius de nous viatges. Car en acabar-se un viatge llarg i perillós, sempre en comença un altre; i quan el segon acaba, comença el tercer, i així sempre seguit, amén. Això és la continuïtat, sí, la continuïtat intolerable de tot esforç terrenal.

En arribar a mar oberta, l’oratge tonificant es va fer més fresc. El petit Molsa agitava l’escuma i l’allunyava de les seves orles com un poltre jove engega els seus brúfols. Com alenava jo aquell aire provinent del Tàrtar! Com menyspreava aquella terra tancada! Aquella carretera vulgar tota sollada amb les marques de potes i peüngles servils! I em girava a admirar la magnificència de la mar que no permetrà cap inscripció.

Queequeg semblava beure i balandrejar amb mi a la mateixa font escumosa. Els seus oronells foscos s’eixamplaven i mostrava les dents esmolades i punxegudes. Des d’allà volàvem, i, arribats a alta mar, el Molsa va retre homenatge a les ràfegues; va acalar i va submergir les temples com un esclau davant el soldà. Escorats, envestíem de costat; cada filàstica vibrava com un filferro; els dos alts pals es doblegaven com canyes de l’Índia enmig d’un tornado. Tan corpresos estàvem amb aquesta escena vacil·lant, drets al costat del bauprès que es capbussava, que durant una estona no ens adonàrem dels esguards burletes dels passatgers, una colla de babaus que es meravellaven que dos éssers humans fossin tan bons companyons, com si un blanc fos més digne que un negre emblanquinat. Però allí hi havia alguns estúpids i beneits, els quals, per la seva verdor intensa, devien provenir del cor i del bessó de tota la verdesca. Queequeg va atrapar un d’aquests estornells que l’escarnia a l’esquena. Vaig creure que havia arribat l’hora del judici d’aquell estúpid. El forçut salvatge va deixar anar l’arpó i el va estrènyer entre els seus braços, i amb una destresa i una força gairebé miraculoses el va llançar en l’aire i aleshores, picant-li lleugerament la popa enmig del salt, l’individu va aterrar dempeus amb els pulmons a punt d’esclatar, mentre Queequeg li girava l’esquena, encenia el seu tomahawk i me’l passava per fer una pipada.

—Capità! Capità! —xisclava l’estúpid, corrent cap a l’oficial—. Capità! Capità! És el diable!

—Ei, vós, senyor! —va cridar el capità, escarransida costella marina, acostant-se amb grans gambades a Queequeg—. Què dimonis voleu? No veieu que hauríeu pogut matar aquest vailet?

—Què dir ell? —digué Queequeg, girant-se suaument cap a mi.

—Diu —vaig fer jo—, que hauries pogut matar aquest home —i vaig assenyalar el passerell que encara tremolava.

—Matar ell! —va exclamar Queequeg, torcent el seu rostre tatuat en una expressió suprema de desdeny—. Ah, ell molta petita peixa. Queequeg no matar peixes tan petites, Queequeg matar gran balena!

—Escolta! —va bramular el capità—. Jo matar tu, caníbal, si en tornes fer de les teves a bord. Vés alerta!

Però això passava just en el moment que era hora que anés alerta el capità. La prodigiosa tensió sobre la vela major havia trencat l’escota de sobrevent, i la immensa botavara ara volava de banda a banda, escombrant completament la coberta de popa. El pobre home que Queequeg havia agafat tan desconsiderablement havia estat tirat per la borda; tots els mariners eren presa del pànic i semblava una bogeria intentar agafar la botavara per aturar-la. Brandava de dreta a esquerra, i altre cop a la dreta, gairebé en el temps d’un tic-tac de rellotge, i a cada instant semblava a punt de trencar-se en estelles. Ningú no feia res, i no semblava possible que es pogués fer res. Els qui eren a coberta corregueren cap a la proa i allí romangueren mirant la botavara com si fos la mandíbula jussana d’una balena exasperada. Enmig d’aquella consternació, Queequeg es va agenollar destrament i va avançar anguilejant sota el recorregut de la botavara, va atrapar al vol un cap de corda, va assegurar-ne un extrem a l’orla i, llançant l’altre extrem com un llaç, va enganxar la botavara quan li passava per damunt el cap. A la següent sacsejada, la verga quedà capturada d’aquesta manera i tot es va salvar. La goleta fou posada proa al vent i mentre els mariners desamarraven el bot de popa, Queequeg es va despullar fins a la cintura i va saltar pel costat tot fent un bot en arc viu.

Durant tres minuts o més va nedar com un gos, estirant els seus braços llargs davant d’ell i mostrant adesiara les espatlles brunes entre l’escuma gelada. Vaig intentar veure l’individu gran i gloriós, però no vaig trobar ningú a qui salvar. El passerell se n’havia anat a fons. Disparant-se a ell mateix perpendicularment des de l’aigua, Queequeg va pegar una llambregada al seu voltant; va semblar que veia com estava l’afer, es va capbussar i va desaparèixer. Pocs minuts després va tornar a emergir, nedant amb un braç i amb l’altre arrossegant una forma sense vida. Immediatament el bot els va recollir. El pobre estúpid fou retornat. Tots els mariners declararen que Queequeg era un formidable bon jan. El capità es va disculpar. D’aquella hora ençà jo em vaig aferrar a Queequeg com una pegellida. Sí, fins que el pobre Queequeg va fer el seu darrer llarg capbussament.

Hi ha hagut mai tanta d’inconsciència? Queequeg no semblava creure que es mereixia amb tot el dret una medalla de les Societats Humanitàries i Magnànimes. Només va demanar aigua —aigua dolça— per llevar-se la sal. Fet això, es va posar roba seca, va encendre la pipa i, repenjant-se a la borda i mirant plàcidament els qui el voltaven, semblava dir entre si mateix: «És un món recíproc, de capital en comú, a tots els meridians. Nosaltres els caníbals hem d’ajudar aquests cristians».





14


Nantucket

No va passar res més digne de ser esmentat en el viatge, així és que després d’una bona travessia vàrem arribar sans i estalvis a Nantucket.

Nantucket! Traieu el vostre mapa i mireu-lo. Mireu quin veritable racó de món ocupa. Com s’està allí, a alta mar, lluny de la costa, més solitari que el far d’Eddystone. Mireu-lo: un turó i un colze d’arena; tot platja, sense rerefons. Hi ha més arena allí que la que podríeu utilitzar en vint anys com a substitut de paper assecant. Alguns tipus faceciosos us diran que fins i tot hi han de plantar les herbes, allí, perquè no hi creixen naturalment; que importen cards del Canadà; que han d’enviar a buscar a l’altra banda del mar una falca per tapar una esquerda d’un barril d’oli; que a Nantucket les peces de fusta són portades com a Roma els bocins de la vera creu; que la gent planta bolets davant de les cases per estar-hi a l’ombra a l’estiu; que un bri d’herba fa un oasi, i que tres brins en un dia de camí fan una prada; que la gent porta sabates d’arenes movedisses, semblants a les pales de neu dels lapons; que estan tan tancats, tan lligats, enclosos, rodejats i convertits en illa per l’oceà, que a les cadires i a les taules hi troben a vegades cloïsses enganxades com a les closques de les tortugues marines. Però aquestes exageracions només demostren que Nantucket no és Illinois.

Mireu ara l’extraordinària tradició de com aquesta illa fou colonitzada pels pells-roges. Així diu la llegenda: en temps llunyans, una àguila va baixar sobre la costa de New England i se’n va dur entre les urpes un infant indi. Amb grans lamentacions, els pares veieren que el seu fill es perdia de vista part damunt de l’ample oceà i varen decidir seguir la mateixa direcció. Partiren amb les seves canoes i després d’una travessia molt perillosa descobriren l’illa, on trobaren un estoig buit d’ivori: l’esquelet del pobre petit indi.

Què hi ha d’estrany, doncs, que aquests habitants de Nantucket, nascuts en una platja, es facin a la mar per guanyar-se la vida? Primer agafaven crancs i cloïsses a la sorra; esdevingueren més gosats i entraren a l’aigua amb xarxes per pescar verats; més experimentats, anaren mar enfora amb bots i capturaren bacallans; i, finalment, avararen una armada de grans vaixells i exploraren aquest món marí; posaren un cinturó incessant de circumnavegacions al seu voltant, guaitaren a l’estret de Bering i en totes les estacions i a tots els oceans declararen guerra perpètua a la massa animada més poderosa que va sobreviure al diluvi, la més monstruosa i la més muntanyosa: aquest mastodont himalaià d’aigua salada revestit amb tal poder extraordinari i inconscient, els pànics del qual són més temibles que els seus assalts més valents i malignes!

I així aquesta gent nua de Nantucket, aquests ermitans marins, sortint del seu formiguer de la mar, han envaït i conquistat el món aquàtic com si cadascun d’ells fos Alexandre; s’han repartit entre ells els oceans Atlàntic, Pacífic i Índic, com els tres poders pirates han fet amb Polònia. Deixeu que Amèrica afegeixi Mèxic a Texas, i que estibi Cuba damunt el Canadà; deixeu que els anglesos infestin tota l’Índia i que pengin la seva bandera refulgent al sol; dos terços d’aquest globus terraqüi són de la gent de Nantucket, car la mar és seva, ells la posseeixen com els emperadors posseeixen imperis; els altres navegants només tenen el dret de transitar-hi. Els vaixells mercants no són sinó ponts extensibles, i els vaixells armats són forts flotants; àdhuc els pirates i els corsaris, tot i que segueixen la mar com els bandolers els camins, no fan sinó saquejar altres vaixells, altres fragments de la terra com la seva, sense intentar de guanyar-se la vida a les fondàries sense fons.

L’home de Nantucket és l’únic que resideix i es belluga dins la mar; només ell, en llenguatge bíblic, s’hi endinsa amb vaixells[13] i la llaura amunt i avall com si fos la seva plantació particular. Allí és casa seva, allí té els seus afers, que el diluvi de Noè no interrompria encara que aclaparés tots els milions de xinesos. És l’home que viu a mar com les becades viuen als prats; s’amaga entre les ones, s’hi enfila com els caçadors d’isards s’enfilen pels Alps. Durant anys no coneix la terra; i així, quan finalment hi va, troba que flaira com un altre món, més estrany del que la Lluna semblaria a un terraqüi. Igual que la gavina sense terra que a posta del sol plega les ales i s’adorm gronxada per l’onada, així, a la caiguda de la nit, l’home de Nantucket, sense terra a la vista, aferra les veles i es disposa a descansar, mentre que sota el seu coixí s’hi belluguen moles de morses i de balenes.





15


Caldereta

Ja era ben entrada la nit quan el petit Molsa va fondejar i atracar còmodament i Queequeg i jo baixàrem a terra; de manera que aquell dia no vàrem poder resoldre res, tret del sopar i un llit. L’hostaler de l’hostal del Brollador ens havia recomanat al seu cosí Hosea Hussey de la Destil·leria, del qual assegurava que era propietari d’un dels millors hotels de tot Nantucket i, a més, ens havia assegurat que aquest cosí Hosea, com en deia, era famós per les seves calderetes. En poques paraules, ens suggerí clarament que no podíem fer res millor que provar el menjar corrent de l’hostal de la Destil·leria.[14] Però les entresenyes que ens havia donat sobre mantenir un magatzem groc a estribord fins que arribéssim a una església blanca a babord, i llavors mantenir l’església a babord fins que passéssim una cantonada tres quarts a estribord, i un cop fet això demanéssim al primer home que passés on era el lloc; doncs bé, aquestes entresenyes tan complicades ens varen desconcertar molt al començament, especialment perquè, en salpar, Queequeg insistia que el magatzem groc —el nostre primer punt de referència— l’havíem de tenir a babord, mentre que jo havia entès que Pere Taüt ens deia que l’havíem de mantenir a estribord. Sigui com sigui, a força de fer una mica de ziga-zaga en la fosca, i de despertar adesiara algun pacífic habitant per demanar-li el camí, finalment arribàrem a una cosa que era inconfusible.

Dues enormes calderes de fusta pintades de negre i penjades per unes nanses en forma d’orella d’ase i suspeses de les creuetes d’un vell masteler, plantat davant una porta vella. Els banyots de les creuetes estaven serrats per una banda, de manera que aquell vell masteler no pareixia pas poc una forca.

Potser en aquella època jo era massa sensible a aquella mena d’impressions, però no vaig poder evitar de mirar-me la forca amb una vaga desconfiança. Em va agafar una mena de rampa al coll quan vaig alçar el cap per mirar els dos banyots que quedaven: sí, dos, un per a Queequeg i l’altre per a mi.

«És un mal averany», vaig pensar. «Un Taüt d’hostaler en desembarcar al primer port balener, esteles mortuòries que em miraven a la capella dels baleners; i aquí una forca!, i un parell de calderes negres terribles, a més! Que potser aquestes calderes fan insinuacions esbiaixades sobre Tòfet?».

Em va distreure d’aquestes reflexions la vista d’una dona pigada, de cabells grocs i amb un vestit groc, dreta al porxo de l’hostal, sota una llàntia roja i esmorteïda que es gronxava i que semblava un ull ferit; la dona es barallava vivament amb un home de camisa de llana porpra.

—Apa, fes-te enfora —deia a l’home—, que si no et pentinaré!

—Anem, Queequeg —li vaig dir—, està bé. Aquí tenim la senyora Hussey.

I així fou: el senyor Hosea Hussey era fora de casa, però havia deixat la senyora Hussey, competent per ocupar-se de tots els seus afers. En fer saber el nostre desig de sopar i de dormir, la senyora Hussey, posposant la baralla per a més tard, ens va fer entrar a una cambra petita i després de fer-nos seure a una taula amb tot de deixalles escampades d’un àpat acabat recentment, se’ns va dirigir i ens digué:

—Cloïssa o bacallà?

—Com és el bacallà, senyora? —vaig preguntar amb molta de cortesia.

—Cloïssa o bacallà? —va repetir ella.

—Una cloïssa per sopar? Una cloïssa freda, és això que voleu dir senyora Hussey? —vaig fer—. No trobeu que això és una benvinguda una mica massa freda i llefiscosa[15] per a l’hivern, senyora Hussey?

Però com que tenia molta pressa per continuar la seva baralla amb l’home de la camisa porpra, que l’estava esperant a l’entrada, va semblar que només havia entès la paraula «cloïssa» i es va acostar a la porta oberta de la cuina i cridant a corre-cuita «cloïssa per a dos», va desaparèixer.

—Queequeg —vaig dir—, et sembla que farem un bon sopar amb una cloïssa per a tots dos?

Però un vapor càlid i saborós provinent de la cuina va servir per desmentir la perspectiva aparentment desconsoladora que teníem davant nosaltres. I quan aquella caldereta fumejant ens va arribar, el misteri fou deliciosament explicat. Oh, estimats amics!, escolteu-me atentament. Era feta de cloïsses petites i sucoses, no més grans que una avellana, mesclades amb galeta de vaixell esclafada i porc salat esqueixat menut; tot plegat enriquit amb mantega i ben amanit amb sal i pebre. La nostra fam estava extraordinàriament desperta pel viatge gelat i, en particular, Queequeg es trobava davant el seu menjar de peix preferit i aquella caldereta era d’allò més excel·lent; de manera que la vàrem despatxar a gran velocitat. Després ens arrepapàrem un moment i jo vaig recordar que la senyora Hussey ens havia anunciat cloïssa i bacallà: vaig decidir fer un petit experiment. Em vaig atansar a la porta de la cuina, vaig cridar el mot «bacallà» amb molta de decisió i vaig tornar a la meva cadira. Uns instants després va tornar a arribar-nos el baf saborós però amb una flaire diferent, i ben prest teníem una bella caldereta de bacallà davant nostre.

Vàrem continuar la nostra ocupació, i mentre ficàvem les culleres dins l’olla, jo pensava: «Em pregunto si això fa algun efecte al cap. Aquesta dita tan estúpida sobre la gent que té el cap com una olla».

—Ei, mira Queequeg, no és una anguila viva això que hi ha en el teu tupí? On tens l’arpó?

El lloc més peixater de tots era l’hostal de la Destil·leria, que es mereixia prou aquest nom, perquè, dins les olles, sempre hi bullia caldereta. Caldereta per esmorzar, caldereta per dinar, caldereta per sopar, fins que començàveu a trobar espines que us sortien de sota la roba. La carrera de davant la casa era entrespolada amb copinyes de cloïsses. La senyora Hussey portava un bonic collar de vèrtebres de bacallà i Hosea Hussey tenia els llibres de comptes relligats en pell de tauró adobada i de qualitat superior. També la llet tenia un regust de peix, cosa que no em sabia explicar; fins que un matí va escaure’s que feia una passejada per la platja entre les barques dels pescadors, i vaig veure la vaca bigarrada de Hosea que pasturava entre deixalles de peix; l’animal caminava per la sorra amb les potes dins un cap de bacallà decapitat, i us asseguro que semblava que anava calçada a retaló.

Havent sopat, la senyora Hussey ens va donar una llàntia i instruccions sobre el camí més curt per anar al llit. Però quan Queequeg es disposava a precedir-me escales amunt, la mestressa va allargar el braç cap a ell i li demanà l’arpó: no permetia arpons a les cambres.

—Per què no? —vaig fer jo—. Un balener de veritat dorm amb el seu arpó… per què no?

—Perquè és perillós —digué ella—. D’ençà que el jove Stiggs, de tornada d’aquell viatge desgraciat, quan havia estat fora quatre anys i mig amb només tres barrils d’oli, va ser trobat mort a la part de darrere del primer pis, amb el seu arpó al costat…, d’ençà d’aleshores no permeto que els hostes s’enduguin aquestes eines tan perilloses a les habitacions, de nit. Així és, senyor Queequeg (car havia après el seu nom), que us agafaré aquest ferro i us el guardaré fins demà al matí. Però, i la caldereta? De cloïssa o de bacallà per esmorzar demà, nois?

—De totes dues —vaig dir jo—, i també volem un parell d’arengades fumades per variar.





16


El vaixell

Al llit vàrem engiponar els nostres plans per a l’endemà. Però per sorpresa meva i no poca preocupació, Queequeg em donà a entendre que havia consultat diligentment Yojo —era el nom del seu petit déu negre—, i Yojo li havia dit dues o tres vegades seguides, insistint molt de diferents maneres, que en lloc d’anar plegats entre la flota balenera del moll i triar d’acord tots dos la nostra embarcació, en lloc de fer això, dic, Yojo havia ordenat amb molt d’interès que la tria del vaixell havia de ser de la meva completa responsabilitat, atès que Yojo es proposava de protegir-nos i, per tal de fer-ho així, ja havia posat l’ull a un vaixell que jo, Ismael, si em deixaven sol, trobaria infal·liblement i el triaria com si fos per casualitat; jo havia d’enrolar-me immediatament en aquest vaixell i, de moment, no preocupar-me de Queequeg.

He oblidat esmentar que Queequeg tenia molta confiança, en moltes coses, en l’excel·lència de judici de Yojo i en el seu sorprenent pronòstic de les coses; i que apreciava Yojo amb una estimació considerable, com una mena de déu bo que potser era prou ben intencionat en conjunt, però que no en tots els casos aconseguia els seus designis benvolents.

Pel que fa al pla de Queequeg o, més ben dit, de Yojo, referent a l’elecció de l’embarcació, haig de dir que no m’agradava ni gens ni mica. Jo havia confiat no pas poc en la sagacitat de Queequeg de trobar el balener més adequat per portar-nos a nosaltres i a la nostra sort amb seguretat. Però com que totes les meves protestes no varen fer cap efecte a Queequeg, em vaig veure obligat a acceptar. I, en conseqüència, vaig decidir ocupar-me d’aquella qüestió amb una energia i un vigor apressats que ben aviat resoldrien aquell afer sense importància.

L’endemà de bon matí, vaig deixar Queequeg tancat a la nostra petita cambra amb Yojo —car semblava que per a ells dos era una mena de Quaresma o Ramadà, o dia de dejuni, humiliació i oració; no vaig comprendre com anava allò, perquè tot i que algunes vegades m’hi vaig dedicar, no vaig arribar a entendre aquella litúrgia i els seus XXXIX articles[16]—; així doncs, vaig deixar Queequeg fent dejuni amb la seva pipa tomahawk i Yojo que s’escalfava al foc sacrificial d’encenalls, i vaig salpar a fer un tomb entre els vaixells. Després d’un vagareig prolongat i moltes preguntes fetes a l’atzar, vaig assabentar-me que hi havia tres vaixells que preparaven viatges de tres anys: el Dama Diable, el Bobò i el Pequod. No sé l’origen del Dama Diable; del Bobò és evident; i Pequod, sens dubte recordareu que era el nom d’una famosa tribu d’indis de Massachusetts, ara extingits com els antics medes. Vaig observar i espiar el Dama Diable, i després vaig dedicar-me al Bobò; finalment vaig pujar a bord del Pequod, vaig donar-hi una llambregada i vaig decidir que aquell era el nostre vaixell.

Pel poc que jo sé, hom pot haver vist moltes embarcacions extravagants en la seva vida; lugres de peu quadrat, joncs japonesos en forma de muntanya, galions que semblaven capses de mantega, i tot el que sigui; però podeu pujar-hi de peus: mai no heu vist una vella embarcació tan rara com aquell vell Pequod raríssim. Era un vaixell de la vella escola, més aviat petit, amb aparença d’embalum amb potes de grifó d’allò tan antic. Assaonat i colrat durant molt de temps pels tifons i les bonances de tots els oceans, el color del vell buc s’havia enfosquit com el d’un granader francès que hagués combatut a Egipte i a Sibèria. La venerable proa semblava barbuda. Els pals —tallats en algun lloc de la costa del Japó, on els originals s’havien perdut borda avall en una galerna— es dreçaven rígidament com les espinades dels tres vells reis de Colònia.[17] La coberta antiga era desgastada i arrugada com la llosa venerada dels pelegrins, a la catedral de Canterbury, on es va dessagnar Beckett. Però a totes aquelles velles antiguitats, s’hi havien afegit característiques noves i meravelloses, pertanyents als afers esbojarrats que havia portat a terme durant més de mig segle. El vell capità Peleg n’havia estat durant molts d’anys el primer oficial, abans de comandar un vaixell de la seva propietat; ara era un mariner jubilat i un dels principals propietaris del Pequod. Aquest vell Peleg,[18] durant el temps que hi havia fet de primer oficial, havia augmentat l’extravagància original de l’embarcació i pertot arreu hi havia fet incrustacions amb materials i imaginació tan sorprenents que no era comparable amb res més tret de l’escut o el capçal del llit esculpits de Thorkill-Hake[19]. La nau era apariada com un bàrbar emperador etíop, amb el coll ple de collars d’ivori polit. Era plena de trofeus, com una embarcació caníbal que s’empolainava amb els ossos caçats dels seus enemics. Tot al voltant, les seves murades obertes, sense plafons, eren guarnides com una mandíbula de catxalot amb les dents llargues i esmolades, que allí servien de clavilles per lligar-hi els seus vells músculs i tendons de cànem. Aquells músculs no passaven a través de blocs barroers de fusta d’arbre de terra, sinó que viatjaven traçudament per beines d’ivori marí. Rebutjant una roda de torniquet per al seu reverend timó, la nau ostentava només un arjau, i aquest arjau era d’una sola peça, curiosament treballada, provinent de la mandíbula jussana, llarga i estreta, del seu enemic hereditari. El timoner que servés amb aquell arjau enmig de la tempesta s’havia de sentir com el tàrtar que frena el seu corser fogós engrapant-li la mandíbula. Una nau molt noble, però d’alguna manera encara més melancòlica! Totes les coses nobles són tocades del mateix.

En mirar pel castell de popa buscant algú amb autoritat a qui proposar-me com a candidat per al viatge, primer no vaig veure ningú; però no em va passar de llarg una mena de tenda estranya, o millor una cabana, instal·lada una mica darrere del pal major. Semblava només una construcció temporal, utilitzada en el port. Era de forma cònica, d’uns deu peus d’alçada, feta amb les tires llargues i enormes dels ossos tous i negres agafats de la part mitjana i més alta de les mandíbules de la balena franca. Plantades pels extrems amples a la coberta formant cercle, aquestes peces s’enganxaven les unes a les altres, inclinades, i el cim s’unia fent un manoll, on les fibres peludes a lloure onejaven com el plomall d’algun vell cap suprem de la tribu Pottowottamie. Una obertura triangular donava a proa, de manera que qui fos dins dominava una vista completa cap endavant.

I mig amagat en aquesta estranya instal·lació, finalment en vaig trobar un, l’aspecte del qual semblava tenir autoritat i que, com que era migdia i el treball del vaixell s’havia suspès, ara gaudia d’un descans de la tasca de comandament. Estava assegut en una cadira de roure de les antigues, tota retorçuda i amb talles curioses; el seient era fet d’un entrellaçat sòlid del mateix material flexible de la cabana.

Potser no hi havia res de gaire particular en l’aparença del vell que vaig veure: era bru i cepat, com la majoria dels vells mariners, i anava ben embolicat en un capot de pilot blau, tallat a l’estil quàquer. Tenia una xarxa, fina i gairebé microscòpica, d’arrugues minúscules que li envoltaven els ulls, segurament produïda per les seves travessies continuades entre moltes de galernes inclements, sempre de cara a sobrevent; per aquestes causes els músculs del voltant dels ulls es tavellen. Aquesta mena d’arrugues als ulls són de molta eficàcia en la sorruderia.

—És el capità del Pequod? —vaig dir avançant cap a l’entrada de la tenda.

—Suposem que sigui el capità del Pequod, què li busques? —va preguntar ell.

—Tinc pensat embarcar-me.

—Ho tens pensat, oi? Ja veig que no ets de Nantucket… has estat mai dins un bot esfondrat?

—No, mai.

—Diria que no saps re de re del baleneig, no fa?

—No res, no senyor, però estic segur que n’aprendré ben aviat. He fet diversos viatges en el servei mercant, i penso que…

—Al diable el servei mercant. No me’n parlis, a mi, d’això. Veus aquesta cama? Te l’arrabassaré de la teva popa si em tornes a xerrar un altre cop del servei mercant. Servei mercant, ja t’ho diré! I em fa l’efecte que tu n’estàs ben orgullós, oi, d’haver servit en aquests vaixells mercants? Però, per la llengüeta d’un arpó, home! I què et fa voler anar a fer la balena, eh? Això sembla una mica sospitós, no fa? No deus haver estat pirata, oi? No deus haver robat al darrer capità que has tingut, oi? No penses assassinar els oficials quan siguis a alta mar, oi? —Vaig assegurar la meva innocència. Veia que sota la màscara d’aquelles insinuacions mig facecioses, aquell vell mariner, com un aïllat quàquer de Nantucket, estava ple dels seus prejudicis insulars i desconfiava de tots els externs tret que vinguessin del cap Cod o de Vineyard—. Però, què t’ha agafat amb això de fer la balena? Ho vull saber abans d’acceptar d’enrolar-te.

—Doncs bé, veureu, vull veure què és això del baleneig. Vull veure món.

—Vols saber què és el baleneig, oi? Has vist alguna vegada el capità Ahab?

—Qui és el capità Ahab,[20] senyor?

—Ai, ai, ja m’ho suposava. El capità Ahab és el capità d’aquest vaixell.

—Doncs així anava errat, jo. Em pensava que parlava amb el capità en persona.

—Estàs parlant amb el capità Peleg, amb aquest estàs parlant, jove. A mi i al capità Bildad[21] ens correspon tenir cura que el Pequod estigui a punt per al viatge, amb tots els proveïments necessaris, inclosa la tripulació. Som propietaris i agents. Però com et deia, si vols saber què és això del baleneig, com dius, jo et puc posar en el camí de saber-ho abans que no t’hi lliguis i no et puguis fer enrere. Pega una ullada al capità Ahab, jove, i et trobaràs que només té una cama.

—Què voleu dir? Va perdre l’altra per culpa d’una balena?

—Per culpa d’una balena! Jove, acosta’t i escolta: la hi va devorar, mastegar, esclafar el catxalot més monstruós que mai hagi fet estelles un bot, oh, oh!

Jo estava una mica alarmat davant aquella energia, i potser també una mica commogut per la llàstima sentida de la seva exclamació final, però vaig dir tan tranquil·lament com vaig poder:

—Això que dieu és ben cert, sens dubte, capità; però, com podria saber que aquella balena en particular era especialment ferotge? És clar que ho podria deduir del fet simple de l’accident.

—Escolta, jove, tens els pulmons una mica fluixos, em sembla; no parlis com un manefla. Estàs segur que has anat en mar abans d’ara? N’estàs segur?

—Ja us he dit —vaig fer— que he fet quatre viatges en el servei…

—Prou d’aquest color! Recorda el que he dit sobre el servei mercant… No m’empipis, no ho consentiré. Però, a veure si ens entenem. Jo t’he donat unes indicacions sobre el que és el baleneig. Encara t’hi sents inclinat?

—Sí, senyor.

—Molt bé. I ara, ets prou home per clavar un arpó coll avall d’una balena viva, i després saltar-hi darrere? Contesta ràpid!

—Ho sóc, si és totalment indispensable fer-ho; si és que no m’ho puc estalviar. Però em penso que això no s’esdevindrà.

—Molt bé. Així doncs, tu no sols vols anar de baleneig per saber per experiència pròpia què és això, sinó que també vols anar-hi per veure món, oi? És això el que has dit, no? Ja m’ho pensava. Molt bé, ara fes una passa endavant i pega una mirada per la proa de sobrevent, i després torna i m’expliques què hi has vist.

Per un moment vaig romandre una mica desconcertat davant aquella ordre tan curiosa, sense saber exactament com m’ho havia d’agafar, si com una facècia o seriosament. Però el capità Peleg, concentrant totes les arrugues en una mirada sorruda, em va fer partir a complir l’ordre.

Avançant i llambregant per la proa de sobrevent, em vaig adonar que el vaixell, gronxant-se cap a l’àncora amb la marea alta, ara apuntava obliquament vers la mar oberta. La perspectiva era il·limitada, però extremament monòtona i desagradable. No hi havia ni la més petita variació que jo pogués veure.

—Bé, quin és el teu informe? —em digué el capità Peleg quan hi vaig tornar—. Què has vist?

—No gaire cosa —vaig fer—. Només aigua. Hi ha un horitzó considerable i em sembla que s’acosta torbonada.

—Bé, i què en penses de veure món? Vols voltar el cap d’Hornos i veure’n una mica més encara, oi? No el pots veure des d’on ets ara?

Jo estava una mica atabalat, però em calia anar a la pesca de la balena i ho faria. I el Pequod era un vaixell tan bo com qualsevol altre —em sembla que el més bo. Tot això que pensava ho vaig repetir a Peleg. En veure’m tan resolt, va dir-me la seva voluntat d’embarcar-me.

—I aniria bé, també, que firmessis els papers ara mateix —afegí—. Apa, jo vinc amb tu.

Dient això, em va anar al davant fins a la cabina, sota coberta.

Assegut al jou hi havia el qui em va semblar el més sorprenent i fora del comú dels personatges. Va resultar ser el capità Bildad, que juntament amb el capità Peleg era un dels principals propietaris del vaixell; les altres parts, com passa algunes vegades en aquests ports, pertanyien a una multitud de petits rendistes: viudes, orfes i tutors; cadascun tenia en propietat el valor aproximat d’un barraganet o un pam de taula, o un clau o dos del vaixell. La gent de Nantucket inverteix els seus diners en naus baleneres com vós invertiu els vostres en bons de l’Estat que us donen bons interessos.

Ara bé, Bildad, com Peleg, així com molts altres nantuckesos, era quàquer, car l’illa havia estat poblada originàriament per gent d’aquesta secta. I fins a hores d’ara, els seus habitants mantenen, en general, un grau considerable de les peculiaritats dels quàquers, modificades però, de manera variada i anòmala, per coses completament alienes i heterogènies. Car alguns d’aquests quàquers són els més sanguinaris de tots els mariners i caçadors de balenes. Són quàquers bel·licosos, venjatius.

De manera que entre ells hi ha exemples d’homes que, portant noms de les Escriptures —un costum singularment estès a l’illa—, i imbuïts en la seva infantesa del solemnement dramàtic «tu»[22] de l’idioma quàquer, no obstant això, en les seves vides plenes d’aventures audacioses, gosades i desenfrenades, mesclen estranyament amb aquestes peculiaritats estancades mil trets atrevits de caràcters, dignes d’un rei marí escandinau o d’un poeta pagà romà. I quan aquestes coses s’ajunten en un home d’una força natural molt superior, de cervell rodó i cor magnífic, un home que en la calma i l’aïllament de moltes llargues nits de guàrdies en aigües remotes, sota constel·lacions mai no vistes aquí al nord, s’ha vist impulsat a pensar de forma no tradicional, de manera independent, rebent totes les impressions suaus o salvatges de la natura provinents del seu pit virginal, voluntariós i fidel, i que amb això sobretot, però també amb un cert ajut d’avantatges accidentals, ha après un llenguatge elevat, atrevit i nerviós, aquest home és únic en el cens d’una nació sencera, és una criatura imponent, formada per a tragèdies nobles.

I des del punt de vista dramàtic, no li mancava en absolut el fet de tenir, per naixement o per altres circumstàncies, allò que sembla una morbositat obstinada que tot ho regeix, al fons de la seva naturalesa. Car tots els homes tràgicament grans són així a causa precisament d’una morbositat certa. Estigues segur d’això, oh jove ambiciós: tota grandesa mortal no és altra cosa que malaltia. Però de moment encara no ens les havem amb un home així, sinó amb un altre de ben diferent. Un home que, malgrat que és efectivament molt peculiar, resulta només una altra fase del quàquer modificat per circumstàncies individuals.

Com el capità Peleg, el capità Bildad era un balener retirat i benestant. Però a diferència del capità Peleg —que no es preocupava ni gens ni mica per allò que en diuen coses serioses i que de fet considerava aquelles mateixes coses serioses com a veritables trivialitats—, el capità Bildad no sols havia estat originàriament educat d’acord amb la més estricta secta del quaquerisme nantuckès, sinó que ni tota la seva subsegüent vida oceànica, ni la vista de moltes criatures illenques, nues i amoroses, de l’altra banda del cap d’Hornos, no havien mogut ni un punt aquell nadiu nascut quàquer, ni havien alterat tampoc ni un plec del seu gec. Però malgrat tota aquesta immutabilitat, hi havia en el digne capità Bildad una mena de manca de consistència natural. Si bé es negava, per escrúpols de consciència, a portar armes contra els invasors terrestres, en canvi ell havia envaït il·limitadament l’Atlàntic i el Pacífic; i tot i que era enemic jurat de vessar sang humanal, en canvi havia vessat tones de gleves del Leviatan damunt el seu abric cenyit. De com ara, en el vespre contemplatiu dels seus dies, reconciliava aquestes coses en el record el pietós Bildad, és quelcom que no sé; però no semblava importar-li gaire, i molt probablement de molt temps ençà havia arribat a la conclusió assenyada i prudent que una cosa és la religió d’un home i una altra de ben diferent és aquest món pràctic. Aquest món paga dividends. Havia pujat de xerric de cabina amb pantalons curts del color burell més burell a arponer amb armilla ampla en forma de panxa d’alatxa; d’allí va convertir-se en patró de bot, després en primer oficial i en capità, i finalment en armador. Bildad, tal com jo havia intuït abans, havia acabat la seva carrera aventurera retirant-se del tot de la vida activa a la bona edat de seixanta anys, i ara dedicava els dies que li quedaven a la tranquil·la recepció de la seva renda ben guanyada.

Ara bé, em sap greu dir-ho però Bildad tenia la reputació de ser un vell garrepa incorregible i, en els seus dies de navegacions, un patró dur i aspre. Em digueren a Nantucket, tot i que certament sembla una història curiosa, que quan va governar el vell balener Categut, la major part de la seva tripulació, en arribar a casa, varen haver de ser internats a l’hospital, dolorosament exhausts i retuts. Per ser un home pietós, especialment per a un quàquer, era realment inhumà, per no dir una altra cosa. En canvi, deien que no solia flastomar mai els seus homes; però d’alguna manera, els feia fer una dura quantitat de treball cruel i exasperant. Quan Bildad era primer oficial, tenir els seus ulls burells mirant-vos intensament us feia sentir totalment nerviós, fins que agafàveu quelcom —un martell o un passador— i us n’anàveu a treballar com un boig, en una cosa o altra, fos el que fos. La indolència i l’ociositat es morien davant d’ell. La seva persona era l’encarnació del seu caràcter utilitari. En el seu cos llarg i magre no hi portava carn estalviada, ni barba supèrflua; a la barbeta hi portava una pelussa blana i econòmica, com la pelussa gastada del seu barret d’ala ampla.

Així era, doncs, la persona que vaig veure asseguda al jou quan vaig seguir el capità Peleg a la cabina. L’espai entre les cobertes era petit; i allí, tibat com un pern, hi seia el vell Bildad, que sempre seia així, i no es repenjava mai per tal de no tudar els faldons de la casaca. El barret d’ala ampla era al seu costat; tenia les cames creuades rígidament; el tern burell anava embotonat fins a la barbeta, i amb les ulleres damunt el nas semblava absort en la lectura d’un pesat volum.

—Bildad —va cridar el capità Peleg—, ja hi tornem, Bildad, oi? Heu estat estudiant aquestes Escriptures durant els darrers trenta anys, que jo sàpiga. Que heu arribat molt lluny, Bildad?

Com si estigués avesat de molt temps ençà a la xerrameca profana del seu antic company de vaixell, va alçar els ulls com si no s’adonés d’aquella irreverència i, en veure’m, va llambregar inquisitorialment a Peleg.

—Diu que és el nostre home, Bildad —va fer Peleg—. Vol embarcar-se.

—Vols? —digué Bildad en to greu, girant-se per mirar-me.

—Vull —vaig contestar en el seu mateix to, tan intensament quàquer com ell.

—Què us sembla, aquest jove, Bildad? —preguntà Peleg.

—Anirà bé —digué Bildad mirant-me, i després va continuar sil·labejant en el seu llibre en un xiuxiueig prou audible.

Vaig pensar que era el quàquer més estrafolari que havia vist mai, especialment quan Peleg, el seu amic i antic company, semblava tan fatxenda. Però no vaig dir res, només vaig mirar vivament al meu voltant. Aleshores Peleg va obrir un bagul i en va treure un rol, va col·locar ploma i tinter davant seu i es va asseure davant una tauleta. Vaig començar a pensar que ja era ben hora de decidir entre mi mateix en quins termes estaria disposat a comprometre’m per al viatge. Jo estava assabentat de sobres que en el negoci de la balena no es pagaven sous, sinó que tots els mariners, inclòs el capità, es repartien els beneficis en allò que en deien parts, i que aquestes parts eren proporcionals al grau d’importància de les tasques en la companyia del vaixell. També sabia que, essent mariner verd en l’art del baleneig, la meva part no seria gaire gran; però considerant que jo estava avesat a la mar, que podia servar un vaixell, entollar un cap i tot això, no tenia cap mena de dubte, per tot el que havia sentit dir, que m’oferirien dues-centes setanta-cinc parts com a mínim —és a dir, la dues-centes setanta-cinquena part del benefici net del viatge, fos aquest benefici el que fos. I tot i que aquesta dues-centes setanta-cinquena part era allò que en diuen una part a la llarga, era millor que no res. I si teníem un viatge sortat, gairebé em pagaria la roba que hi hauria d’utilitzar, per no parlar dels tres anys alimentat i allotjat a bord, pels quals no hauria de pagar ni un clau.

Hom podria pensar que aquest era un camí ben pobre per acumular una fortuna principesca —i així era, un sistema ben pobre. Però jo sóc d’aquells a qui no els diuen res les fortunes principesques, i estic satisfet a bastament si el món està disposat a allotjar-me i a mantenir-me, mentre m’hostatjo sota aquest rètol malcarat del «Núvol Tronador». En conjunt, vaig pensar que la dues-centes setanta-cinquena part seria si fa no fa el que tocava, tot i que no m’hauria sorprès si me n’oferien la dues-centena, atès que jo era d’espatlles amples.

Però hi va haver una cosa, no obstant això, que em va fer desconfiar una mica de rebre una generosa part dels beneficis: en terra havia sentit a dir quelcom sobre el capità Peleg i el seu increïble vell camarada Bildad, i sobre com, essent ells els dos principals propietaris del Pequod, els altres, evidentment, menys considerables i escampats, deixaven tot el maneig dels afers de la nau a les seves mans. I no podia ignorar que el vell avar Bildad podia tenir molt a dir sobre l’enrolament de mariners, especialment així com l’havia trobat a bord del Pequod, instal·lat a la cabina com si fos casa seva i llegint la seva Bíblia com si estigués davant de la seva llar de foc. Ara, mentre Peleg intentava debades trempar una ploma amb el seu ganivet de mariner, el vell Bildad, per la meva gran sorpresa, considerant que era una part ben interessada en aquests tràmits, no ens feia cap esment, sinó que seguia xiuxiuejant per a ell sobre el seu llibre: «No acumuleu tresors per a vosaltres sobre la terra, on les arnes…»[23].

—Bé, capità Bildad —el va interrompre Peleg—, què us sembla, quina part li donarem, a aquest jove?

—Tu ho saps millor —fou la resposta sepulcral—, la set-centes setanta-setena part no seria pas massa, oi?… «on les arnes i el rovell fan malbé, sinó acumuleu…».

«Acumuleu, i tant», vaig pensar jo, «i quina acumulació! La set-centes setanta-setena part! Molt bé, vell Bildad, esteu decidit que jo, per la meva banda, no acumuli gaires parts d’aquí baix, on les arnes i el rovell corrompen. Efectivament, era una part excessivament a la llarga. I tot i que la magnitud de la xifra podria enganyar al començament un home de terra, en canvi la més lleugera consideració demostrarà que, malgrat que set-cents setanta-set és un número ben alt, quan es tracta de convertir-lo en partions veureu, dic, que la set-centes setanta-setena part d’un quart de ral és bon tros menys que set-centes setanta-set dobles d’or».

Això és el que vaig pensar en aquells moments.

—Aneu-vos-en a filar estopa! Bildad —va cridar Peleg—. No pretendreu estafar aquest jove? Cal que li donem més que això.

—La set-centes setanta-setena part —digué de bell nou Bildad, sense alçar els ulls, i va continuar mormolant: «perquè allí on hi ha el teu tresor, allí també hi haurà el teu cor».

—Li posaré la tres-centena part —digué Peleg—, em sentiu, Bildad! Una part de la tres-centena part, dic.

Bildad va deixar el llibre i es va girar solemnement cap a ell. Digué:

—Capità Peleg, tens un cor generós; però cal que consideris el deure que tens amb els altres propietaris del vaixell, viudes, orfes i tot això, i que si nosaltres recompensen tan abundantment les tasques d’aquest jove, potser prendrem el pa d’aquestes viudes i d’aquests orfes. La set-centes setanta-setena part, capità Peleg.

—Vatua vós, Bildad! —va bramular Peleg, aixecant-se d’un bot i esvalotant per la cabina—. Maleït sia, capità Bildad, si hagués seguit el vostre consell en aquestes qüestions, de fa molt temps que hauria de remolcar una consciència prou pesada com per afonar el vaixell més gran que hagi mai tombat el cap d’Hornos.

—Capità Peleg —digué Bildad—, la teva consciència pot tenir un calat de deu polzades o de deu braces, no ho sé; però com que encara ets un home impenitent, capità Peleg, molt em temo que la teva consciència fa aigües i que al final t’acabarà enfonsant a l’abisme del foc, capità Peleg.

—A l’abisme del foc! A l’abisme del foc! M’insulteu, home, més del que es pot aguantar naturalment, m’insulteu. És un ultratge infernal dir a una criatura humana que està destinada a l’infern. Llengüetes d’arpó i flames! Bildad, si em torneu a dir això em fareu saltar els perns de l’ànima, però jo, jo… jo… sí, jo m’enviaré un cabrit sencer amb tots els seus pèls i les banyes. Fora de la cabina, hipòcrita, fill burell d’una puta borda! Au, fora d’aquí! Ànsia!

Retronant així, va córrer cap a Bildad, el qual, amb una celeritat meravellosa, es va esquitllar de biaix i per aquella vegada el va evitar.

Alarmat per aquell esclat terrible entre els dos principals armadors i responsables del vaixell, i sentint a mitges la temptació d’abandonar la idea d’embarcar-me en una nau de propietat tan qüestionable i de comandament tan provisional, em vaig decantar de la porta per deixar sortir Bildad, que, no en vaig tenir cap dubte, estava delerós d’esfumar-se davant la ira desvetllada de Peleg. Però per a la meva sorpresa, es va tornar a asseure damunt el jou amb tota tranquil·litat, i no semblava tenir la més lleugera intenció de retirar-se. Semblava prou avesat a les maneres de l’impenitent Peleg. Pel que fa a Peleg, després de deixar anar la seva ràbia com ho havia fet, semblava que ja no li’n quedava més a dins i, també ell, es va asseure com un anyell, per bé que es va belluguejar una mica com si encara estigués agitat i nerviós.

—Uf! —va esbufegar finalment—, la torbonada ha passat a sotavent, em sembla. Bildad, vós solíeu ser bo per esmolar una llança, a veure si m’arregleu aquesta ploma, oi? El meu ganivet necessita esmoladora. Això mateix, gràcies Bildad. I ara, jove, Ismael et dius, oi? Bé doncs, et posarem aquí, Ismael, amb la part tres-centena.

—Capità Peleg —vaig dir jo—, tinc un amic que també es vol embarcar… el porto demà?

—És clar —digué Peleg—, porta’l i ens el mirarem.

—I quina part vol, aquest? —va remugar Bildad, alçant els ulls del llibre en el qual s’havia tornat a sepultar.

—Oh, no us preocupeu d’això, Bildad —digué Peleg—. Ha fet mai la balena? —va fer dirigint-se novament a mi.

—Ha matat més balenes de les que jo puc comptar, capità Peleg.

—Bé, doncs porta’l.

I després de signar els papers me’n vaig anar, sense dubtar gens ni mica que havia fet una bona feina, i que el Pequod era el vaixell que Yojo havia triat per transportar-nos a Queequeg i a mi més enllà del cap.

Però no m’havia allunyat gaire quan vaig començar a pensar que el capità amb el qual havia de navegar encara no s’havia deixat veure, per bé que, en molts casos, un vaixell balener és completament apariat i rep tota la tripulació a bord abans que el capità es deixi veure tot arribant a prendre el comandament; car a vegades aquests viatges són tan llargs, i les estades a terra tan breus, que si el capità té família o algun interès absorbent d’aquesta mena, no es preocupa gaire del vaixell quan és a port, sinó que deixa que els armadors l’enllesteixin per fer-se a la mar. Tot i això, però, sempre és bo pegar una ullada al capità abans de lliurar-se irrevocablement a les seves mans.

Vaig recular i em vaig acostar al capità Peleg, i li vaig preguntar on podia trobar el capità Ahab.

—I què li vols al capità Ahab, tu? Ja està tot resolt, ja estàs enrolat.

—Sí, però m’agradaria veure’l.

—No crec que això sigui possible de moment. No sé exactament què li passa, però roman tancat a casa; com si estigués malalt, però en canvi no ho sembla. De fet, no està malalt; però no, tampoc no està bé. Sigui com sigui, jove, no sempre em vol veure a mi, de manera que suposo que no et voldrà veure a tu. És un home estrany, el capità Ahab… això és el que diuen alguns; però és un bon home. Oh, no tinguis por, no… t’agradarà prou. És un gran home, profà, com un déu, el capità Ahab, no parla gaire, però quan parla aleshores l’has d’escoltar bé. Fixa-t’hi bé, t’ho adverteixo: Ahab està per damunt del comú. Ahab ha estat a col·legis, i també entre caníbals; està avesat a prodigis més profunds que les ones; ha clavat la seva llança ardent al bell mig d’enemics més estranys que les balenes. La seva llança! Sí, és la més incisiva i la més segura de tota la nostra illa! Ah! No és el capità Bildad, no, i no és el capità Peleg; és Ahab, noi; i l’antic Ahab era, ho saps, un rei coronat!

—I un rei molt vil. Quan aquell rei pervers fou mort, no lleparen la seva sang els gossos?[24]

—Vine’m aquí… més a prop, vine —digué Peleg amb una expressió als ulls que gairebé em va espantar—. Mira, vailet, no diguis mai això a bord del Pequod. No ho diguis mai enlloc. El capità Ahab no es va posar ell el nom. Fou un antull, estúpid i ignorant, de la seva mare viuda i boja, que va morir quan ell només tenia dotze mesos. No obstant això, la vella índia Tistig, a Gay-Head, va dir que d’alguna manera el nom seria profètic. I potser altres estúpids com ella et diran el mateix. Vull advertir-te: és una mentida. Jo conec bé el capità Ahab. He navegat amb ell, com a oficial, fa anys. I sé com és: un home bo; no és pietós, no és un bon home com Bildad, sinó un home bo que flastoma, com ara jo, però molt més. Sí, sí, ja sé que no està mai gaire alegre; i sé que en el viatge de retorn se’n va anar del cap durant un temps; però eren els dolors cruels del seu monyó sagnant allò que li ho va provocar, com qualsevol pot veure. Sé, també, que d’ençà que la maleïda balena li va fer perdre la cama en el darrer viatge, està com trist, amb una tristesa desesperada, a vegades salvatge; però tot això li passarà. I d’una vegada deixa’m dir-te i assegurar-te, jove, que és millor navegar amb un bon capità melancòlic que amb un mal capità rialler. Així és que adéu i no ofenguis el capità Ahab pel fet que tingui un nom maleït. A més, fill, té una muller; no fa tres viatges que es va casar. És una noia dolça i resignada. Pensa en això: amb aquesta noia dolça aquest vell ha tingut un fill; et sembla encara que en Ahab hi pot haver algun mal absolut i sense esperança? No, no, minyó; Ahab, encara que estigui aclaparat o maleït, té la seva humanitat!

Vaig anar-me’n tot cavil·lós. Allò que incidentalment m’havia estat revelat del capità Ahab m’omplia d’una pena irracional i vaga envers ell. I no sé ben bé com, en aquells moments vaig sentir simpatia i compassió per ell; però no sé per quin motiu, com no fos per la pèrdua cruel de la cama. I, per contra, també vaig sentir una estranya por d’ell; però aquella mena de por, que no sé expressar, no era exactament por. No sé què era. Però la vaig sentir. I això no em predisposava contra ell, tot i que estava inquiet envers allò que em semblava un misteri en ell, encara que aleshores el coneixia tan imperfectament.

Però finalment els meus pensaments se n’anaren cap a altres direccions, de manera que ben aviat l’ombrívol Ahab va relliscar de la meva ment.





17


El ramadà

Com que el ramadà, o el dejuni i humiliació de Queequeg havia de continuar tot el dia, no el vaig voler destorbar fins cap al tard; car professo un gran respecte envers les obligacions religioses de qualsevulla, no hi fa res si em resulten còmiques, i no sóc capaç de menysvalorar en el meu cor ni tan sols una congregació de formigues adorant un bolet; o aquestes altres criatures a certs indrets de la nostra terra que, amb un grau de servilisme sense precedents en altres planetes, es dobleguen davant el tors d’un terratinent mort, merament a causa de les possessions excessives que encara es tenen i s’arrenden en nom seu.

Jo dic que nosaltres, bons cristians presbiterians, hauríem de ser caritatius en aquestes coses, i no imaginar-nos a nosaltres mateixos tan immensament superiors a altres mortals, pagans i altres, a causa de les seves concepcions mig esbojarrades en aquestes qüestions. Ara mateix, allí hi havia Queequeg, que mantenia certament les nocions més absurdes sobre Yojo i el seu ramadà. Però, i què? Queequeg pensava que sabia què feia, suposo; semblava que estava content; doncs deixem-lo estar tranquil. No servirien de res totes les nostres argumentacions; deixem-lo estar, vaig dir, i que el Cel tingui misericòrdia de nosaltres —tant si som presbiterians com pagans— car d’alguna manera tots plegats estem terriblement esquerdats de cap i malauradament necessitem que ens adobin.

Cap al tard, quan em vaig sentir segur que totes les seves execucions i rituals ja haurien acabat, vaig pujar a la cambra i vaig trucar a la porta. Però no hi hagué resposta. Vaig intentar obrir, però era tancada per dins.

—Queequeg —vaig dir suaument a través del forat del pany; tot era silenci—. Queequeg, dic! Per què no contestes? Sóc jo… Ismael.

Però hi havia el mateix silenci d’abans. Vaig començar a alarmar-me. Li havia donat temps a bastament. Vaig pensar que podia haver patit un atac d’apoplexia. Vaig mirar pel forat del pany, però la porta s’obria cap a un racó de la cambra i la perspectiva del forat del pany era esbiaixada i torta. Només podia veure part dels peus del llit i un bocí de paret, i res més. Em vaig sorprendre d’observar, estintolat a la paret, l’estoig de fusta de l’arpó de Queequeg, que la nit abans l’hostalera li havia pres abans de pujar a la cambra.

«És estrany», vaig pensar, «però, sigui com sigui, com que l’arpó és aquí, i ell gairebé mai o mai no surt sense ell, doncs ell ha de ser a dins, no hi ha dubte».

—Queequeg! Queequeg!

Només silenci. Havia passat alguna cosa. Apoplexia! Vaig intentar obrir la porta a empentes. Però resistia tossudament.

Vaig córrer escales avall i vaig exposar les meves sospites a la persona que vaig trobar, la cambrera.

—Ai, ui! —es va exclamar—. Ja he pensat que hi devia passar alguna cosa, allí. He anat a fer el llit després de l’esmorzar i la porta era tancada, i no s’hi sentia ni una rata. I ha continuat amb el mateix silenci tot el temps. Però he pensat que potser havíeu sortit tots dos i havíeu tancat per guardar el vostre equipatge. Ai, ui!… Mestressa! Un assassinat! Senyora Hussey! Apoplexia!

I amb aquells crits va arrencar a córrer cap a la cuina, i jo al darrere.

Ben aviat va comparèixer la senyora Hussey amb un pot de mostassa a la mà i amb una vinagrera a l’altra; acabava de deixar l’ocupació d’omplir les setrilleres i a l’entretant escridassava el seu negret.

—La llenyera! —vaig cridar—; per on s’hi va? Correu, per l’amor de Déu, i agafeu alguna cosa per forçar la porta… la destral!, la destral!… ha tingut un atac, hi podeu pujar de peus!

I cridant, tornava a pujar escales amunt esvalotadament i amb les mans buides, quan la senyora Hussey va interposar el pot de mostassa i la vinagrera, i tot el vinagre de la seva expressió.

—Què et passa, jove?

—Agafeu la destral! Per l’amor de Déu, correu a buscar el doctor, que hi vagi algú, mentre jo esbotzo la porta!

—Ei, un moment —digué l’hostalera, deixant la vinagrera per tenir una mà lliure—. Un moment. Parleu d’esbotzar una de les meves portes? —i amb això em va agafar un braç—. Què us passa? Què us passa, mariner? —Amb calma, però de la manera més ràpida possible, li vaig donar entenent tot l’afer. Sense adonar-se’n es va acostar la vinagrera a una banda del nas, va rumiar un instant. Després exclamà—: No, no l’he vist d’ençà que el vaig desar aquí. —Va córrer a un rebost sota el replà de l’escala i va mirar a dins. En tornar, em digué que no hi havia l’arpó de Queequeg—. S’ha matat! —va cridar—. Un altre cop el mateix fet del desgraciat Stiggs… un altre edredó que se’n va. Déu tingui pietat de la seva pobra mare! Oh, això serà la ruïna de la meva casa. Té alguna germana aquest pobre minyó? On és aquesta noia… aquí, Betty, vés a cal Snarles, el pintor, i digues-li que em pinti un cartell que digui: «Prohibits els suïcidis i fumar a la sala». Així podrem matar dos pardals d’un sol tret. Matar? Oh, el Senyor tingui misericòrdia de la seva ànima! Què és aquest soroll d’allí? Tu, jove, prou d’aquest color! —I corrent darrere meu, em va agafar quan jo intentava de bell nou forçar la porta—. No ho permetré. No vull que em facin malbé el local. Aneu a buscar el manyà, n’hi ha un prop d’una milla d’aquí. Ei, un moment! —es va ficar la mà a la butxaca—. Aquí tinc una clau que em sembla que servirà. Provem-ho.

Amb això, va girar la clau dins el pany. Però, ai las!, el biuló suplementari de Queequeg romania sense obrir per la part de dins.

—L’haurem d’esbotzar —vaig dir jo.

I ja reculava pel passadís per prendre fua quan l’hostalera em va enxampar, tot jurant que jo no li malmetria el seu local; però jo me li vaig escapar i amb una carrera sobtada em vaig llançar amb tot el cos contra la fita.

Amb un soroll eixordador la porta es va obrir d’una revolada i la maneta, en petar contra la paret, va enviar el guix cap al cel ras. I allí, Déu del cel!, allí hi havia Queequeg assegut, completament fred i concentrat. Just al bell mig de la cambra, agotzonat sobre les cuixes i aguantant Yojo damunt el seu cap. No va mirar a una banda ni a l’altra: seia com una imatge esculpida amb ben pocs senyals de vida activa.

—Queequeg —vaig dir acostant-m’hi—. Queequeg, què et passa?

—No es deu haver passat tot el dia assegut així, oi? —digué l’hostalera.

Però per molt que diguérem, no li vàrem poder treure ni un mot. Jo gairebé vaig tenir ganes d’empentar-lo per fer-lo canviar de posició, perquè era gairebé intolerable, tan dolorosa i encarcarada semblava, especialment si, segons totes les probabilitats, havia estat assegut així durant més de vuit o deu hores, i a més sense els àpats regulars.

—Senyora Hussey —vaig dir—, el cert és que està viu; així és que deixeu-nos sols, si us plau, i jo ja miraré d’aclarir aquest assumpte tan estrany.

Vaig tancar la porta darrere l’hostalera i vaig intentar de convèncer Queequeg perquè s’assegués a una cadira. Però fou debades. Continuava assegut allí, i jo no hi podia fer res. Amb totes les meves arts de cortesia i d’afalagadures no li vaig fer moure ni una cella, ni fer dir ni una sola paraula, ni tan sols mirar-me, ni adonar-se de la meva presència ni que fos d’una manera lleu.

«Em pregunto», pensava jo, «si és possible que això sigui part del seu ramadà. Deuen dejunar a la gatzoneta a la seva illa nadiua? Deu ser això. Sí, és part de la seva religió, suposo. Bé, doncs deixem-lo tranquil. Ja s’aixecarà tard o d’hora, segur. No pot durar sempre, gràcies a Déu, i el seu ramadà només arriba un cop l’any, i no crec que sigui gaire puntual».

Vaig baixar a sopar. Després de seure una bona estona escoltant les històries d’alguns mariners que havien acabat d’arribar just llavors d’un viatge de pastís de prunes que en deien (és a dir, una travessia balenera curta en una goleta o bergantí, limitada al nord de l’Equador, només a l’oceà Atlàntic), després d’escoltar-los fins prop de les onze, vaig pujar per allitar-me; estava segur del tot que aquesta vegada Queequeg ja hauria acabat certament el seu ramadà. Però no. Era just al mateix lloc on jo l’havia deixat, no s’havia bellugat ni una polzada. Vaig començar a sentir-me irritat amb ell, perquè em semblava evidentment sense sentit i foll allò d’estar-se assegut allí tot el dia i la meitat de la nit, en una cambra freda, aguantant una figura de fusta damunt el cap.

—Per l’amor de Déu, Queequeg, aixeca’t i espavila’t; aixeca’t i sopa una mica. Et moriràs de fam, et mataràs, Queequeg.

Però no em va contestar ni una paraula. Per tant, desesperat, vaig decidir anar-me’n al llit i dormir. Sens dubte ell no estaria gaire estona a venir. Però abans d’allitar-me, vaig agafar el meu pesat capot de pell d’ós i el vaig abrigar, car prometia ser una nit molt freda i ell només s’havia acotxat amb la jaqueta. Durant una estona, per molt que ho volgués, no vaig poder ni ensopir-me lleugerament. Havia apagat l’espelma i només de pensar en Queequeg, a quatre peus de mi, assegut en aquella posició tan incòmoda, tibat i sol en el fred i en la fosca, em feia sentir realment desgraciat. Penseu-ho: dormir tota la nit a la mateixa cambra amb un pagà completament despert i a la gatzoneta, en el seu ramadà terrible i inconcebible!

No sé com, però finalment em vaig adormir, i no em vaig adonar de res fins a trenc d’alba, quan, mirant per damunt l’espona del llit vaig veure Queequeg arraulit, com si l’haguessin engiponat a terra. Però tan aviat com va entrar el primer espurneig de sol per la finestra, ell es va alçar, amb les articulacions rígides i grinyolaires, però amb un posat satisfet. Se’m va acostar coixejant, va pitjar el seu front contra el meu i digué que ja s’havia acabat el seu ramadà.

Ara bé, com ja he indicat abans, no faig cap objecció a la religió de ningú, sigui la que sigui, mentre aquesta persona no mati o insulti una altra persona pel fet que aquesta altra persona no cregui el mateix. Però quan la religió d’un home esdevé realment frenètica, quan és un veritable turment per a ell i, en fi, fa que aquesta terra nostra sigui un hostal inconfortable per a allotjar-s’hi, aleshores jo penso que és ben hora d’agafar aquesta persona de banda i discutir amb ella la qüestió.

I això és justament el que vaig fer amb Queequeg.

—Queequeg —vaig dir—, ara fica’t al llit i jeu i escolta’m.

Després vaig continuar, començant amb el naixement i progrés de les religions primitives, fins a arribar a les diverses religions del temps present, tot esforçant-me per demostrar a Queequeg que totes les quaresmes, els ramadans i els agotzonaments prolongats dins cambres fredes i tristes eren una perfecta beneitura, dolentes per a la salut, inútils per a l’ànima; en poques paraules, oposades a les lleis evidents de la higiene i del sentit comú. També li vaig dir que, essent ell com era un salvatge extremament sensible i sagaç en altres coses, em dolia, em dolia tristament, veure’l tan deplorablement estúpid amb el seu ridícul ramadà. A més, vaig argumentar, el dejuni lleva les forces i, per tant, l’esperit també les perd, i tots els pensaments nascuts en temps de dejuni són necessàriament uns pensaments mig famolencs. Aquesta és la raó per la qual la majoria de beats dispèptics fomenten unes nocions tan melancòliques sobre el seu avenir.

—En una paraula, Queequeg —vaig dir, fent un incís—, l’infern és una idea que va néixer per primera vegada d’un pastís de poma indigestat, i perpetuada d’aleshores ençà a través de les dispèpsies hereditàries fomentades pels ramadans.

Llavors vaig preguntar a Queequeg si havia patit mai de dispèpsia. Li vaig explicar la idea molt planerament per tal que ho pogués comprendre. Va dir que no, que només li havia passat en una ocasió memorable. Fou després d’una gran festa que havia celebrat el seu pare, el rei, després de guanyar una batalla en la qual cinquanta enemics havien resultat morts als voltants de les dues del migdia, i tots foren cuits i menjats aquell mateix vespre.

—Prou, Queequeg —vaig dir jo tot estremit—, ja n’hi ha prou.

Sabia les deduccions sense que ell me les indiqués. Jo havia vist un mariner que havia visitat aquella mateixa illa i em va explicar que era costum, quan s’hi guanyava una gran batalla, de torrar tots els morts a l’hort o al jardí del vencedor. I després eren col·locats, un a un, en grans trinxants de fusta, i els guarnien com un pollastre amb fruites de l’arbre del pa i amb cocos. I amb una mica de julivert a la boca, eren enviats a tots els amics amb les salutacions del vencedor, exactament com si aquells presents fossin indiots de Nadal.

Comptat i debatut, no crec que les meves observacions sobre religió fessin gaire impressió a Queequeg. En primer lloc, perquè ell, d’alguna manera, semblava una mica sord d’oïda pel que feia a una qüestió tan important, tret que fos considerada des del seu propi punt de vista; en segon lloc, perquè no m’entenia més que una tercera part del que jo li deia, encara que jo presentava les meves idees ben senzillament; i, finalment, perquè no tenia cap dubte que sabia molt més que no pas jo sobre la religió veritable. Em mirava amb una mena d’afecte i compassió condescendents, com si pensés que era una llàstima que un jove tan sensible com jo estigués tan desesperadament perdut per a la pietat evangèlica pagana.

Finalment ens llevàrem i ens vestírem. I Queequeg es va menjar un esmorzar prodigiosament reparador de calderetes de totes classes, de manera que l’hostalera no va treure gaire profit del seu ramadà. Després vàrem sortir per pujar a bord del Pequod, vagarejant i escurant-nos les dents amb espines d’halibut.





18


La seva marca

Quan ens acostàvem al final del moll en direcció al vaixell, Queequeg amb l’arpó, el capità Peleg ens va saludar des del seu wigwam amb veu alta i aspra, i ens digué que no s’havia imaginat que el meu amic fos un caníbal; ens anuncià, a més, que no deixava pujar caníbals a bord, excepte si mostraven abans la documentació.

—Què voleu dir amb això, capità Peleg? —vaig dir jo, ja saltant a les murades i deixant el meu camarada dret al moll.

—Vull dir —va replicar— que ha de mostrar-me els seus papers.

—Sí —digué el capità Bildad amb la seva veu cavernosa, traient el cap darrere del de Peleg fora de la cabana—. Ha de demostrar que s’ha convertit. Fill de la tenebra —afegí girant-se cap a Queequeg—, ets en el present en comunió amb alguna església cristiana?

—I ara! —vaig fer jo—. És membre de la Primera Església Congregacionalista.

Aquí cal dir que molts dels salvatges tatuats que s’embarcaven a Nantucket acabaven convertits a les esglésies.

—La Primera Església Congregacionalista? —cridà Bildad—. Què! Aquella que té el culte a la casa de reunió del diaca Deuteronomy Coleman?

Mentre parlava, es va llevar les ulleres, les va fregar amb el seu gran mocador d’herbes groc, se les va tornar a posar curosament, va sortir del wigwam i, inclinant-se tot tibat part damunt de l’orla, va ullar llargament Queequeg.

—De quan ençà n’és membre? —va preguntar-me—. No deu fer gaire, diria jo, jove.

—No —va fer Peleg—, i encara no l’han batejat tampoc, perquè el bateig li hauria llevat una mica d’aquest blau endimoniat de la cara.

—I ara digue’m —va cridar Bildad—, aquest filisteu és un membre regular de les reunions del diaca Deuteronomy? Jo no l’he vist mai allí, i això que hi vaig cada dia del Senyor.

—No sé res del diaca Deuteronomy ni de les seves reunions, jo —vaig dir—. El que sé és que Queequeg és, de naixement, membre de la Primera Església Congregacionalista. També és diaca, ell. Queequeg és diaca.

—Jove —digué Bildad seriosament—, tu et rius de mi… explica’t, tu, jove hitita.[25] De quina església parles? Contesta!

Em vaig sentir tan pressionat que vaig contestar:

—Vull dir, senyor, la mateixa antiga Església Catòlica a la qual vós i jo, i el capità Peleg, i Queequeg, i tots nosaltres, i tot fill de mare, i tota ànima pertany. La gran i eterna Primera Congregació de tot el món adorador. Tots hi pertanyem, només que alguns de nosaltres ens agradem d’algunes extravagàncies que no afecten de cap manera la gran creença. En això tots nosaltres unim les mans.

—Entollem, deus voler dir entollem les mans —va cridar Peleg acostant-se—. Jove, t’aniria millor si t’embarquessis de missioner, en lloc d’anar de mariner de proa. Mai no havia sentit un sermó més bo. El diaca Deuteronomy… que ni el mateix pare Mapple no el milloraria, i mira que ell és algú. Au, vine a bord, puja. No et preocupis dels papers. Dic, crida aquest Quohog…[26] com li dius?, digues a Quohog que pugi. Per la gran àncora, vaja un arpó que porta! Mira, sembla un bon estri, i ell el maneja prou bé. Dic, Quohog, o com et diguis, has anat alguna vegada de proer d’un bot balener? Has encertat alguna vegada un peix?

Sense dir un mot, Queequeg va saltar part damunt de la murada a la seva manera una mica salvatge, i d’allí a la proa d’una de les baleneres que penjaven al costat; aleshores va doblegar el genoll esquerre i brandant l’arpó va cridar alguna cosa semblant a això:

—Capità, tu veus la gota petita quitrà ’llí sobre aigua? Tu la veus? Bé, posa és un ull balena, bé dòs!

Va fer punteria i va llançar el ferro part damunt el vell barret d’ala ampla de Bildad, el ferro va volar per sobre la coberta del vaixell i va anar a petar contra la taca brillant de quitrà, i la va fer desaparèixer de la vista.

—Ara —digué Queequeg cobrant tranquil·lament la cabestrera—, posem allò ull de balena. Què? Que balena morta.

—Ràpid, Bildad —digué Peleg al seu soci, el qual, terroritzat pel veïnatge de l’arpó volador, havia reculat fins a l’entrada de la cabina—, ràpid, dic… porteu els papers del vaixell. Cal que tinguem aquest Hedgehog aquí, vull dir Quohog, en una de les nostres baleneres. Mira, Quohog, et donarem la norantena part, que és més del que mai s’ha donat a un arponer sortit de Nantucket.

Així és que entràrem a la cabina i, amb gran alegria meva, Queequeg fou enrolat ben aviat a la mateixa companyia del vaixell al qual jo pertanyia.

Quan s’acabaren els preparatius i Peleg ho va tenir tot a punt per a la firma, es va girar cap a mi i digué:

—M’imagino que aquest Quohog no deu saber pas escriure, oi? Dic, Quohog, maleït siguis, firmaràs amb el teu nom o posaràs la teva marca?

Queequeg, que dues o tres vegades abans havia participat en cerimònies similars, no va semblar gaire avergonyit amb aquesta pregunta. Va agafar la ploma que li oferien i va copiar sobre el paper, en el lloc que tocava, un duplicat exacte d’una estranya figura rodona que portava tatuada al braç. De manera que, a causa de l’obstinat error del capità Peleg pel que feia al seu nom, la cosa va quedar si fa no fa així:


Quohog

la seva † marca.



A l’entretant, el capità Bildad observava Queequeg amb gravetat i amb interès; finalment es va aixecar solemnement, butxaquejà en les butxaques immenses de la seva jaqueta burella de faldons amples, en va treure un manat d’opuscles dels quals en va triar un titulat «S’acosta el dia final; no hi ha temps a perdre» i el va posar a les mans de Queequeg. Després li agafà totes dues mans, i el llibre entremig, el mirà greument als ulls i digué:

—Fill de la tenebra, haig d’acomplir el meu deure envers tu. Participo en la propietat d’aquesta nau i em sento responsable per les ànimes de tota la tripulació. Si tu encara t’aferres a les maneres paganes, cosa que malauradament em temo, jo t’imploro que no romanguis per sempre essent un servidor de Belial. Bandeja l’ídol Bell i l’horrible drac, allunya’t de la ira que vindrà. Vés alerta, dic. Oh, gràcia divina! Navega lluny de l’abisme del foc!

—Prou, prou, Bildad! Prou de malmetre el nostre arponer! —digué Peleg—. Els arponers piadosos no resulten mai bons viatgers; la pietat els treu la traça, i un arponer no val ni un bri de palla si no és ben traçut. Hi havia el jove Nat Swaine, el més valent de tot Nantucket i del Vineyard, a la proa d’una balenera, i quan va començar a anar a les reunions ja no va tornar a fer res de bo. Estava tan espantat amb la seva ànima empipadora que es va encongir i es desvià de les balenes per por d’allò que l’esperava en cas de ser afonat i enviat a can Banyeta.

—Peleg! Peleg! —digué Bildad, alçant els ulls i les mans—. Tu mateix, com jo mateix, has viscut molts moments de perill. Tu saps, Peleg, el que és tenir la por de morir; així doncs, com és possible que puguis xerrotejar d’aquesta forma tan profana? Enganyes el teu propi cor, Peleg. Digue’m quan aquest mateix Pequod va perdre els tres arbres per la borda en aquell tifó del Japó, en aquell mateix viatge en què fores oficial amb el capità Ahab, no pensares en la mort i en el judici llavors?

—Escolteu-lo, escolteu-lo ara —va cridar Peleg, movent-se amunt i avall de la cabina i amb les mans empenyent avall dins les butxaques—. Escolteu-lo tots! I imagineu la situació! Quan pensàvem que d’un moment a l’altre el vaixell s’enfonsaria! La mort i el judici! Amb els tres pals que retrunyien constantment contra el costat i amb les ones que trencaven sobre nosaltres de popa a proa! Pensar en la mort i el judici llavors? No, no hi havia temps de pensar en la mort. En la vida, pensàvem el capità Ahab i jo! En com salvar tots els mariners, en com apariar les bandoles, i en com arribar al port més proper. En això, estàvem pensant!

Bildad no digué res més; es va embotonar la casaca fins al coll i va gambar cap a coberta, on el vàrem seguir. Va romandre per allí contemplant en silenci alguns velers que apedaçaven una gàbia en el combés. Adesiara s’aturava per collir un pedaç o per aprofitar un cap de fil d’empalomar, que altrament s’haurien malmès.





19


El profeta

—Mariners, us heu enrolat en aquest vaixell? —Queequeg i jo havíem acabat de baixar del Pequod i ens allunyàvem de l’aigua tot passejant, cadascú ocupat en el seus propis pensaments, quan les paraules esmentades foren pronunciades per un desconegut, el qual, aturant-se davant nosaltres, apuntà el seu massís dit índex cap a la nau en qüestió. Anava abillat amb deixadesa, portava una jaqueta descolorida i pantalons apedaçats, i un mocador negre espellifat al coll. La verola havia confluït en totes direccions a la seva cara i l’havia deixada com el llit estriat d’un torrent quan les aigües corrents han estat assecades—. Us hi heu enrolat? —va repetir.

—Parleu del vaixell Pequod, suposo —vaig dir jo, intentant guanyar una mica de temps per observar-lo sense interrupció.

—Sí, el Pequod… aquest vaixell d’allí —digué, i va tirar el braç enrere per llançar-lo ràpidament cap endavant altre cop, amb la baioneta del seu dit punxegut clavada apuntant directa a l’objectiu.

—Sí —vaig dir—, acabem de firmar els contractes.

—No hi deia res sobre les vostres ànimes?

—Sobre què?

—Oh, potser no en teniu —digué ràpidament—. Bé, no hi fa res, conec molts vailets que no en tenen… doncs bona sort, millor estan així. Una ànima és una mena de cinquena roda d’un carro.

—Què us empatolleu, mariner? —vaig dir.

—Potser ell en té prou, però, per superar totes les deficiències d’aquesta altra mena de vailets —digué bruscament el desconegut, posant un èmfasi nerviós en la paraula «ell».

—Anem, Queequeg —vaig dir jo—. Aquest personatge s’ha escapat d’algun lloc. Parla de coses i de gent que nosaltres no coneixem.

—Alto! —va cridar el desconegut—. Dieu veritat… encara no heu vist el Vell Tro, oi que no?

—Qui és el Vell Tro? —vaig preguntar, de bell nou atret per la gravetat dement de les seves maneres.

—El capità Ahab.

—Què? El capità del nostre vaixell, el Pequod?

—Sí, entre alguns de nosaltres, vells companys de marina, el coneixem amb aquest nom. No l’heu vist encara, oi?

—No, no l’hem vist. Diuen que està malalt, però que ja s’està refent i que estarà bé aviat.

—Estarà bé aviat! —va riure el desconegut, amb una rialla solemnement burleta—. Mireu, quan el capità Ahab estigui condret, aleshores el meu braç esquerre haurà esdevingut el dret, i no abans.

—Què en sabeu, d’ell?

—Què te n’han dit, d’ell? Vejam!

—No en parlen gaire, només he sentit dir que és un bon caçador de balenes i un bon capità per a la seva tripulació.

—Això és cert, ben cert… sí, totes dues coses són pla veritat. Però quan ell dóna una ordre ja cal que salteu. Caminar i remugar, remugar i moure’s… aquest és el mot d’ordre del capità Ahab. Però res sobre aquella cosa que li va passar al cap d’Hornos, fa molt de temps, quan va romandre com mort durant tres dies i tres nits; res d’aquella mortal brega amb l’hispà davant de les drassanes de Santa… no en sabeu res, de tot això, oi? No en sabeu res, de l’atuell de plata on va escopir? Ni res sobre la pèrdua de la cama durant el darrer viatge, segons la profecia? No heu sentit ni una paraula d’aquestes coses i d’algunes altres, oi? No, no crec que n’hàgiu sentit res. Com podria ser? Qui ho sap, tot això? Suposo que no tot Nantucket. Però, sigui com sigui, per ventura heu sentit parlar de la cama, i de com la va perdre. Sí, ho deveu haver sentit, diria jo. Oh, sí, això ho sap gairebé tothom… vull dir que saben que només té una cama, i que un catxalot li va prendre l’altra.

—Amic meu —vaig dir—, no sé què significa tot aquest guirigall vostre, i no m’importa gens, perquè em sembla que deveu estar una mica tocat del cap. Però si parleu del capità Ahab d’aquell vaixell d’allí, el Pequod, deixeu-me que us digui que ho sé tot sobre la pèrdua de la seva cama.

—Ho saps tot, oi? N’estàs segur? Tot, tot?

—Completament segur.

Amb el dit apuntant el Pequod i amb l’ull dirigit també al vaixell, el desconegut amb aparença de pidolaire es va aturar un moment, com en un ensonyament tèrbol. Després es va sobresaltar una mica, es va girar i digué:

—Ja us heu enrolat, oi? Els noms apuntats als papers? Bé, bé, allò que està firmat, firmat està. I allò que ha de ser, que sigui. I, ben mirat, potser no serà, després de tot. Sigui com sigui, tot ja està fixat i decidit, i uns mariners o altres han d’anar amb ell, suposo. Tant és aquests com uns altres, Déu en tingui pietat! Siau, mariners, siau! Que el Déu del Cel us beneeixi. Em sap greu d’haver-vos aturat.

—Un moment, amic —vaig dir—. Si teniu alguna cosa important a dir-nos, amolleu-ho. Però si només voleu ensarronar-nos, us heu errat de comptes. És tot el que haig de dir.

—I és molt ben dit. M’agrada sentir un vailet que parla així. Ets just l’home que li cal… gent com tu. Siau, mariners, siau! Ah, i quan aneu allí, digueu-los que jo he decidit no ser un d’ells.

—Oh, estimat amic meu, no us podeu rifar de nosaltres així… això no pot ser. La cosa més fàcil d’aquest món per a un home és fer veure que té un gran secret.

—Siau, mariners, siau!

—Sí, adéu-siau! —vaig fer jo—. Anem, Queequeg, deixem aquest foll. Ei, un moment, com us dieu?

—Elies[27].

«Elies!», vaig pensar; i ens allunyàrem, comentant, cadascú a la seva manera, el que ens semblava aquell vell mariner espellifat. I vàrem estar d’acord que no era altra cosa que un farsant que ens volia posar la por al cos. Però no havíem caminat potser més de cent iardes quan, en tombar una cantonada i en mirar cap enrere per casualitat, a qui vaig veure sinó Elies, que ens seguia, si bé a distància? No sé com, però em va impressionar tant veure’l, que no vaig dir res a Queequeg sinó que vaig continuar endavant amb el meu camarada, ansiós de comprovar si el desconegut tombaria per la mateixa cantonada que nosaltres. I ho va fer; i aleshores em va semblar que ens espiava, però no em podia imaginar de cap manera amb quina intenció. Aquella circumstància, afegida a la seva xerrameca furtiva, ambigua, mig insinuant i mig reveladora, em va produir tota mena de preocupacions vagues i de sospites, tot vinculat amb el Pequod, amb el capità Ahab i amb la cama que havia perdut, amb l’atac del cap d’Hornos, amb l’atuell de plata i amb el que el capità Peleg m’havia dit d’ell quan me n’anava del vaixell el dia abans. I amb la predicció de l’índia Tistig, i amb el viatge que tots dos ens havíem compromès a fer, i amb cent altres coses ombrívoles.

Jo estava decidit a aclarir si aquell espellifat Elies ens ensarronava o no, i amb aquesta intenció vaig creuar el carrer amb Queequeg i vaig refer el camí per l’altra banda. Però Elies va passar de llarg, sense que semblés haver-nos vist. Això em va alleugerir, i, una vegada més, aquest cop em sembla que definitivament, el vaig considerar un impostor en el fons del meu cor.





20


Tot el moviment

Varen passar un dia o dos i hi va haver una gran activitat a bord del Pequod. No solament s’hi apedaçaven veles velles sinó que també n’arribaven de noves a bord, i farcells de lona enrotllats i moles de cap. En resum, tot demostrava que els preparatius del vaixell s’acabaven a tota velocitat. El capità Peleg no baixava mai a terra o ho feia rares vegades: estava assegut dins el seu wigwam vigilant de prop els mariners. Bildad feia totes les compres i els proveïments als magatzems; i els homes destinats a la bodega o a l’aparell treballaven fins ben entrada la nit.

L’endemà del dia que Queequeg havia firmat el contracte, fou donat avís a tots els hostals on sojornava la companyia del vaixell que s’havien de pujar a bord tots els baguls abans de la nit, car no calia dir que el vaixell salparia ben prest. Així és que Queequeg i jo hi portàrem les nostres andròmines, però en canvi decidírem dormir en terra fins al darrer moment. Sembla, però, que sempre avisen amb molt de temps en aquests casos, i el vaixell no va salpar fins alguns dies més tard. No és estrany, perquè hi havia un munt de feina a fer, i no cal dir en quantes coses s’havia de pensar abans que el Pequod estigués completament armat.

Tothom sap el munt de coses —llits, cassoles, ganivets i forquilles, pales i estenalles, torcaboques, trencanous i mil coses més— que són indispensables en la tasca de portar el pòndol. Passa igual amb la pesca de la balena, que necessita el pòndol de tres anys en el vast oceà, lluny dels adroguers, dels verdulaires, dels metges, dels forners i dels banquers. I si bé això també passa en els vaixells mercants, no és, ni de molt, amb la mateixa intensitat que en els baleners. Car a més de la gran durada del viatge, dels nombrosos articles especials per portar a terme la pesca, i de la impossibilitat de reemplaçar-los en els ports remots freqüentats usualment, cal recordar que, d’entre tots els vaixells, els baleners són els que estan més exposats a accidents de tota mena, i especialment a la destrucció i pèrdua de les coses de les quals depèn, precisament, l’èxit del viatge. D’aquí els bots de recanvi, les vergues de recanvi, els caps i els arpons de recanvi, recanvis de gairebé tot, menys de capità i de vaixell.

En l’època que nosaltres arribàrem a l’illa, l’estiba més pesada del Pequod ja s’havia gairebé acabat, i incloïa la carn, el pa, l’aigua, el combustible, i els cèrcols de ferro i les dogues. Però, com he indicat abans, durant un cert temps, hi va haver a bord un traüll constant de mercaderies diverses i d’acabament de coses, grans i petites.

La que més sobresortia entre els qui carretejaven amunt i avall era la germana del capità Bildad, una vella senyora esmerlida d’esperit resolt i infatigable, però de molt bon cor, que semblava determinada que, si ella ho podia evitar, no faltés res en el Pequod un cop fet a la mar. A vegades arribava a bord amb un pot d’escabetx per al rebost del cambrer; altres cops amb un manat de plomes per a l’escriptori del primer oficial, on hi havia el quadern de bitàcola; a vegades amb una peça de franel·la per al carpó de l’esquena reumàtica d’algú. Mai cap dona no s’havia merescut tant el nom que portava, que era Caritat —la Tieta Caritat, com li deia tothom. I com una germana de la caritat, aquella caritativa Tieta Caritat traginava amunt i avall, sempre a punt de girar la mà i el cor envers tot allò que signifiqués una promesa de seguretat, comoditat i consolació a tothom qui hi havia a bord d’un vaixell en el qual estava involucrat el seu estimat germà Bildad, i del qual ella mateixa era propietària d’una vintena o dues de dòlars ben estalviats.

Però fou desconcertant veure aquella quàquera de bon cor pujar a bord, com ho va fer el darrer dia, amb un llarg cullerot d’oli a una mà i amb una llança balenera encara més llarga a l’altra. I el capità Peleg i Bildad no es quedaren enrere, car Bildad carretejava sempre amb ell una llarga llista dels articles que necessitava i, quan n’arribava algun de nou, posava un senyal al costat de l’article apuntat al paper. I Peleg sortia adesiara del seu cau d’ossos de balena, fent tentines i braolant cap avall als homes que eren a les escotilles i amunt als apariadors enfilats al capdamunt dels pals, i finalment braolava també cabana endins.

Durant aquells dies de preparatius, Queequeg i jo sovint visitàvem l’embarcació, i jo preguntava també sovint pel capità Ahab, com es trobava i quan vindria a bord del vaixell. A aquestes preguntes em contestaven que anava millorant molt i que era esperat a bord aquell mateix dia; a l’entretant, els dos capitans, Peleg i Bildad, s’ocupaven de tot el que calia per condicionar el vaixell per al viatge.

Si jo hagués estat completament honest amb mi mateix hauria vist clarament que, en el fons del meu cor, no m’acabava d’agradar allò de trobar-me compromès d’aquella manera per a un viatge tan llarg sense haver posat ni una sola vegada els ulls en l’home que en seria el dictador absolut tan aviat com el vaixell salpés cap a mar obert. Però quan un home sospita alguna cosa dolenta, a vegades passa que, si ja està involucrat en l’afer, s’esforça a amagar-se a si mateix aquestes sospites. I això és el que em passava a mi. No vaig dir res, i vaig intentar no pensar res.

Finalment s’avisà que, a una hora determinada de l’endemà, el vaixell salparia amb tota seguretat. Així és que, l’endemà, Queequeg i jo ens vàrem llevar molt d’hora.





21


A bord

Eren prop de les sis d’una matinada grisa i boirosa quan ens apropàrem a l’embarcador.

—Hi ha alguns mariners que corren per allà davant, si hi veig bé —vaig dir a Queequeg—. No poden ser ombres. El vaixell salpa en sortir el sol, em sembla. Anem!

—Espereu! —va cridar una veu, el propietari de la qual se’ns va ajuntar a l’instant, ens va posar una mà damunt l’espatlla a tots dos i es va introduir entre nosaltres; s’aturà inclinat cap endavant en l’entrellum incerta, mirant d’una manera estranya de Queequeg a mi. Era Elies.

—Aneu a bord?

—Les mans fora, sisplau —vaig dir jo.

—Alerta —digué Queequeg, espolsant-se’l—. Fora aquí!

—No aneu a bord, doncs?

—Sí que hi anem —vaig dir—, però què n’heu de fer, vós! Jo us ho diré, senyor Elies: us considero una mica impertinent.

—Oh, no, no. No me n’havia adonat —digué Elies lentament, mirant-me a mi i a Queequeg amb preocupació, amb unes ullades inexplicables.

—Elies —vaig dir—, el meu amic i jo us agrairíem que us n’anéssiu. Partim cap als oceans Índic i Pacífic i ens estimaríem més que no ens aturéssiu.

—Hi sou, hi sou? Tornareu abans d’esmorzar?

—Està sonat, Queequeg —vaig dir—. Anem.

—Ei! Ei! —va cridar Elies, aturat, cap a nosaltres quan havíem fet unes passes.

—No li facis cas, Queequeg —vaig dir jo—. Anem.

Però ell se’ns va tornar a acostar cautelosament i de sobte em va clavar la mà a l’espatlla.

—Has vist una cosa que semblava com homes que anaven cap al vaixell fa uns moments? —va dir.

Sorprès per aquella pregunta tan directa, vaig contestar:

—Sí, m’ha semblat veure quatre o cinc homes, però és massa fosc per estar-ne segur.

—Molt fosc, molt fosc —digué Elies—. Siau, eh!

El vàrem tornar a deixar, però de bell nou ens va seguir suaument i, tocant-me l’espatlla, em digué:

—Mireu si ara els podeu trobar, oi que ho fareu?

—Trobar qui?

—Siau! Siau! —va contestar i de bell nou s’allunyava—. Oh, us volia advertir contra… però no hi fa res, no hi fa res… és igual, tot queda entre família… Hi ha una bona gelada, aquest matí, oi? Adéu, adéu. Em sembla que no ens veurem gaire aviat, si no és davant el Gran Tribunal.

I amb aquelles paraules folles se’n va anar definitivament. De moment em va deixar prou sorprès amb la seva insolència dement.

Finalment pujàrem a bord del Pequod i ho trobàrem tot profundament silenciós; no s’hi movia ni una ànima. L’entrada de la cabina era tancada part de dins. Els quarters d’escotilla eren tots posats i a sobre hi havia moles d’eixàrcies. Anant cap al castell de proa vàrem trobar la corredora oberta. Hi havia llum. Hi baixàrem i només hi trobàrem un vell apariador embolicat amb un capot de mariner esparracat. Estava estirat tan llarg com era damunt dos baguls, la cara cap avall i entre els braços plegats. El sopor més profund dormia sobre ell.

—On es deuen haver ficat aquells mariners que hem vist, Queequeg? —vaig preguntar mirant dubitativament l’home que dormia.

Però semblava que, al moll, Queequeg no s’havia adonat en absolut d’allò de què jo ara parlava; per tant, hauria cregut que havia estat víctima d’una il·lusió òptica si no hagués estat per la pregunta d’Elies, altrament inexplicable. Però vaig deixar de banda la qüestió i, assenyalant el dorment, vaig indicar irònicament a Queequeg que potser seria millor que vetlléssim aquell cos i que s’hi posés bé. Queequeg va posar la mà sobre l’esquena del dorment com per comprovar si era prou tou i aleshores, tot d’un plegat, s’hi va asseure damunt silenciosament.

—Per l’amor de Déu, Queequeg, no seguis aquí! —vaig fer.

—Oh, bon seure, molt! —digué Queequeg—. País meu igual, fa mal pas a cara.

—La cara! Això és la seva cara? Una expressió molt benvolent, té! Però mira com panteixa i com s’alça. Aixeca’t Queequeg, ets massa pesat; capolaràs la cara d’aquest pobre. Aixeca’t, Queequeg! Mira, se’t traurà de sobre. M’estranya que no es desperti.

Queequeg es va separar, es col·locà darrere el cap del dorment i va encendre la seva pipa tomahawk. Jo vaig seure als peus. Ens passàvem la pipa de l’un a l’altre part damunt el dorment. A l’entretant, després de jo preguntar-li-ho, Queequeg m’explicà, a batzegades, com solia parlar, que a la seva terra, a causa de l’absència de seients i sofàs de tota mena, el rei, els caps i en general la gent important, tenien per costum engreixar alguns individus de la classe baixa per fer-los servir d’otomanes, i que per moblar confortablement una casa només calia comprar vuit o deu individus mandrosos i ajeure’ls al voltant de les columnes i a les alcoves. A més, era un molt bon sistema per a les excursions, molt més bo que no pas aquelles cadires de jardí que es pleguen i esdevenen gaiatos de passeig, car, arribat el moment, un superior crida el seu assistent i li ordena que es converteixi en seient sota un arbre ufanós, potser en algun lloc humit i marjalenc.

Mentre m’explicava aquestes coses, cada vegada que jo li passava la pipa, ell brandava la banda del tallant damunt el cap del dorment.

—Per què fas això, Queequeg?

—Pen fàcil matar ell, oh? Sí, pen fàcil!

Anava a contar-me alguns records salvatges sobre la seva pipa tomahawk, que, pel que semblava, havia esberlat el crani d’enemics seus alhora que amorosia la seva pròpia ànima, quan ens va distreure l’apariador adormit. Ara el fum espès omplia completament el forat estret on érem i començava a fer-li efecte. L’home respirava amb una mena d’ofec, després va semblar que el molestava el nas, es va remenar una vegada o dues i finalment es va asseure i es fregà els ulls.

—Ei! —exclamà a la fi—. Qui sou, fumadors?

—De la tripulació —vaig contestar—. Quan salpem?

—Ah, així que aneu amb el vaixell, oi? Salpa avui mateix. El capità va venir a bord anit passada.

—Quin capità?… Ahab?

—Qui podia ser si no?

Anava a preguntar algunes coses més relacionades amb Ahab quan sentírem un renou a la coberta.

—Apa! El tragí d’aquest Starbuck —digué l’apariador—. És un oficial molt esmolat. Un bon home, i molt pietós. Però ara vol moviment, me n’hi haig d’anar.

Va anar cap a coberta i nosaltres el seguírem.

Ara ja sortia el sol sens dubte. Ben aviat la tripulació va pujar a coberta de dos en dos i en grups de tres. Els apariadors s’afanyaven, els oficials s’ocupaven activament de la seva tasca i algunes persones de terra anaven atrafegats portant a bord les darreres coses. A l’entretant, el capità Ahab romania invisible com una relíquia dins la seva cabina.





22


Bon Nadal

Finalment, cap a migdia, després d’acomiadar els apariadors, després que el Pequod fos desatracat del moll i després que la sempre preocupada Caritat ens hagués vingut a trobar amb una balenera amb el seu darrer present —una gorra de dormir per a Stubb, el segon oficial, cunyat seu, i una Bíblia de recanvi per al cambrer—, després de tot això els dos capitans, Peleg i Bildad, sortiren de la cabina i, girant-se al primer oficial, Peleg digué:

—I bé, senyor Starbuck, esteu segur que tot està a punt? El capità Ahab està preparat, acabo de parlar-hi… no s’ha de portar res més de terra, oi? Bé, aleshores crideu els mariners. Que formin a popa per passar revista, maleïts siguin!

—No hi ha cap necessitat de flastomar, encara que tinguem molta de pressa, Peleg —digué Bildad—. Però vés-hi, amic Starbuck, i fes això que et demanen.

Com era això? Just a punt de partir i el capità Peleg i el capità Bildad anaven amunt i avall per l’alcàsser amb vara alta, com si haguessin de comandar conjuntament a alta mar, igual que ho feien, segons totes les aparences, a port. Pel que feia al capità Ahab, encara no se n’havia vist ni el senyal; només que deien que era a la seva cabina. Però aleshores es podia pensar que la seva presència no era gens ni mica necessària per donar vela i menar el vaixell a alta mar. De fet, aquest no era ben bé el seu afer, sinó el del pilot, i com que el capità Ahab no estava encara recuperat del tot segons deien, doncs romania a baix. I tot semblava prou natural, especialment atès que en la marina mercant molts capitans no pujaven mai a coberta fins molt temps després d’haver llevat àncora, sinó que romanien a la taula de la cabina celebrant alegrement la seva partida amb els amics de terra abans que deixessin el vaixell amb el pilot.

Però no hi va haver gaire oportunitat de pensar gaire en aquella qüestió perquè el capità Peleg es feia càrrec de tot i semblava que s’encarregava molt més del comandament i de les ordres que no pas Bildad.

—Tots a popa, fills de mala mare! —cridava quan els mariners s’entretenien prop del pal major—. Senyor Starbuck, porteu-los aquí a popa!

—Desfeu la tenda! —fou l’ordre següent.

Tal com jo havia insinuat abans, aquella marquesina d’ossos de balena només s’aixecava quan el vaixell era a port. I a bord del Pequod se sabia, d’ençà de feia trenta anys, que l’ordre de desfer-la era la que es donava després de la de llevar àncora.

—Homes a l’argue! Llamps i trons! Sirgueu! —fou l’ordre següent, i la tripulació es va escampar cap a les aspes.

En el moment d’hissar veles, el lloc ocupat generalment pel pilot és la part de proa del vaixell. I allí hi havia Bildad, el qual, amb Peleg, cal dir que a més dels seus altres oficis era un dels pilots llicenciats del port —hom sospitava que s’havia fet pilot per tal d’estalviar-se la quota del pràctic de Nantucket en tots els vaixells en què ell tenia interessos, car no pilotava mai cap altra embarcació—; Bildad, dic, ara estava activament aqueferat mirant part damunt de la proa l’àncora que s’acostava, i de tant en tant cantava allò que semblava una estrofa lúgubre d’una salmòdia per animar els mariners que eren a l’argue, els quals bramulaven una mena de cor sobre les noies de Booble Alley[28] amb el cor ple de bona voluntat. No obstant això, no feia ni tres dies que Bildad els havia dit que no es permetrien cançons profanes a bord del Pequod, particularment en el moment de llevar àncora; i Caritat, la seva germana, havia col·locat una petita antologia de Watts[29] a cada llitera dels mariners.

A l’entretant, el capità Peleg inspeccionava l’altra banda del vaixell i cridava i flastomava d’una manera esgarrifosa. Jo gairebé em creia que afonaria el vaixell abans que l’àncora fos llevada. Sense voler, vaig aturar la meva aspa i vaig dir a Queequeg que fes el mateix, pensant en els perills que corríem començant el viatge amb un diable com aquell fent de pilot. Tot i això em consolava amb el pensament que podríem trobar alguna salvació en el pietós Bildad, malgrat la seva set-centes setanta-setena part. Tot d’un plegat vaig sentir una punxada forta als darreres i en girar-me vaig quedar horroritzat per l’aparició del capità Peleg en l’acte de retirar la seva cama del meu veïnatge immediat. Era la meva primera guitza.

—D’aquesta manera s’empeny a la marina mercant? —va bramar—. Au, aire, cap de be! Va, pitja i trenca’t l’espinada! Per què no sirgueu, dic, tots vosaltres… au, aire! Quohog, tu, au, vinga! Tu, el dels bigotis vermells! Corre aquí, barret escocès! I tu, el dels pantalons verds! Aire, dic, tots vosaltres! I que us saltin els ulls!

Cridant d’aquella manera es movia amunt i avall de l’argue, i feia anar la cama molt lliurement aquí i allí, mentre que l’impertorbable Bildad continuava dirigint amb la seva salmòdia.

«El capità Peleg deu haver begut, avui», vaig pensar.

Finalment l’àncora fou llevada, les veles foren hissades i ens començàrem a moure. Era un dia de Nadal, curt i fred; i quan el curt dia del nord s’enfonsà en la nit, ens trobàrem gairebé de ple a l’oceà hivernal, els esquitxos gelats del qual ens cobrien de glaç com si fos una armadura brillant. Les llargues fileres de dents de l’orla pampalluguejaven a la claror de la lluna i, com els ullals d’ivori blanc d’algun elefant gegantí, immensos caramells corbats penjaven de la proa.

El magre Bildad, com a pilot, va encapçalar la primera guàrdia i adesiara, mentre la vella nau es capbussava profundament en les aigües verdes i enviava amunt la gelor esgarrifadora, mentre el vent udolava i l’eixàrcia vibrava, se sentien les seves notes fermes:


Dolços prats enllà de l’onatge,

que romanen vestits de verd viu.

Així romania Canaan davant els jueus,

mentre el jordà corria entremig.



Mai aquelles dolces paraules no m’havien sonat tan dolçament com aleshores. Eren plenes d’esperança i de joia. Malgrat aquella nit frígida d’hivern en l’Atlàntic bramulador, malgrat els meus peus mullats i la meva jaqueta encara més mullada, encara hi havia, em va semblar llavors, molts de ports plaents emmagatzemats; i prats i rasos tan eternament vernals que l’herba brostada a la primavera hi romania intocada, sense trepitjar, fins al solstici d’estiu.

Finalment arribàrem tan mar enfora que ja no varen caldre els dos pilots. La massissa barca de vela que ens acompanyava començà a abarloar-nos.

Fou curiós i no gens desagradable veure com Peleg i Bildad se sentiren afectats en aquest punt, especialment el capità Bildad. Encara era rebec a anar-se’n; molt rebec a deixar definitivament un vaixell que partia en un viatge tan llarg i perillós… a l’altra banda dels dos caps borrascosos; un vaixell en el qual havia invertit alguns milers dels seus dòlars durament guanyats, un vaixell en el qual anava de capità un antic company de travessies, un home gairebé tan vell com ell que sortia de bell nou a l’encontre dels terrors de la mandíbula sense pietat; rebec a dir adéu a una cosa que, es mirés com es mirés, era plena fins al capdamunt d’interès per a ell… el pobre vell Bildad es va entretenir d’allò més. Caminava per la coberta amb gambades nervioses, baixava a la cabina a acomiadar-se una altra vegada, tornava a pujar a coberta i mirava a sobrevent; observava les aigües vastes i sense fi, només lligades pels llunyans continents orientals invisibles; va mirar cap a terra, va mirar enlaire a l’arboradura, va mirar a esquerra i a dreta, mirava pertot arreu i enlloc. Finalment, fent passada amb un cap a la clavilla, va engrapar convulsivament el cepat Peleg per la mà i, aixecant una llanterna, va mirar-lo heroicament a la cara uns instants, com si digués: «Malgrat tot, amic Peleg, puc suportar-ho; sí, puc».

Pel que fa a Peleg, s’ho va prendre amb més filosofia. Però tot i la seva filosofia, hi havia una llàgrima que espurnejava als seus ulls quan li fou acostada la llanterna. I també ell no va córrer pas poc de la cabina a coberta… adés una paraula als de baix, ara una paraula amb Starbuck, el primer oficial.

Però a la fi es va girar al seu camarada amb una mena d’esguard definitiu i digué:

—Capità Bildad… anem, vell company mariner, ens n’hem d’anar. En fatxa la verga major! Ah del bot! Preparats per abarloar ara! Alerta, alerta! Anem, Bildad, noi… digueu adéu. Sort, Starbuck, que tingueu sort, Stubb… sort, Flask… adéu, i bona sort a tothom… i d’aquí a tres anys tindré un sopar fumejant per a tots en el vell Nantucket. Hurra i fora!

—Que Déu us beneeixi i us guardi en la seva Santedat, nois —va mormolar el vell Bildad, gairebé incoherent—. Espero que tindreu bon temps ara, de manera que el capità Ahab pugui venir ben aviat a estar entre vosaltres… un bon sol és el que li cal, i en tindreu a betzef en el viatge al tròpic on aneu. Tingueu cura en la caça, mariners. No esfondreu els bots sense necessitat, arponers. Els taulons de bon cedre blanc han pujat el tres per cent enguany. No us oblideu de les vostres pregàries tampoc. Senyor Starbuck, vigileu que el boter no tudi les dogues de recanvi. Oh, les agulles de cosir veles són a la gaveta verda! No pesqueu gaire els dies del Senyor, xicots, però tampoc no deixeu escapar una bona oportunitat, que això seria menysprear els dons del Cel. Doneu una ullada al pot de la melassa, senyor Stubb, em sembla que vessava una mica. I si toqueu les illes, senyor Flask, alerta amb la fornicació. Adéu, adéu-siau! No guardeu aquest formatge gaire temps a la bodega, senyor Starbuck, es malmetria. Aneu alerta amb la mantega… vint centaus la lliura, i fixeu-vos si…

—Apa, anem capità Bildad, anem. Prou de xerrameca… som-hi!

I amb això, Peleg el va empènyer cap al costat i tots dos es deixaren caure al bot.

Vaixell i bot s’allunyaren l’un de l’altre. La brisa nocturna, freda i humida, va bufar entre els dos. Una gavina va xisclar a les altures, els dos bucs es gronxaren salvatgement. Vàrem cridar tres salutacions amb el cor oprimit i ens capficàrem cegament com el fat en l’Atlàntic solitari.





23


La costa sotavent

Uns capítols enrere he parlat d’un tal Bulkington, un mariner alt, acabat de desembarcar, que vaig trobar a l’hostal de New Bedford.

Quan en aquella nit glaçada d’hivern el Pequod envestia amb la proa venjativa les fredes ones malignes, qui vaig veure al timó sinó Bulkington! Vaig mirar l’home amb simpatia, temor i respecte; a començaments d’hivern havia acabat de desembarcar d’un perillós viatge de quatre anys i ara, sense descansar, era capaç d’embarcar-se novament a una temporada de tempestes. Semblava com si la terra li cremés els peus. Les coses més meravelloses són sempre les menys explicables; els records profunds no permeten epitafis; aquest capítol de sis polzades és la tomba sense làpida de Bulkington.

Deixeu-me dir, només, que era com un vaixell sacsejat pel temporal, que avança miserablement al llarg de la costa a sotavent. El port li donaria bonament aixopluc, el port és pietós; al port hi ha seguretat, comoditat, la calor de la llar, sopar, mantes càlides, amics, tot allò que és agradós als mortals. Però en aquella galerna, el port, la terra, és el risc més gran del vaixell; s’ha d’allunyar de tota hospitalitat; només fregar la terra, encara que fos un toc lleuger de quilla, el faria estremir-se tot sencer. Cenyeix veles tant com pot per fugir de la costa i, en fer-ho, lluita contra els vents que bufen per portar-lo a terra; cerca de bell nou la solitud flagel·lant de la mar; amb deler de refugi s’apressa perillosament cap al perill i porta com a únic amic el seu enemic més amarg!

Ho entens, ara, Bulkington? Et sembla que veus besllums d’aquesta veritat mortalment intolerable: que tot pensament greu i profund no és sinó l’esforç agosarat de l’ànima per mantenir la independència clara de la seva mar, mentre que els vents més salvatges del cel i de la terra conspiren per empènyer-la a la costa traïdora i esclavitzadora?

Però així com la més alta veritat rau en la solitud allunyada de la terra, una veritat sense límits, indefinida com Déu; així val més morir en aquest udolament infinit que ser llençat sense glòria a sotavent, encara que allí hi hagi la seguretat! Car aleshores, oh!, qui s’arrossegaria com un cuc vers la terra, covardament? Terrors del terror! És vana tota aquesta agonia? Tingues força, tingues força, Bulkington! Aguanta’t ferm, semidéu! Dreça’t des del ruixim del teu oceà moribund… amunt, enfila’t a la teva apoteosi!





24


L’advocat

Com que Queequeg i jo estem ara ben embarcats en aquest afer del baleneig, i com que aquest afer del baleneig és considerat d’alguna manera entre la gent de terra com una ocupació més aviat gens poètica i bon punt vergonyant, per tant, estic delerós per convèncer-vos, a vosaltres, homes de terra, de la injustícia que ens feu a nosaltres, caçadors de balenes.

En primer lloc potser es pot considerar gairebé superflu establir el fet que, entre la gent en general, la tasca de balenejar no és considerada al nivell d’allò que en diuen professions liberals. Si un desconegut és presentat a una societat metropolitana ben diversa, ben poc augmentarà l’opinió general sobre els seus mèrits si és presentat a la concurrència com un arponer, per exemple. I si, emulant els oficials de marina, afegeix a les seves targetes de visita les inicials P. B. (Pesca de la Balena), aquesta acció serà considerada summament presumptuosa i ridícula.

Sens dubte, una raó principal per la qual el món refusa d’honorar-nos a nosaltres els baleners és aquesta: pensen que, en el millor dels casos, la nostra vocació no és pas més que una mena de tasca d’escorxador, i que quan hi estem dedicats activament, estem voltats de tota casta d’impureses. Som escorxadors, això és ben cert. Però també han estat escorxadors, i escorxadors de la divisa més sagnant, tots els comandants militars que el món es complau a honorar indiscutiblement. I pel que fa a la suposada brutícia de la nostra feina, ben aviat sereu iniciats en alguns fets que fins ara són generalment desconeguts i que, en conjunt, plantaran triomfalment el vaixell balener entre les coses més netes d’aquesta pulcra terra. Però àdhuc acceptant que aquest càrrec fos cert, quines cobertes desordenades i relliscoses d’un balener són comparables al podrimener innombrable d’aquells camps de batalla dels quals tornen tants de soldats per beure entre les aclamacions de totes les dames? I si la idea de perill augmenta tant la concepció popular de la professió de soldat, deixeu-me assegurar-vos que molts dels veterans que han avançat agosaradament cap a una bateria recularien ràpidament en veure aparèixer la cua immensa del catxalot, agitant l’aire en remolins part damunt del seu cap. Car, què són els terrors comprensibles de l’home comparats amb els terrors i les meravelles de Déu, tot mesclat?

Però encara que el món ens dejecti a nosaltres, caçadors de balenes, malgrat tot ens ret inconscientment l’homenatge més pregon; sí, una adoració sense límits! Car gairebé totes les llànties, tots els canelobres i totes les espelmes que cremen a tot el globus terrestre, cremen per la nostra glòria com davant d’una capella!

Però mireu aquestes qüestions sota una altra llum. Sospeseu-les amb tota mena de balances. Vegeu el que són, el que han estat els baleners.

Per què els holandesos tenien almiralls en les seves flotes baleneres en temps de De Witt? Per què Lluís XVI de França va armar, pel seu compte i risc, vaixells baleners a Dunkerke i va convidar cortesament a aquella ciutat una dotzena o dues de famílies de la nostra illa de Nantucket? Per què la Gran Bretanya, entre els anys 1750 i 1788, va pagar primes de més d’un milió de lliures als seus baleners? I, finalment, com és que els baleners d’Amèrica superem en nombre tota la resta de baleners del món plegats, i naveguem en una flota de més de set-cents vaixells, tripulats per divuit mil homes, i consumim cada any quatre milions de dòlars, i el valor dels vaixells en el moment de salpar és de vint milions de dòlars, i cada any importen als nostres ports una collita ben segada de set milions de dòlars? Com és possible tot això, si no hi ha quelcom de poderós en el baleneig?

Però això no és ni la meitat. Mireu altre cop.

Afirmo rotundament que el filòsof cosmopolita no pot, per molt que vulgui, assenyalar ni una sola influència pacífica que, durant els darrers seixanta anys, hagi actuat més poderosament sobre tot l’ample món en conjunt que l’alt i poderós negoci del baleneig.

D’una manera o d’una altra, aquesta feina ha provocat esdeveniments tan remarcables en ells mateixos, i tan llargament transcendentals en les seves conseqüències, que el baleneig pot molt ben ser considerat com aquella mare egípcia que paria plançons que ja naixien amb el ventre prenys.[30]

Catalogar totes aquestes coses seria una tasca sense fi i sense esperança. Amb un grapat n’hi haurà prou. Durant molts anys en el passat, el vaixell balener ha estat el peoner que ha furgat les parts més remotes i menys conegudes del globus. Ha explorat mars i arxipèlags que no eren al mapa, que no havien solcat mai ni cap Cook ni cap Vancouver. Si ara els vaixells de guerra americans i europeus fondegen pacíficament a ports abans salvatges, han de saludar amb salves a honor i glòria del vaixell balener, que li indicà originàriament el camí i fou el primer que els va fer d’intèrpret entre els salvatges. Podran glorificar com vulguin els herois de les expedicions exploradores, els vostres Cook, els vostres Krusenstern;[31] però jo dic que dotzenes de capitans anònims que salparen de Nantucket eren tan grans, i més grans que el vostre Cook i el vostre Krusenstern. Car, desemparats i amb les mans buides, ells, en les aigües paganes plenes de taurons, i prop de les platges d’illes desconegudes, plenes de javelines, lluitaren contra prodigis i terrors verges que Cook, amb tots els seus mariners i tots els seus mosquetons, no hauria gosat afrontar de bon grat. Tot això que és tan enaltit dels antics viatges als Mars del Sud, aquestes coses no eren sinó fets quotidians per als nostres nantuckesos heroics. Sovint, les aventures a les quals Vancouver dedica tres capítols, aquells homes les consideraren sense vàlua suficient per ser enregistrades al quadern de bitàcola. Oh, el món! El món!

Fins que la pesca de la balena no va tombar el cap d’Hornos, no hi havia altre comerç que el colonial, ni gairebé altre intercanvi que el colonial, entre Europa i les opulentes províncies espanyoles de la costa del Pacífic. Foren els baleners els qui primer trencaren la política gelosa de la corona espanyola, arribant a aquestes colònies. I si m’ho permetés l’espai, es podria demostrar clarament que fou a partir d’aquells baleners que es va produir, a la fi, l’alliberament del Perú, de Xile i de Bolívia del jou de la vella Espanya, i l’establiment de la democràcia eterna en aquelles contrades.

La gran Amèrica de l’altra banda de l’esfera terrestre, Austràlia, fou donada al món il·lustrat pels baleners. Després del seu primer descobriment per error per part d’un holandès, tots els altres vaixells esquivaren durant molt de temps aquelles costes com si fossin bàrbarament empestades. Però els vaixells baleners hi arribaren. El vaixell balener és la mare veritable d’això que ara és una colònia valuosa. A més, en la infantesa del primer establiment australià, els emigrants foren diverses vegades salvats de morir de fam gràcies a la galeta benèfica del balener que, feliçment, va ancorar a les seves aigües. Les illes incomptables de la Polinèsia confessen la mateixa veritat i reten homenatge comercial al vaixell balener que obria camí als missioners i als mercaders i que en molts casos portava els primitius missioners a les seves destinacions inicials. Si aquella terra tancada a pany i clau, el Japó, arriba a ser hospitalària algun dia, serà únicament gràcies al vaixell balener, car ja hi és al llindar.

Però si a la vista de tot això encara declareu que el baleneig no té vinculacions estèticament nobles, aleshores estic disposat a trencar cinquanta llances amb vosaltres ara mateix, i a fer-vos caure del cavall cada vegada amb un elm crivellat.

Direu que la balena no té cap autor famós i que el baleneig no té cap cronista famós.

Que la balena no té cap autor famós i que el baleneig no té cap famós cronista? Qui va escriure el primer relat del nostre Leviatan? Qui sinó el poderós Job? I qui va compondre la primera narració d’un viatge balener? Doncs ni més ni menys que un príncep com Alfred el Gran, el qual, amb la seva reial ploma, va transcriure les paraules d’Other, el caçador de balenes noruec d’aquells temps! I qui va pronunciar un elogi brillant de nosaltres al Parlament? Qui sinó Edmund Burke!

Pla cert és, però, que els baleners són uns pobres diables: no tenen sang bona a les venes.

Que no tenen sang bona a les venes? Hi tenen quelcom més bo que sang reial. L’àvia de Benjamin Franklin fou Mary Morrel, i després, per matrimoni, esdevingué Mary Folger, una de les primeres colonitzadores de Nantucket, i avantpassada d’una llarga tongada de Folgers i arponers —tots ells parents i amics del noble Benjamin— que avui en dia llancen el ferro llenguat d’una banda del món a l’altra.

Molt bé, també; però és ben cert que tothom reconeix que, d’alguna manera, el baleneig no és un ofici respectable.

Que el baleneig no és respectable? El baleneig és imperial! Per una antiga llei estatuària anglesa, la balena és declarada «peix reial».[32]

Oh, això són només paraules! La balena en si no ha figurat mai de cap manera grandiosament imponent.

Que la balena no ha figurat mai de manera grandiosament imponent? En una de les portentoses rebudes triomfals que Roma va retre a un general seu en entrar a la capital del món, els ossos d’una balena, portats des de la costa síria, foren l’objecte més conspicu de la processó plena de timbals.

D’acord, ja que ho esmentes; però, diguis el que diguis, no hi ha una veritable dignitat en el baleneig.

Que no hi ha dignitat en el baleneig? La nostra dignitat la testifica el mateix cel. Ceteu és una constel·lació del sud! I prou! Caleu-vos el capell en presència del tsar, però descobriu-vos davant de Queequeg! Prou, dic! Conec un home que en la seva vida ha agafat tres-centes cinquanta balenes. Jo considero que aquest home és més honorable que el gran capità de l’antigor que es vanava d’haver pres la mateixa quantitat de ciutats emmurallades.

I, pel que fa a mi, si hi ha la possibilitat que hi hagi en mi alguna cosa important sense descobrir, si he de merèixer alguna vegada una bona reputació en aquest món petit però altament secret per a la qual cosa podria tenir ambicions prou raonables; si, a partir d’ara, faig quelcom que, en conjunt, un home s’estimaria més haver fet que deixat per fer; si, a la meva mort, els meus marmessors o, més ben dit, els meus creditors, troben algun preciós manuscrit en el meu escriptori, aleshores jo des d’ara n’atribueixo tot l’honor i la glòria al baleneig, car el meu Yale College i el meu Harvard ha estat un vaixell balener.





25


Apèndix

No voldria afegir res més en pro de la dignitat del baleneig que no fos basat en fets comprovats. Però després de posar en combat aquests fets, si un advocat suprimís totalment una hipòtesi no gens desenraonada, hipòtesi que podria parlar amb eloqüència de la seva causa… un advocat així no seria ben mereixedor de blasme?

És prou sabut que en la coronació de reis i reines, àdhuc en els temps moderns, es produeix un curiós procés d’assaonament per a les seves funcions. Hi ha un saler d’Estat, diuen, i també hi deu haver unes vinagreres d’Estat. Qui sap com s’utilitza la sal? En canvi jo estic segur que el cap d’un rei és untat solemnement d’oli el dia de la seva coronació, igual que un cap de lletuga. Podria ser, però, que l’untessin per tal que el seu inferior funcioni com cal, així com unten una maquinària? Molt es podria rumiar sobre la dignitat essencial d’aquest procés regi, perquè en la vida quotidiana considerem indigne i menyspreable un individu que s’unta el cabell i que put sensiblement a ungüent. Certament, un home madur que usi oli per al cabell, si no és un oli medicinal, és que té probablement alguna taca llardosa a alguna banda. Per regla general, no pot valer gaire en la seva totalitat.

Però l’única cosa a considerar aquí és aquesta: quina mena d’oli s’utilitza a les coronacions? Certament, no pot ser oli d’oliva, ni oli d’ilang-ilang, ni oli de castor, ni oli d’ós, ni greix de peix, ni oli de fetge de bacallà. Què pot ser, doncs, sinó l’esperma de balena en estat natural, pur? El més dolç de tots els olis.

Penseu-hi, oh lleials britans! Nosaltres, els baleners, proporcionem la matèria de la coronació als vostres reis i reines!





26


Cavallers i escuders

L’oficial primer del Pequod era Starbuck, un nadiu de Nantucket i quàquer per naixement. Era un home alt i sever de caràcter, i tot i que havia nascut a una costa gèlida, semblava ben adaptat a suportar latituds tòrrides perquè la seva carn era dura com el bescuit enfornat dues vegades. Transportat a les Índies, la seva sang viva no es malmetria com la cervesa embotellada. Devia haver nascut en una època d’escassesa i fam, o en un d’aquells dies de dejuni pels quals és tan famós el seu Estat. Només havia vist trenta àrids estius, i aquests estius li havien assecat tota la seva superfluïtat física. Però això, la seva magror, per dir-ho d’alguna manera, ja no semblava l’indici d’ansietats i preocupacions devastadores, ni tampoc el senyal de cap marciment corporal. Era, simplement, la condensació de l’home. No semblava en absolut malalt; ben al contrari: la seva pell, neta i tibada, se li ajustava perfectament; l’embolicava tensament i l’embalsamava amb salut i força interiors, de manera que semblava un egipci rediviu, preparat per suportar llargues èpoques futures, i a suportar-les sempre com ara, car, ja fos la neu polar o el sol tòrrid, la seva vitalitat interior, com un cronòmetre infal·lible, estava garantida per funcionar bé en tots els climes.

Mirant-lo al fons dels ulls us semblava veure-hi les imatges encara entretingudes dels milers de perills que havia afrontat calmosament a través de la vida. Un home assenyat i immutable, la vida del qual havia estat, per regla general, una pantomima sorprenent d’acció i no un capítol tranquil de paraules. Tot i això, malgrat la seva sobrietat i fortalesa, hi havia en ell algunes qualitats que a vegades afectaven, i en alguns casos gairebé contrapesaven, tota la resta. Extraordinàriament conscienciós per ser un mariner, i dotat d’una profunda reverència natural, la salvatge solitud aquàtica de la seva vida l’inclinava, per tant, fortament a la superstició; però era una mena de superstició que en certs caràcters sembla sorgir, d’alguna manera, més de la intel·ligència que no pas de la ignorància. Per a tot ell tot eren prodigis externs i pressentiments interns. I si algunes vegades aquestes coses doblegaven el ferro soldat de la seva ànima, molt més els records familiars i llunyans de la seva jove muller i el seu fill al cap tendien a allunyar-lo de l’eixutesa original de la seva naturalesa i l’obrien encara més a aquelles influències latents que, en alguns homes de cor honest, frenen l’impuls temerari tan sovint demostrat per altres en les vicissituds més perilloses de la pesca.

—En el meu bot no hi vull ningú —deia Starbuck— que no tingui por de la balena.

Amb això semblava voler indicar no solament que el coratge més fiable i útil és el que prové de l’estimació clara del perill afrontat, sinó que un home sense por és un camarada molt més perillós que un covard.

—Sí, sí —deia Stubb, el segon oficial—, aquest Starbuck és l’home més assenyat que podreu trobar en aquesta mena de pesca.

Però no estarem gaire a veure què significa exactament aquest mot «assenyat» quan l’usa un home com Stubb, o gairebé qualsevol altre caçador de balenes.

Starbuck no era un croat a la cerca de perills; en ell, el valor no era un sentiment, sinó senzillament quelcom que li era útil i que sempre tenia a mà en totes les ocasions en què el necessitava mortalment. A més, potser pensava que en aquell afer del baleneig el valor era un dels productes més importants amb el qual calia proveir el vaixell, tant com la carn i el pa, i que no havia de ser balafiat sense sentit. Per tant, no li feia cap il·lusió baixar a cercar balenes després de la posta del sol, ni persistia a lluitar contra un peix que persistia massa a lluitar contra ell. Car pensava Starbuck: «Jo sóc aquí, en aquest oceà perillós, a matar balenes per guanyar-me la vida, i no perquè elles em matin a mi per guanyar-se la seva». I Starbuck sabia prou bé que centenars d’homes havien mort d’aquella manera. Quin havia estat el destí del seu mateix pare? On, en quines pregoneses sense fons, podria trobar els membres esqueixats del seu germà?

Amb records com aquests i amb la seva tendència a la superstició, com hem dit, el valor que malgrat tot aquest Starbuck demostrava devia ser, efectivament, extrem. Però no era d’una naturalesa raonable que un home d’aquest temperament i amb unes experiències i uns records tan terribles, no era natural, dic, que aquestes coses no arribessin a engendrar en ell un element que, en circumstàncies idònies, no brollés del seu confinament i li cremés tot el coratge que tenia. I per molt brau que fos, era d’aquella mena de bravesa visible en alguns homes intrèpids que, si bé generalment es mantenen ferms en les confrontacions amb la mar, els vents o les balenes, o amb qualsevulla dels ordinaris horrors irracionals del món, en canvi no poden resistir, perquè són espirituals, els terrors més terrorífics que a vegades ens amenacen des de les celles arrufades d’un home poderós i irat.

Però si el següent relat hagués de revelar d’alguna manera l’esbucament complet de la fortalesa del pobre Starbuck, ben poc tindria jo cor per escriure’l, car explicar la caiguda de valor en l’ànima és la cosa més penosa i més desagradable. Els homes poden semblar detestables en tant que aplegats en societats i nacions; poden ser truans, folls i assassins, poden tenir rostres sòrdids i mesquins. Però l’home, en l’ideal, és tan noble i resplendent, és una criatura tan gran i tan brillant, que tots els seus semblants haurien de córrer a cobrir amb la seva roba més preciosa qualsevol deshonor ignominiós que caigués sobre ell.

Aquesta virilitat immaculada que sentim en nosaltres, que sentim tan profundament que roman intacta malgrat que tot el caràcter exterior ja hagi desaparegut, sagna amb l’angoixa més feridora davant l’espectacle despullat d’un home que ha perdut el seu coratge. A la vista d’un espectacle tan vergonyós, ni la mateixa pietat no pot esbandir completament la seva reprovació contra les estrelles permissives. Però aquesta dignitat augusta de què parlo no és la dignitat de reis i d’investidures, sinó la dignitat abundosa que no es cobreix amb vestidures. La veureu resplendir en el braç que branda una pica o que clava un clau; és aquesta dignitat democràtica que irradia en totes les mans sense fi des de Déu. Ell mateix! El gran Déu absolut! El centre i la circumferència de tota democràcia! La Seva omnipresència, la nostra divina igualtat!

Si d’ara endavant atribueixo altres qualitats, encara que fosques, als mariners més baixos, renegats i proscrits, si teixeixo gràcies tràgiques al seu entorn; si fins i tot el més llastimós, per ventura el més rebaixat de tots ells, a vegades s’eleva a les muntanyes sublims; si toco el braç d’aquest treballador amb una mica de llum etèria, o si escampo un arc iris sobre la seva posta de sol plena de desastres, aleshores, Tu, just Esperit de la Igualtat, fes-me costat contra tots els crítics mortals, Tu que has estès una capa reial d’humanitat sobre tota la meva espècie! Fes-me costat, Tu, gran Déu democràtic!, que no negares Bunyan[33], el pobre morè convicte, la perla pàl·lida i poètica, Tu que vestires amb fulles d’or del més fi, doblement martellejades, el braç mutilat i depauperat del vell Cervantes, Tu que elegires Andrew Jackson[34] entre els còdols, que el posares sobre un cavall de guerra i que el feres retronar més alt que un tro! Tu que entre els Teus poderosos camins terrenals sempre elegeixes els Teus campions més selectes entre la reialesa dels senzills, fes-me costat en això, oh Déu!





27


Cavallers i escuders

Stubb era el segon oficial. Era nadiu del cap Cod i per això, segons el costum local, li deien en Capcodenc. Era un baliga-balaga, ni covard ni valent, agafava els perills tal com venien amb aire indiferent i en les crisis més imminents de la persecució s’afanyava calmós i concentrat en la feina com un fuster jornaler contractat per tot un any. Bon jan, tranquil i descurat, presidia la seva balenera com si l’encontre més mortal no fos altra cosa que un sopar i la tripulació els seus hostes convidats. Era tan primmirat pel que feia a la comoditat de la seva banda del bot com un vell cotxer de diligència ho era amb la confortabilitat del seu pescant. Quan s’acostava a la balena, en la justa abraçada mortal de la lluita, brandava la llança implacable, fredament, de biaix, com un llanterner xiulador el martell. Cantussejava velles tonades de rigodons mentre estava tocar a tocar del monstre més enfurismat. Per a aquest Stubb, el llarg costum havia convertit el barram mortal en una còmoda butaca. No sabria dir què en pensava, ell, de la mort. La qüestió podria ser si mai hi havia pensat, però si mai s’havia escaigut que hagués inclinat la seva ment per aquest cantó després d’un agradable sopar, no hi ha dubte que, com a bon mariner, s’ho prenia com una mena de crida de guàrdia per enfilar-se a corre-cuita cap a l’arboradura i afanyar-se en alguna feina que ja trobaria quan obeís l’ordre, i no abans.

Allò que, en altres coses, per ventura feia de Stubb un home tan tranquil i despreocupat, que empenyia alegrement el fardell de la vida en un món ple de quincallaires cerimoniosos, tots ells inclinats cap a terra amb la seva càrrega; allò que l’ajudava a mantenir aquell seu bon humor gairebé sacríleg, potser era la seva pipa. Car, com el seu nas, la seva pipa negra i petita era un dels trets regulars del seu rostre. Hauríeu esperat més veure’l saltar de la seva llitera sense el seu nas que no pas sense la seva pipa. Tenia una filera sencera de pipes ja carregades, penjades en un restaller, a l’abast de la mà. I sempre que s’allitava les fumava totes seguides, encenent-ne una amb l’altra fins al final de la taringa; aleshores les tornava a carregar per tenir-les de bell nou a punt, perquè quan Stubb es vestia, en lloc de posar primer les cames dins els pantalons es posava la pipa a la boca.

Dic que aquella fumera sense aturall devia ser una causa, com a mínim, del seu tarannà peculiar, perquè tothom sap que aquest aire terrenal, tant en terra com en mar, és terriblement infectat amb les misèries sense nom dels innombrables mortals que han mort exhalant-lo. I així com en èpoques de còlera algunes persones van amb un mocador camforat a la boca, de la mateixa manera el fum del tabac de Stubb podria actuar com una mena d’agent desinfectant contra totes les tribulacions mortals.

El tercer oficial era Flask, nadiu de Tisbury, de Martha’s Vineyard. Un jove baixet, cepat, pèl-roig, molt bel·licós envers les balenes, el qual, no sé per què, semblava considerar que els grans Leviatans l’havien afrontat personalment i hereditàriament. Per tant, destruir-los onsevulla que els trobés era per a ell una mena de punt d’honor. Tan absolutament incommovible era a qualsevol mena de reverenciació envers les moltes meravelles de la seva tossa majestuosa i de les seves maneres místiques, i tan insensible era a qualsevol cosa semblant a l’aprensió d’algun perill possible en la topada amb elles que, en la seva pobra opinió, la prodigiosa balena no era sinó una espècie de rata amplificada, o bé una rata d’aigua, que per matar-la i coure-la només calia una petita marrada i un poc d’aplicació en temps i molèsties. Aquesta manca de temor, ignorant i inconscient, el feia ser una mica plaga en qüestió de balenes. Perseguia aquests peixos per diversió, i un viatge de tres anys més enllà del cap d’Hornos era només una broma entretinguda que durava tot aquest temps.

Així com els claus d’un fuster es divideixen en claus forjats i claus tallats, així la humanitat pot ser dividida igual. El petit Flask era un dels claus forjats: fet per clavar-lo fort i per durar molt. A bord del Pequod li deien «Pendeloc» perquè, per la seva forma, se’l podia comparar pla bé al bau curt i quadrat conegut amb aquest nom en els baleners àrtics i que, mitjançant moltes taules laterals inserides en forma radial, serveix per reforçar el vaixell contra els impactes del gel d’aquelles mars agitades.

Així és que aquests tres oficials —Starbuck, Stubb i Flask— eren homes importants. Eren ells, per regla general, els tres patrons dels bots del Pequod. En el gran ordre de batalla amb què probablement desplegaria el capità Ahab les seves forces per caure sobre les balenes, aquests tres patrons eren com capitans de companyies. O, armats amb les piques baleneres esmolades, eren com un trio selecte de llancers, així com els arponers eren els llançadors de javelines.

I atès que en aquesta famosa pesca cada oficial o patró de bot, com un cavaller got de l’antigor, va sempre acompanyat del seu timoner o arponer, que en moments determinats li subministra una llança nova quan l’anterior ha estat penosament doblegada o forçuda en l’assalt; i, a més, com que generalment hi ha entre tots dos una intimitat i una amistat estretes, és per tant convenient que aquí esmentem qui eren els arponers del Pequod i a quins oficials pertanyien cadascun d’ells.

El primer de tots era Queequeg, el qual Starbuck, el primer oficial, havia elegit com a escuder. Però a Queequeg ja el coneixeu.

Un altre era Tashtego, un indi pur de Gay Head, la punta més occidental de Martha’s Vineyard, on encara existeix el darrer romanent d’un llogarret de pells-roges que de fa molt temps subministren a l’illa veïna de Nantucket els seus arponers més agosarats. En el món de la pesca són coneguts generalment pel nom genèric de «gay-headers». El cabell llarg, llis i d’un negre gibelí, els seus pòmuls i els seus ulls negres i arrodonits —per ser un indi, perquè eren orientals en la llargada però antàrtics en la seva expressió espurnejant—, tot plegat proclamava a bastament que era hereu de la sang sense mesclar d’aquells orgullosos caçadors guerrers que, a la recerca del gran dant de New England, havien explorat, arc en mà, els boscos aborígens del continent. Però com que ja no seguia la petja dels animals salvatges del bosc, Tashtego ara caçava a l’encalç de les grans balenes de la mar, i l’arpó segur del fil reemplaçava amb encert la fletxa infal·lible dels avantpassats. Mirant la robustesa colrada dels seus membres flexibles de serpent, gairebé hauríeu donat crèdit a les supersticions d’alguns puritans primitius i hauríeu mig cregut que aquell indi salvatge era fill del Príncep dels Poders de l’Aire. Tashtego era l’escuder del segon oficial, Stubb.

El tercer dels arponers era Daggoo, un salvatge gegantí, negre com el carbó, amb posat de lleó —tenia aspecte d’Assuer. A les orelles hi portava dos cèrcols d’or tan grans que els mariners en deien anelles d’argolla i parlaven d’amarrar-hi les drisses de les gàbies. En la seva joventut, Daggoo s’havia enrolat voluntàriament a bord d’un balener ancorat a una badia solitària de la seva costa nadiua. I com que no havia estat mai enlloc tret d’Àfrica, Nantucket i els ports pagans més freqüentats pels baleners, i com que ara ja feia molts d’anys que menava la vida intrèpida del baleneig en vaixells de propietaris insòlitament prudents amb la mena d’homes que enrolaven, Daggoo conservava totes les seves virtuts bàrbares i, tes com una girafa, es movia per la coberta amb tota la pompa dels seus sis peus i cinc polzades, calçat amb els seus escarpins. Mirar enlaire cap a ell produïa una humilitat corporal i, davant ell, un home blanc semblava una bandera blanca que venia a demanar treva davant una fortalesa. És curiós explicar que aquell negre imperial, Assuer Daggoo, era l’escuder del menut Flask, que al seu costat semblava un peó d’escacs.

Pel que fa a la resta de la tripulació del Pequod, cal dir que en l’actualitat ni un de cada dos dels milers de mariners de coberta que treballen en la pesca de la balena d’Amèrica són americans de naixement, tot i que gairebé tots els oficials ho són. En això és igual en la pesca americana de la balena i en l’exèrcit americà, o en les armades militars i mercants americanes, i en les forces d’enginyeria dedicades a la construcció de canals i ferrocarrils d’Amèrica. El mateix, dic, perquè, en tots aquests casos, el nadiu americà proporciona el cervell liberalment, i la resta del món proporciona amb la mateixa generositat els músculs. No pocs d’aquests mariners dedicats al baleneig provenen de les Açores, on els baleners de Nantucket en viatge d’anada toquen sovint per augmentar les seves tripulacions amb els pagesos cepats d’aquelles costes rocoses. Igualment, els baleners de Groenlàndia que salpen de Hull o de Londres atraquen a les illes Shetland per acollir el complement de la seva tripulació. En el viatge de tornada, els tornen a deixar a casa. No se sap ben bé per què, però els illencs semblen ser els millors baleners.

En el Pequod gairebé tots eren illencs; «aïllats» també els dic jo, que no reconeixen el continent comú dels homes, sinó que cada «aïllat» viu en un continent propi, separat dels altres. Però ara, federats al llarg d’una quilla, quina colla no eren aquests aïllats! Una diputació a l’estil d’Anarcharsis Clootz, provinent de totes les illes de la mar i de tots els confins de la terra, acompanyant el vell Ahab en el Pequod per presentar el memorial de greuges del món davant un tribunal del qual molts d’ells no tornarien.

El petit negre Pip —aquest no va tornar mai, no! Se’n va anar per davant, pobre noi d’Alabama! No trigarem gaire a veure’l en el fúnebre castell de proa del Pequod, tocant l’alduf com a preludi del moment etern en què va ser enviat al gran alcàsser de les altures, a ajuntar-se amb els àngels i tocar el seu alduf a la glòria. Considerat un covard aquí baix, saludat com un heroi allà dalt!





28


Ahab

Durant alguns dies després de deixar Nantucket no es va veure ni un pèl del capità Ahab prop de les escotilles. Els oficials es tornaven regularment per a les guàrdies i, sense res que pogués demostrar el contrari, semblaven els únics que comandaven el vaixell. Només, a vegades, sortien de la cabina amb ordres tan sobtades i peremptòries que aleshores es feia evident que només comandaven per delegació. Sí, el seu senyor i dictador suprem era allí, encara que fins llavors no havia estat vist per ulls que no tinguessin el permís de penetrar dins el retir ara sagrat de la cabina.

Cada vegada que jo pujava a coberta després de les meves guàrdies a baix, immediatament pegava una llambregada a popa per veure si hi era visible alguna cara estranya, car la meva inquietud vaga pel que feia al desconegut capità s’havia convertit, ara en la reclusió de la mar, en gairebé una pertorbació. Això augmentava estranyament quan les diabòliques incoherències d’Elies em venien involuntàriament al cap amb una subtil energia que abans no m’hauria pogut imaginar. Però pla malament les podia resistir jo, per bé que, en un altre estat d’ànim, em trobava gairebé capaç de riure’m de les extravagàncies solemnes d’aquell exòtic profeta dels molls. Però fos quin fos el malestar o l’aprensió —per dir-ne d’alguna manera— que jo sentia quan mirava al meu voltant en el vaixell, semblava que no hi havia cap motiu per sentir aquelles emocions, perquè encara que els arponers, amb la majoria de la tripulació, eren amb escreix una colla més bàrbara, pagana i bigarrada que qualsevol de les tripulacions pacífiques dels vaixells mercants que m’havien fet conèixer les meves experiències prèvies, jo ho atribuïa —i ho encertava— a la singularitat ferotge de la mateixa naturalesa d’aquella salvatge vocació escandinava en la qual jo m’havia embarcat amb tanta de negligència.

Però l’aspecte dels tres oficials del vaixell era, precisament, el més ben calculat per calmar aquelles sospites sense sentit i produir confiança i alegria en cada averany del viatge. No s’haurien pogut trobar fàcilment uns homes i alhora oficials més adequats, cadascun a la seva manera; i tots tres eren americans. Un de Nantucket, un de Vineyard i un de cap Cod.

Com que era Nadal quan el vaixell va fer-se a mar, durant uns dies vàrem tenir un temps polar devorador, tot i que fèiem via cap al sud; i a cada grau i a cada minut de latitud que navegàvem, de mica en mica deixàvem enrere l’hivern sense pietat i el temps intolerable.

Era un d’aquells matins menys amenaçadors però encara grisos i boirosos de la transició, quan el vaixell avançava amb un bon vent en una mena de brandades vindicatives i amb rapidesa melancòlica, que en pujar jo a coberta al crit de la guàrdia del matí, tan aviat com vaig alçar la vista cap al coronament, m’envaïren calfreds de pressentiments. La realitat va guanyar l’aprensió: el capità Ahab era a l’alcàsser.

No semblava tenir cap senyal de malaltia corporal corrent, ni d’haver-se refet de cap. Semblava un home arrabassat de l’estaca quan el foc ja ha tocat devastadorament tots els membres sense encara consumir-los ni llevar-ne ni una partícula de la seva compacta robustesa envellida. Tota la seva planta, alta i ampla, semblava feta de bronze sòlid, emmotllada de forma inalterable, com el Perseu de Cellini. Seguint camí des d’entre els cabells grisos i continuant avall per una banda del seu rostre bru i recremat i pel coll, fins a desaparèixer sota la roba, vèieu una marca prima com una canya, lívidament esblanqueïda. Semblava una esquerda perpendicular que a vegades es fa al tronc recte i alt d’un gran arbre, quan el llamp cau des de dalt i l’esqueixa, sense trencar-li ni un branquilló, li trenca l’escorça i l’escrostona de dalt fins a baix en baixar cap a terra, i deixa l’arbre encara viu i verdejant, però estigmatitzat. Hom no podria dir amb certesa si aquella marca li venia de naixement o si era la cicatriu deixada per alguna ferida terrible. Per un acord tàcit, durant tot el viatge es varen fer poques al·lusions o cap ni una a aquesta marca, especialment per part dels oficials. Però una vegada, el més vell de la colla de Tashtego, un vell indi gay-head de la tripulació, va afirmar supersticiosament que, fins que no va arribar ben bé a la quarantena, Ahab no havia quedat llampat d’aquella manera, i que allò no li provenia de la fúria d’una baralla mortal, sinó d’una contesa amb els elements de la mar. Però aquell suggeriment foll va semblar negat implícitament per la insinuació d’un home de l’illa de Man, un vell sepulcral de cabells grisos que no havia embarcat mai a Nantucket i, per tant, encara no havia posat mai els ulls sobre l’estrany Ahab. No obstant això, les velles tradicions marineres, les creences immemorials, havien investit aquell vell de Man amb poders sobrenaturals de discerniment, de manera que cap mariner blanc no el va contradir seriosament quan va dir que si mai el capità Ahab obtingués el darrer repòs —cosa que difícilment s’esdevindria, va mormolar—, aleshores, qualsevulla qui fes el darrer ofici al mort li trobaria una marca de naixement des de la coroneta a la planta dels peus.

Em va afectar tan poderosament l’aspecte fúnebre d’Ahab i la marca lívida que el ratllava, que en els primers moments gairebé no vaig notar que no poca de la funestitat aclaparadora era deguda a la bàrbara cama blanca sobre la qual s’aguantava parcialment. Ja m’havia assabentat prèviament que aquella cama d’ivori havia estat emmotllada en mar amb l’os polit de la mandíbula d’un catxalot.

—Sí, fou desarborat prop del Japó —digué una vegada l’indi vell de Gay-Head—, però igual que la seva nau desarborada, ell va embarcar un altre arbre sense tornar a port a buscar-lo. En té un buirac ple.

Em va sorprendre la postura singular que mantenia. A cada banda del castell de popa del Pequod, ben a prop dels obencs de mitjana, hi havia un forat fet amb filaberquí, d’una mitja polzada de fondària aproximadament, practicat a la taula. La seva cama d’os s’aguantava dins aquest forat i, amb un braç alçat, agafant-se a un obenc, el capità Ahab es dreçava, tibat, mirant recte més enllà de la proa sempre capbussejant del vaixell. En la dedicació fixa i sense temor d’aquella mirada cap endavant hi havia la més ferma fortalesa, una voluntat resolta i invencible. No deia ni una paraula, ni tampoc els seus oficials li deien res; en canvi, a través de les seves expressions mínimes i dels seus gestos, ells demostraven clarament la consciència incòmoda, àdhuc penosa, d’estar sota la mirada torbada del mestre. I no sols això, sinó que l’extravagant i llunàtic Ahab romania davant d’ells amb cara de crucifixió, amb la incommensurable i aclaparadora dignitat reial d’algun dolor poderosíssim.

En aquella primera visita a l’aire lliure, el capità no va trigar gaire a retirar-se a la seva cabina. Però després d’aquell matí, cada dia era visible per a la tripulació, o bé plantat en el seu forat, o bé assegut a un escambell d’ivori que tenia, o caminant pesadament per coberta. Així que el cel es va anar fent menys llòbrec; de fet, així que començà a posar-se una mica agradable, ell cada cop romania menys temps reclòs; com si quan el vaixell havia salpat de casa, només la mortal negror hivernenca de la mar l’hagués retingut tant de temps tancat. I de mica en mica va arribar a passar que s’estava gairebé contínuament a l’aire lliure, tot i que, pel que deia, o pel que feia perceptiblement a coberta, finalment assolellada, semblava tan innecessari com un altre pal. Però el Pequod ara només feia una travessia i no un creuer regular. Els oficials eren plenament competents per fer gairebé tots els preparatius del baleneig que necessitaven supervisió, de manera que ben poc o no res, tret d’ell mateix, no el podia distreure o interessar-lo, ni tampoc no podia foragitar, ni que fos uns instants, els núvols que, estrat rere estrat, s’acaramullaven al seu front com sempre totes les nuvolades trien els pics més elevats per acaramullar-s’hi.

No obstant això, ben aviat la persuasió càlida i mormolant del bon temps al qual arribàvem va semblar que gradualment l’encisava i l’allunyava dels seus mals humors. Car, quan aquestes noies dansaires i galtavermelles, Abril i Maig, retornen als boscos hivernencs i misantrops, àdhuc el vell roure més despullat, més rude i més llampat arriba a fer brostar alguns rebrolls verds per donar la benvinguda a unes visitants de cor tan alegre. Així Ahab, a la fi, va respondre una mica a les incitacions juganeres d’aquell dia virginal. Més d’una vegada va fer brostar la florida feble d’una mirada que, en qualsevol altre home, ben aviat s’hauria desclòs en un somriure.





29


Entra Ahab; i després, Stubb

Passaren alguns dies i, deixats per la popa el gel i els icebergs, el Pequod ara es bressolava per la brillant primavera de Quito, que, en mar, regna gairebé perpètuament al llindar de l’agost etern del Tròpic. Els dies càlidament frescos, clars, vibrants, perfumats, desbordants i excessius, eren com gobelets de cristall de gelat persa acaramullat i empolsinat amb neu d’aigua de roses. Les nits, estrellades i majestuoses, semblaven dames altives vestides de vellut enjoiat, que servaven a casa, en orgullosa solitud, el record dels seus comtes conqueridors absents, els sols d’elms daurats! Per dormir es feia difícil triar entre dies tan suggestius i nits tan seductores. Però totes les bruixeries d’aquell temps sense declivi no es limitaven només a oferir nous encisos i poders al món exterior. A l’interior també afectaven l’ànima, especialment quan arribaven les hores calmes i suaus de la posta; aleshores la memòria feia néixer els seus cristalls així com el gel transparent es forma de crepuscles silenciosos. Tots aquells elements subtils treballaven més i més sobre el tarannà d’Ahab.

La vellesa sempre està desvetllada, com si, com més temps vinculat a la vida porta l’home, menys relació volgués tenir amb tot el que s’assembli a la mort. Entre els capitans de marina, els vells de barba grisa deixen molt sovint les lliteres per visitar la coberta vestida de nit. Així passava amb Ahab, només que ara, darrerament, les seves visites eren més a la cabina que no pas de la cabina a les taules de coberta.

—És com anar cap a la pròpia tomba —mormolava entre si mateix—, per un vell capità com jo, baixar per aquest balou estret per anar a la meva llitera com si fos una fossa excavada.

Així, gairebé cada vint-i-quatre hores, quan s’havien establert les guàrdies de nit i la colla de coberta feia de sentinella del son lleuger de la colla de sota, i quan si un cap havia de ser cobrat pel castell de proa els mariners no el deixaven anar rudement com de dia, sinó que el col·locaven amb precaució al seu lloc per no destorbar els companys que dormien; quan aquella mena de quietud estable començava a prevaldre, habitualment el timoner silenciós observava el balou de la cabina i no trigava gaire a emergir-ne el vell, agafat al passamà de ferro per ajudar-se en el seu caminar de mutilat. Hi havia un punt d’humanitat considerada en ell, car en moments com aquell, generalment, s’abstenia de patrullar per l’alcàsser perquè per als seus cansats oficials que cercaven repòs sis polzades per sota del seu taló d’ivori, la reverberació del cop i de l’estrèpit d’aquell trepig d’os sentit en somnis els hauria semblat el cruixit de les dents de taurons.

Però una vegada que estava d’un humor massa funest per a aquests miraments, i que amb passos pesats i sords mesurava el vaixell des del coronament fins al pal major, Stubb, l’estrafolari segon oficial, va pujar de sota i amb una certa ironia insegura i suplicant va insinuar que si al capità Ahab li venia de gust de caminar per coberta, aleshores ningú no hi podia dir res, però que potser hi hauria algun sistema d’esmorteir el soroll; i indicà quelcom vague i dubtós com és ara un floc d’estopa i la possibilitat de posar-lo al taló d’ivori. Ah, Stubb, aleshores encara no coneixies Ahab!

—Que potser sóc una bala de canó, Stubb —digué Ahab—, que em vols ataconar d’aquesta manera? Però fes el teu camí, me n’havia oblidat. Baixa a la teva tomba de nit on els com tu dormen entre mortalles per acostumar-se a omplir-ne una per sempre… Baixa a la gossera, gos!

Ensurtat per l’exclamació final imprevista del vell, tan sobtadament menyspreatiu, Stubb va quedar un moment sense paraules. Després digué acaloradament:

—No estic avesat que em parlin així, senyor, i no m’agrada ni gota.

—Prou! —va udolar Ahab amb les dents serrades, i va recular violentament com si volgués evitar una temptació sense fre.

—No, senyor, encara no —digué Stubb embalat—. No deixaré que em diguin gos així.

—Doncs et diré deu vegades ase, i mula, i ruc… i fora d’aquí o te’n recordaràs!

Dient això, Ahab avançava cap a ell amb un posat tan aclaparadorament terrorífic, que Stubb es va retirar sense voler-ho.

—Mai no havia aguantat una cosa així sense contestar amb un bon mastegot —va mormolar Stubb en trobar-se que baixava per l’escotilla de la cabina—. És molt estrany. Atura’t Stubb. No sé ben bé si haig de tornar enrere i pegar-li o… què?… agenollar-me i resar per ell? Sí, aquest ha estat el pensament que m’ha vingut, però hauria estat la primera vegada que jo reso. És estrany, sí, molt estrany, i ell també és molt estrany. Ja el podeu agafar per la proa o per la popa: és l’home més estrany amb qui ha navegat mai Stubb. Com m’ha enlluernat! Tenia els ulls com una cassoleta de pólvora! És boig? Sigui com sigui, alguna cosa té al cap, segur, com segur és que hi ha alguna cosa a coberta quan les taules cruixen. Ara no s’està al llit més de tres hores de les vint-i-quatre del dia, i encara no hi dorm. No em va explicar el Melindro[35], el cambrer, que els matins sempre troba el coi del vell amb tota la roba rebregada i entortolligada, i els llençols a terra als peus del llit, i el cobertor gairebé fet nusos, i el coixí amb una escalfor esgarrifosa com si hi hagués hagut una rajola calenta a sobre? Un vell calent! Suposo que té allò que algunes persones de terra en diuen consciència. És una espècie de Tic-Dolly-row[36], diuen, pitjor que no pas un mal de queixal. Bé, bé, no sé què és, però Déu me n’alliberi! És un home ple d’enigmes. Em pregunto per què va a la sentina de popa cada nit, com em diu el Melindro que sospita. Què hi va a fer, m’agradaria saber. Amb qui té una cita, a la bodega? No és estrany, això, també? Però no es pot saber, és el vell joc… Bé, anem a fer una capcinadeta. Maleït sigui, només val la pena que un home neixi si pot dormir com un tronc. I, ara que hi penso, això és la primera cosa que fan els infants, i també és ben estrany. Maleït sigui, totes les coses són rares, si hi pensem bé. Però això va contra els meus principis. No pensar és el meu onzè manament. I el dotzè és dormir quan puguis… Però, ja hi tornem a ser, com és això? M’ha dit gos. Diables! M’ha dit deu vegades ase, i a sobre hi ha acaramullat un enfilall de rucs! Igualment m’hauria pogut omplir de guitzes, i pla que ho hauria fet. I qui sap si ho ha fet, i jo no me n’he adonat, tan espantat estava, no sé per què, amb la seva mirada fosca. Espurnejava com un os esblanqueït al sol. Què dimonis em passa? Les cames em fan figa. Topar amb aquest vell ha estat com si em girés al revés. Per tots els sants del Cel, ho dec haver somiat… però, com, com, com?… Bé, l’única manera és deixar-ho córrer, o sigui que tornem al coi i demà matí ja veurem com pensa aquest titellaire endimoniat a la llum del dia.





30


La pipa

Quan Stubb se’n va haver anat, Ahab va romandre una estona repenjat a la murada. Després, com era el seu costum darrerament, va cridar un mariner de la guàrdia i el va enviar a baix a buscar l’escambell d’ivori i també la pipa. I aleshores encengué la pipa a la llàntia de bitàcola, va plantar l’escambell al costat de sobrevent de la coberta, s’hi va asseure i començà a fumar.

En temps dels antics escandinaus, diu la tradició que els trons dels reis danesos, tan amants de la mar, eren fabricats amb l’ullal del narval. Com podia un hom, doncs, mirar Ahab assegut en aquell trípode d’ossos sense pensar en la reialesa que simbolitzava? Perquè Ahab era, llavors, un khan de coberta, un rei de la mar i un gran senyor dels leviatans.

Passaren uns moments durant els quals el fum espès li sortia de la boca en glopades ràpides i constants, que li retornaven de bell nou a la cara.

—Què em passa? —va mormolar per a ell mateix finalment, llevant-se la pipa de la boca—. Fumar ja no em calma. Oh, la meva pipa! Molt malament dec estar, si el teu encís ja ha desaparegut! He estat aquí, afanyant-me inconscientment, no gaudint… sí, i fumant en la ignorància, tota l’estona a sobrevent. A sobrevent i amb unes xuclades tan nervioses com si, igual que la balena moribunda, els meus brolls finals fossin els més potents i els més angoixats. Què n’haig de fer, d’aquesta pipa? Aquest estri ha de servir per donar serenor, per enviar enlaire mansos vapors blancs entre blancs cabells suaus, i no entre blens esbullats i grisos com ferro, com els meus. No fumaré mai més…

Va tirar la pipa encesa al mar. El foc va xiular entre les ones i en el mateix instant el vaixell va avançar ràpidament la bombolla que havia fet la pipa en enfonsar-se. Amb el barret de gairell, Ahab es va passejar tentinejant per la coberta.





31


Reina Mab[37]

L’endemà matí Stubb s’acostà a Flask.

—No havia tingut mai un somni tan estrany com aquest, Pendeloc. Saps la cama d’ivori del vell, oi? Doncs he somiat que em clavava una guitza amb ella, i quan jo volia tornar-la-hi, per la meva ànima, amic!, se m’ha desenganxat la cama! I llavors, tot d’un plegat, Ahab semblava una piràmide i jo, com un boig encès, encara li clavava guitzes. Però el que era encara més curiós, Flask, i ja saps com en són de curiosos els somnis, era que enmig de tota aquella ràbia que jo tenia, d’alguna manera pensava entre mi mateix que, ben mirat, aquella guitza que m’havia clavat Ahab no era un insult tan gran com això. I ara, pensava, per què ens esgatinyem? Tanmateix no és una cama de veritat, és només una cama falsa. I hi ha una gran diferència entre un cop viu i un cop mort. Això és el que fa que una bufetada amb la mà, Flask, sigui cinquanta vegades més bèstia d’aguantar que no pas una garrotada. El membre viu… fa que l’insult sigui viu, noi. I jo pensava tot el temps, fixa-t’hi, mentre colpejava els meus dits estúpids contra aquella piràmide maleïda…, tan confús i contradictori era tot, dic, pensava tot el temps entre mi mateix: què és ara la seva cama sinó un bastó… un bastó d’os de balena. Sí, pensava jo, ha estat només una pallissa de per riure, només m’ha aballenat, no m’ha apallissat vilment. A més, pensava, mira la punta; què, la base, la banda del peu, és tan menuda. En canvi, si un pagès de peu ample em clavés una guitza, això sí que seria un insult endimoniadament ample! Però aquest insult és tan prim que només té una punta. I aleshores ha vingut la facècia més gran del somni, Flask. Mentre jo colpejava la piràmide, una mena de vell tritó amb pèls de teixó i amb un gep a l’esquena m’ha agafat fort per l’espatlla i m’ha fet girar en rodó. «Què fas, ara?», m’ha dit. Diables, noi, com m’he espantat! Quina fila que feia! Però, no sé com, després ja no he tingut por. «Què faig?», he dit jo. «No n’heu de fer res, vós; i jo ja ho voldria saber ja, senyor Geperut! Voleu una guitza?». Déu del Cel, Flask, no ho havia acabat de dir quan ell m’ha girat la popa, s’ha inclinat i aixecant un manat d’algues que portava com un drap damunt el gep, què et penses que he vist? Oh, trons i llamps, noi! La seva popa era plena de passadors, amb les puntes cap a fora. M’hi he repensat i he dit: «Em sembla que no us clavaré cap guitza, comparet». «Ets assenyat, Stubb», m’ha dit ell, «ets assenyat». I ho ha continuat xiuxiuejant tot el temps, com si es mengés les genives com una bruixa de xemeneia. En veure que no feia cara d’aturar-se de dir «assenyat Stubb, assenyat Stubb», he pensat que tant era tornar a picar de peus contra la piràmide. Però només havia aixecat un peu, que ell ha bramat: «Atura’t de pegar guitzes!». Jo he dit: «Apa, i ara què hi ha de nou, comparet?». I ell ha dit: «Vine aquí, podem discutir l’insult. El capità Ahab t’ha clavat una guitza, oi?». «Sí», he dit jo, «aquí mateix ha estat». I ell ha dit: «Molt bé… i ho ha fet amb la seva cama d’ivori, oi?». «Sí, amb la cama d’ivori», he dit jo. «Molt bé, doncs», ha dit ell, «assenyat Stubb, de què et queixes? Que potser no t’ha clavat la guitza amb bona voluntat? No ha estat amb una cama de pi de teia vulgar, que t’ha clavat la guitza, oi? No, ha estat una puntada de peu donada per un gran home i amb una bella cama d’ivori, Stubb, i això és un honor, jo ho considero un honor. Escolta, assenyat Stubb: a la vella Anglaterra els més grans senyors pensen que és una gran glòria ser bufetejats per una reina i ser cavallers de les seves lligacames, però tu, Stubb, tu et pots enorgullir d’haver rebut una guitza del vell Ahab, i amb això haver esdevingut un home assenyat. Recorda això que et dic: deixa que et pegui puntades de peu i considera-ho un honor, i no pretenguis tornar-les-hi, perquè no hi pots fer res, assenyat Stubb. No veus aquesta piràmide?». I amb això, tot d’un plegat, no sé com, ha semblat, d’una manera estranya, que nedava enlaire. Jo he roncat, m’he regirat, i allí em tens, a la meva hamaca! Bé, què en penses d’aquest somni, Flask?

—No ho sé… em sembla com una bestiesa.

—Potser, potser. Però m’ha fet un home assenyat, Flask. Tu veus Ahab dret allí, mirant de biaix part damunt de la popa? Doncs bé, la millor cosa que pots fer, Flask, és deixar aquest vell tot sol. No alçar-li mai la veu, digui el que digui. Ep! Què crida, ara? Alerta!

—Als tamborets! Que tothom miri arreu! Per aquí hi ha balenes! I si en veieu una de blanca, crideu fins que us esclatin els pulmons!

—Què te’n sembla, ara, Flask? No hi ha en ell una gota de raresa, oi? Una balena blanca… ho has sentit, noi? Fixa’t… l’aire té alguna cosa d’especial, pots pujar-hi de peus, Flask. Ahab té quelcom de sagnant al cap. Però muts i a la gàbia, que ve cap aquí.





32


Cetologia

Ara ja estem avarats sobre les fondàries, però aviat ens perdrem per les immensitats sense costes i sense ports. Abans que passi això, abans que el buc ple d’algues del Pequod navegui tocar a tocar dels bucs plens de pegellides del leviatan, en començar serà bo de fer atenció a una qüestió gairebé indispensable per a una comprensió apreciativa total de les especials revelacions i al·lusions leviatàniques de totes menes que seguiran.

Ara m’agradaria posar davant vostre una exposició sistematitzada de la balena en el seu gènere més vast. Però no és una tasca gens fàcil. Aquí s’intenta, ni més ni menys, que la classificació dels constituents d’un caos. Escolteu el que han establert les autoritats més recents i més importants.

«Cap branca de la zoologia no és tan complicada com la titulada cetologia», diu el capità Scoresby, 1890, any del Senyor.

«No és la meva intenció, encara que estigués en el meu poder, entrar en la investigació del mètode veritable de dividir els cetacis en grups i famílies (…). Hi ha una absoluta confusió entre els historiadors d’aquest animal [el catxalot]», diu el doctor Beale, 1839, any del Senyor.

«Impossible prosseguir la nostra recerca en les aigües insondables». «Un vel impenetrable cobreix el nostre coneixement del cetaci». «Un camp sembrat d’espines». «Totes aquestes indicacions incompletes només serveixen per torturar-nos, a nosaltres els naturalistes».

Així parlen de la balena el gran Cuvier, i John Hunter, i Lesson, aquestes llumeneres de la zoologia i de l’anatomia. Malgrat tot, encara que el coneixement real sigui petit, en canvi hi ha gran quantitat de llibres; i així passa, en grau menor, amb la cetologia o ciència de les balenes. Molts són els homes, petits i grans, vells i nous, terrassans o mariners, que, molt o poc, han escrit sobre la balena. Esmentem-ne uns quants: els autors de la Bíblia, Aristòtil, Plini, Aldrovandi, sir Thomas Browne, Gesner, Ray, Linnaeus, Rondeletius, Willoughby, Green, Artedi, Sibbald, Brisson, Marten, Lacépède, Bonneterre, Desmarest, el baró Cuvier, Frederick Cuvier, John Hunter, Owen, Scoresby, Beale, Bennett, J. Ross Browne, l’autor de Miriam Coffin, Olmstead i el reverend T. Cheever. Però les citacions esmentades demostraran amb quin propòsit de generalització definitiva han escrit tots ells.

Dels noms d’aquesta llista d’autors sobre la balena, només els següents a Owen havien vist mai una balena viva; i només un d’ells fou un autèntic professional, arponer o balener. Em refereixo al capità Scoresby. En la qüestió especial de la balena franca, o balena de Groenlàndia, és la més gran autoritat existent. Però Scoresby no sap res ni diu res del gran catxalot, comparat amb el qual la balena de Groenlàndia gairebé no és ni digna d’esmentar. I aquí cal dir que la balena de Groenlàndia és una usurpadora del tron de les mars. No és, ni de molt, la més gran de les balenes. Però a causa de la llarga prioritat de les seves pretensions i de la profunda ignorància que fins fa uns setanta anys hi havia entorn del aleshores fabulós o completament desconegut catxalot, ignorància que actualment encara existeix pertot arreu tret d’alguns pocs retirs científics i ports baleners, aquesta usurpació ha estat total en tots els sentits. La consulta a gairebé totes les al·lusions leviatàniques dels grans poetes del passat us convencerà que la balena de Groenlàndia era per a ells, sense rival, la reina de les mars. Però finalment ha arribat l’hora d’una nova proclamació. Aquí és Charing Cross, escolteu tots, homes de bé! La balena de Groenlàndia ha estat destronada; ara regna el gran catxalot!

Només existeixen dos llibres que pretenguin, d’una manera o d’una altra, presentar-vos el catxalot i, alhora, que tinguin un èxit remot en l’intent. Aquests llibres són el de Beale i el de Bennet, tots dos, en el seu temps, metges en els vaixells baleners anglesos de les Mars del Sud, i tots dos homes rigorosos i fiables. La matèria original pel que fa al catxalot que trobem als seus volums és necessàriament minsa, però fins allà on arriba és d’una qualitat excel·lent, tot i que generalment limitada a una descripció científica. Malgrat això, fins ara el catxalot, científicament o poètica, no és completament viu en cap literatura. La seva vida, molt més que la de les altres balenes que es cacen, encara s’ha d’escriure.

Ara bé, les espècies variades de la balena necessiten alguna classificació popularment integral, encara que només sigui de moment un esbós fàcil que més endavant s’hagi d’omplir en tots els seus departaments per estudiosos posteriors. I com que cap home millor que jo no s’avança a emprendre aquesta tasca, jo ofereixo per tant els meus pobres esforços. No prometo res de complet, perquè una cosa humana que es consideri completa ha de ser, per aquesta mateixa raó infal·lible, deficient. No pretendré una descripció anatòmica minuciosa de les diverses espècies ni gaires descripcions, si més no en aquest lloc. El meu objectiu, aquí, és simplement projectar l’esborrany d’una sistematització de la cetologia. Jo sóc l’arquitecte, no el constructor.

Però és una tasca difícil, no s’hi pot comparar cap classificació ordinària d’una oficina de correus. Baixar a les palpentes a les fondàries de la mar al seu encalç, ficar les pròpies mans entre els fonaments inexplicables, entre les costelles i la pelvis del món, és una cosa espantosa. Qui sóc jo per intentar enganxar el nas d’aquest leviatan? Els improperis esgarrifosos en el llibre de Job m’haurien d’aterrir. «Farà (el Leviatan) un pacte amb tu? Mantenir d’ell aquesta esperança és en va!». Però jo he nedat a través de biblioteques i he navegat pels oceans. Me les he hagudes amb balenes amb aquestes mans meves. M’hi poso seriosament i ho provaré. Hi ha alguns preliminars per establir.

Primer: la condició incerta i inestable de la ciència de la cetologia és confirmada, de bon començament, pel fet que en alguns cercles encara hi ha pendent la qüestió de si la balena és un peix. En la seva Classificació de la Natura, l’any del Senyor de 1776, Linnaeus declara: «Per això separo les balenes dels peixos». Però, segons els meus propis coneixements, jo sé que fins a l’any 1850, els taurons i les alatxes, les sabogues i les arengades, en contra del decret específic de Linnaeus, encara es trobaven compartint la possessió de les mateixes mars amb el Leviatan.

Els motius pels quals Linnaeus hauria volgut desterrar les balenes de la mar queden exposats aquí: «A causa del seu cor bilobular calent, els seus pulmons, les seves parpelles mòbils, penem intrantem feminam mammis lactantem i, finalment, ex lege naturae jure meritoque».

Vaig sotmetre tot això als meus amics Simeon Cacey i Charley Coffin de Nantucket, tots dos companys meus en un cert viatge, i ells s’uniren amb mi en l’opinió que les raons presentades eren totalment insuficients. Charley va insinuar descaradament que eren magarrufes.

S’ha de saber que, deixant al marge tota discussió, tinc l’opinió ben passada de moda que la balena és un peix, i per això invoco en el meu ajut el sant Jonàs. Establerta aquesta qüestió fonamental, el punt següent és en quins elements interns es diferencia la balena dels altres peixos. Més amunt Linnaeus us ha presentat aquestes dades que, resumides, són les següents: pulmons i sang calenta, mentre que tots els altres peixos tenen la sang freda i no tenen pulmons.

A continuació: com definirem la balena mitjançant els seus signes externs obvis, de manera que l’etiquetem amb tota claredat d’ara endavant? Per ser breus, doncs, una balena és un peix brollador amb una cua horitzontal. Aquí la teniu. Encara que sigui molt reduïda, aquesta definició és el resultat d’una meditació molt extensa. Una morsa llança brolladors com una balena, però la morsa no és un peix perquè és un amfibi. I el segon terme de la definició és encara més convincent perquè s’acobla amb el primer. Gairebé tothom deu haver notat que tots els peixos familiars als terrassans no tenen la cua plana sinó vertical o amunt i avall. Per contra, entre els peixos que llancen brolladors, la cua, tot i que pot tenir forma similar, adopta invariablement una posició horitzontal.

Amb la definició de què és una balena, no excloc en absolut de la germanor leviatànica cap criatura marina identificada fins ara amb la balena pels nantuckesos més ben informats; ni, per altra banda, no hi vinculo cap peix fins ara considerat, amb autoritat, aliè a ella.[38] Per tant, tots els peixos més petits amb brollador i cua horitzontal han de ser inclosos en aquest pla bàsic de la cetologia. I ara, doncs, vénen les grans divisions de la host balenera sencera.[39]

Primer: Segons la seva magnitud, divideixo les balenes en tres LLIBRES bàsics (subdividits en capítols), els quals les abraçaran totes, grans i petites.

I. LA BALENA INFÒLIO; II. LA BALENA EN OCTAU; III. LA BALENA EN DOTZÈ.

Com a tipus de l’infòlio, presento el «catxalot»; d’en octau, l’«orca», i d’en dotzè, el «marsuí».

INFÒLIO. Entre aquests hi incloc els capítols següents: I. El «catxalot»; II. La «balena franca»; III. La «balena d’aleta dorsal»; IV. La «balena amb gep»; V. El «rorqual»; VI. El «rorqual blau».

LLIBRE I (infòlio). Capítol I (Catxalot)[40]. Aquesta balena, coneguda vagament entre els antics anglesos com la «balena trumpa», o «balena physeter», o «balena cap d’enclusa», és el «catxalot» actual dels francesos, el pottsfich dels alemanys i el macrocephalus dels paraules-llargues. És, sens dubte, l’habitant més gran del globus, el cetaci més formidable que es pot trobar, el d’aspecte més majestuós i, en darrer terme, el més valuós, i amb escreix, en el comerç, car és l’única criatura de la qual s’obté aquesta substància tan preuada, l’esperma de balena. Ens ocuparem llargament de les seves peculiaritats en molts altres llocs, però ara em referiré principalment al seu nom anglès, «Sperm Whale».

Filològicament considerat és absurd. Fa alguns segles quan l’sperm whale era gairebé totalment desconeguda en la seva individualitat autèntica, quan el seu oli s’obtenia només accidentalment dels exemplars embarrancats; en aquell temps sembla que l’esperma de balena es considerava popularment derivada d’una criatura idèntica amb la llavors coneguda a Anglaterra amb el nom de «balena de Groenlàndia» o «balena franca». També hi havia la creença que aquella esperma era l’humor fecundant de la balena de Groenlàndia, segons expressa literalment el mot en qüestió. En aquella època, també, l’esperma de balena era extraordinàriament escassa, no s’utilitzava per fer llànties sinó només com a untura i medicament. Només es podia aconseguir dels droguers, així com avui en dia es compra una unça de ruibarbre. Quan, segons la meva opinió, en el decurs del temps es va anar coneixent la veritable natura de l’esperma de balena, el nom original fou conservat pels comerciants, sens dubte per augmentar el seu valor mitjançant una noció tan estranyament significativa de la seva escassesa. I així, aquesta denominació devia recaure sobre la balena de la qual s’obtenia realment aquella esperma.

LLIBRE I (infòlio). Capítol II (Balena franca). En un sentit, la balena franca és el més venerable dels leviatans, perquè és el primer que fou caçat regularment per l’home. Produeix la matèria vulgarment coneguda com a «barbes de balena» o «barnilles», i l’oli especialment conegut com a «oli de balena», un article de valor inferior en el comerç. Entre els pescadors és designada indiscriminadament amb els noms següents: «balena», «balena de Groenlàndia», «balena negra», «gran balena», «balena veritable» i «balena franca». Hi ha molta foscor entorn de la identitat de l’espècie batejada amb tants de noms. Quina és, doncs, la balena que jo incloc en la segona espècie del meu Infòlio? És el gran Mysticetus dels naturalistes anglesos, la balena de Groenlàndia dels baleners anglesos, la ballene ordinaire dels baleners francesos, la growlands walfish dels suecs. És la balena que de fa més de dos segles és caçada pels holandesos i els anglesos a les mars àrtiques, és la balena que els pescadors americans han perseguit tant per l’oceà Índic, pels bancs del Brasil, per la costa del nord-oest i per moltes altres parts del món que ells mateixos denominen caladors de la balena franca.

Alguns pretenen veure una diferència entre la balena de Groenlàndia dels anglesos i la balena franca dels americans. Però coincideixen precisament en tots els seus trets principals, i fins ara no s’ha presentat ni un sol fet determinant sobre el qual basar una distinció radical. És a causa de subdivisions interminables basades en diferències sense sentit que alguns departaments de la història natural són tan repel·lentment envitricollats. La balena franca serà tractada en un altre lloc amb més extensió per tal de diferenciar-la del catxalot.

LLIBRE I (infòlio). Capítol III (Balena d’aleta dorsal). En aquest apartat hi computo un monstre que, amb els diversos noms de «balena d’aleta dorsal», «gran broll» i «Long John», ha estat vist gairebé a tots els mars i que és, comunament, la balena el doll de la qual ha estat descrit tan sovint per passatgers que creuen l’Atlàntic en les rutes regulars de Nova York. En la longitud que assoleix i en les barnilles, la balena d’aleta dorsal s’assembla a la balena franca, però és de contorn menys imponent i de color més clar, semblant a l’olivaci. Els seus grans llavis tenen l’aspecte d’una corda formada pels plecs entrellaçats i oblics d’amples arrugues. El tret que més la distingeix, l’aleta que li dóna nom, és sovint un objecte molt evident. És d’uns tres o quatre peus de llarg i creix verticalment des de la part posterior del llom en forma angular i acaba en una punta molt esmolada. Fins al punt que, si no és visible cap altra part del cos d’aquesta criatura, l’aleta aïllada pot ser vista, a vegades, projectada clarament des de la superfície de la mar; i quan l’aigua és moderadament calma i marcada lleument per ondulacions circulars, i aquesta aleta es dreça com un gnòmon i fa ombres sobre la superfície arrissada de la mar, es podria considerar ben bé que el cercle marí que l’envolta s’assembla a un rellotge de sol, amb la tija i les línies ondulades de les hores gravades en ell.

En aquest rellotge de sol d’Ahaz,[41] l’ombra va sovint cap enrere. La balena d’aleta dorsal no és gregària. Sembla odiar les balenes, així com alguns homes odien els homes. És molt esquerpa, sempre va en solitari i puja inesperadament a la superfície de les aigües més remotes i més tètriques, amb el seu broll eret, solitari i elevat que s’espitja com una gran espasa misantròpica sobre una planura erma; és dotada d’una força tan extraordinària i d’una velocitat de natació tal que, fins al present, desafia totes les persecucions de l’home. Aquest leviatan sembla el Caïm desterrat i inconquerible de la seva raça, portador d’aquesta tija sobre l’esquena com a senyal.

Com que té barnilles a la boca, la balena d’aleta dorsal és inclosa algunes vegades amb la balena franca, formant una espècie teòrica denominada «balenes amb barbes», és a dir, «balenes amb barnilles». De les anomenades balenes amb barnilles sembla que n’hi hauria d’haver de diverses varietats, la part més gran de les quals, però, són poc conegudes. «Balenes de nas ample» i «balenes amb bec», «balenes amb cap de pica» i «balenes amb gep», «balenes de mordassa» i «balenes amb musell», són els noms dels pescadors per a unes quantes varietats.

En relació amb l’apel·latiu de «balenes amb barnilles», és de gran importància esmentar que, si bé aquesta nomenclatura pot ser convenient per facilitar la denominació d’una certa classe de balenes, és debades, en canvi, intentar una classificació clara del leviatan basada en les barnilles, en el gep, en l’aleta o en les dents, tot i que aquestes parts destacades o trets, ben òbviament semblen més adequades per proporcionar les bases d’un sistema regular de cetologia que no pas altres distincions corporals remarcades que presenti la balena en les seves varietats. Aleshores, què? Les barnilles, el gep, l’aleta dorsal i les dents són peculiaritats que són escampades sense discriminació entre tota mena de balenes, sense cap relació amb el que pugui ser la naturalesa de la seva estructura en altres aspectes més essencials.

Així, el catxalot i la balena amb gep tenen gep l’un i l’altra, però aquí acaba la similitud. Després, aquesta mateixa balena geperuda i la balena de Groenlàndia, totes dues tenen barnilles, però aquí també acaba la seva similitud. I passa exactament el mateix amb les altres parts esmentades més amunt. Hi ha diverses classes de balenes que formen combinacions tan irregulars o, en el cas de cadascuna per separat, existeixen uns aïllaments tan irregulars que desafien profundament qualsevol metodització general sobre aquestes bases. En aquesta roca s’hi han estavellat tots els naturalistes estudiosos de la balena.

Però podríem considerar possible que, en les parts internes de la balena, en la seva anatomia si més no, seríem capaços d’establir la classificació correcta. Doncs no: què, per exemple, hi ha en l’anatomia de la balena de Groenlàndia més sorprenent que les seves barnilles? I, en canvi, ja hem vist que és impossible classificar correctament la balena de Groenlàndia per les seves barnilles. I si baixem a les entranyes dels diversos leviatans, no hi trobarem distincions que siguin una cinquantena part tan útils als sistematitzadors com les externes que ja hem enumerat. Què ens queda, doncs? No res més que agafar les balenes corporalment, en el seu volum total i generós, i classificar-les agosaradament d’aquesta manera. I aquest és el sistema bibliogràfic adoptat aquí, i és l’únic que pot tenir un èxit possible, perquè és l’únic practicable. Continuem.

LLIBRE I (infòlio). Capítol IV (Balena amb gep). Aquesta balena es veu sovint a la costa nord-americana. Hi ha estat capturada sovint i remolcada fins a port. Té un gran embalum a sobre, com els quincallaires; també en podríeu dir la «balena amb sella d’elefant». Sigui com sigui, el seu nom popular no la distingeix a bastament, atès que el catxalot també té un gep, encara que sigui més petit. El seu oli no és gaire valuós. Té barnilles. És la més juganera i festosa de totes les balenes i generalment fa una escuma i una aigua blanca més alegre que qualsevol altra.

LLIBRE I (infòlio). Capítol V (Rorqual). D’aquest cetaci, se’n sap ben poc més que el nom. Jo l’he vist a distància a l’alçada del cap d’Hornos. De tarannà esquiu, eludeix tant els caçadors com els filòsofs. Tot i que no és covard, encara no ha mostrat mai altra part del seu cos tret del llom, que s’alça formant un llarg tossal escarpat. Deixem-lo anar-se’n. Sé poques coses més d’ell, i ningú no en sap més.

LLIBRE I (infòlio). Capítol VI (Rorqual blau). Un altre cavaller adust, amb una panxa de sofre, indubtablement aconseguida a força de gratar-se al llarg del trespol del Tàrtar en alguna de les seves capbussades més profundes. Se’l veu clares vegades; si més no, jo només l’he vist a les Mars del Sud més remotes i encara a una distància massa gran per estudiar-ne la complexió. No és exemplar de caça: s’escaparia emportant-se tracalades de cabestrera. Se’n conten prodigis. Adéu-siau, rorqual blau. No puc dir de tu res més que sigui cert, i tampoc no pot el més vell de Nantucket.

Aquí acaba el LLIBRE I (infòlio), i ara comença el LLIBRE II (en octau).

En OCTAU.[42] Aquí s’inclouen les balenes de magnitud mitjana, entre les quals es poden enumerar actualment les següents: I. L’«orca»; II. El «peix negre»; III. El «narval»; IV. La «fuetejadora», i V. La «matadora».

LLIBRE II (en octau). Capítol I (Orca). Tot i que aquest peix, la respiració profundament sonora del qual, o millor dit l’esbufec, ha proporcionat un proverbi a la gent de terra,[43] és ben conegut com un habitant de les fondàries; en canvi, però, no és popularment classificat entre les balenes. Però com que posseeix tots els trets distintius principals del leviatan, molts naturalistes l’han reconegut com a tal. És d’una mida moderada en octau, que oscil·la entre quinze i vint-i-cinc peus de llargada, i de rodó de cintura proporcionat. Neda en ramats, no és caçat de manera regular, tot i que té una considerable quantitat d’oli, ben apreciat per a l’enllumenament. Alguns pescadors consideren la seva presència com a premonitòria de l’avançada del gran catxalot.

LLIBRE II (en octau). Capítol II (Peix negre). Dono els noms populars dels pescadors per a tots aquests peixos, perquè generalment són els millors. Quan resulti que un nom sigui vague o inexpressiu, ho diré i en suggeriré un altre. Ho faré ara, pel que fa al peix negre, atès que la negror és la regla entre gairebé totes les balenes. Així és que, si us plau, anomeneu-la «balena hiena». És ben coneguda la seva voracitat i, pel fet que els angles dels seus llavis són corbats cap amunt, presenta una ganyota mefistofèlica perpètua a la cara. Aquesta balena assoleix uns setze o divuit peus de longitud. Es troba a gairebé totes les latituds. Té una manera peculiar de mostrar la seva aleta dorsal en forma de ganxo quan neda, que sembla una cosa com un nas romà. Quan no tenen res més profitós a fer, els caçadors de catxalots a vegades capturen aquesta balena per mantenir les provisions d’oli barat per a usos domèstics; igual que algunes mestresses de casa que, en no tenir visita i estar totes soles amb elles mateixes, cremen sèu pudent en lloc de cera perfumada. Tot i que la seva capa de greix és molt prima, algunes d’aquestes balenes arriben a donar més de trenta galons d’oli.

LLIBRE II (en octau). Capítol III (Narval). És a dir, balena d’oronells. Un altre exemple d’una balena curiosament anomenada, suposo que a causa de la seva banya peculiar, que en un principi es devia confondre amb un nas acabat en punta. Aquesta criatura fa uns setze peus de longitud, mentre que la banya arriba a fer-ne cinc, tot i que a vegades passa dels deu i àdhuc arriba als quinze. Parlant estrictament, aquesta banya no és altra cosa que un ullal allargat que creix fora de la mandíbula en línia una mica descendent des de l’horitzontal. Però només la té a la banda esquerra, cosa que li dóna un aspecte desgraciat i fa que el seu propietari sembli una mena d’esquerrà esburbat. Seria difícil dir a quin propòsit exacte respon aquesta banya o llança d’ivori. No sembla que s’utilitzi com la fulla del trumfau, si bé alguns mariners m’han dit que el narval la utilitza com a rella per remoure el fons de la mar quan cerca aliment. Charley Coffin deia que la usaven com a trencagels, car el narval, en pujar a la superfície de la mar polar i trobar-la coberta de gel, fica la banya cap amunt i s’hi obre camí. Però no es pot demostrar que cap d’aquestes dues hipòtesis sigui correcta. Jo opino que, sigui com sigui realment l’ús d’aquesta única banya lateral, certament li seria molt útil com a plegapapers en llegir pamflets.

He sentit parlar del narval com la «balena amb ullal», la «balena amb banya» i la «balena unicorne». És, certament, un curiós exemple de l’unicornisme que es pot trobar a gairebé tots els regnes de la naturalesa animada. D’alguns antics autors claustrals he arreplegat que aquesta banya de l’unicorn marí era, en temps antics, considerat com el gran antídot contra el verí i que, com a tal, els seus preparats assolien preus immensos. També era destil·lat en sals volàtils per a dames acubadisses de la mateixa manera que l’amoníac es destil·lava de les banyes del cérvol mascle.[44] Originàriament, era considerat en ell mateix un objecte de gran curiositat. El meu amic lletraferit m’explica que sir Martin Frobisher, de retorn d’aquell viatge en el qual la reina Bess el va saludar cordialment amb la seva mà enjoiada des d’una finestra del palau de Greenwich quan el seu vaixell agosarat navegava Tàmesi avall, «quan sir Martin tornava d’aquell viatge», diu l’incunable, «va presentar de genolls a l’Alta Majestat una banya de narval prodigiosament llarga que, d’ençà d’aleshores, va romandre penjada durant un llarg període al castell de Windsor». Un autor irlandès assegura que el comte de Leicester, de genolls, va fer igualment present a l’Alta Majestat d’una altra banya pertanyent a un animal terrestre de naturalesa unicorne.

El narval té un aspecte molt pintoresc, com de lleopard, perquè de fons és de color blanc com la llet i amb taques negres rodones i oblongues per tot el cos. El seu oli és de qualitat superior, clar i refinat, però en té poc i se’l caça poques vegades. Es troba sobretot a les mars dels cercles polars.

LLIBRE II (en octau). Capítol IV (Matadora).[45] Els nantuckesos saben poca cosa amb exactitud d’aquesta balena, i els naturalistes professionals no en saben res en absolut. Pel que jo n’he vist a distància, diria que té aproximadament la grandària d’una orca. És molt salvatge, una mena de peix de Fidji. A vegades agafa les grans balenes infòlio pel llavi i s’hi penja com una sangonera, i el poderós animal és turmentat fins a la mort. Aquesta balena no es caça mai. No he sentit dir mai quina mena d’oli produeix. Es podrien posar reserves al nom atorgat a aquesta balena perquè és confusionari, car tots nosaltres en som, de matadors, a terra i a mar; bonapartes i taurons inclosos.

LLIBRE II (en octau). Capítol V (Fuetejadora). Aquesta dama és famosa per la seva cua, que utilitza com a fèrula per fuetejar els seus enemics. Puja al llom de la balena infòlio i quan aquesta neda, es fa transportar mentre la fustiga; igual que alguns mestres d’escola que fan la seva via en el món amb un procediment similar. Encara se sap més poca cosa de la fuetejadora que de la matadora. Totes dues són fora de la llei, fins i tot a les mars sense llei.

Aquí acaba el LLIBRE II (en octau), i comença el LLIBRE III (en dotzè).

En DOTZÈ. Inclou les balenes més petites: I. El «marsuí alegre»; II. El «marsuí algerià», i III. El «marsuí hipòcrita».

Als qui no han tingut oportunitats especials d’estudiar el tema potser els semblarà estrany que uns peixos que per regla general no sobrepassen els quatre o cinc peus de longitud siguin ordenats entre les balenes, un mot que, en sentit popular, sempre dóna una idea de grandària. Però les criatures indicades en dotzè són infal·liblement balenes en els termes de la meva definició de què és una balena: és a dir, un peix amb brollador i amb cua horitzontal.

LLIBRE III (en dotzè). Capítol I (Marsuí alegre). És el marsuí comú que es troba gairebé per tot el globus. El nom és un regal meu, perquè hi ha més d’una classe de marsuïns i s’ha de fer quelcom per distingir-los. L’anomeno així perquè sempre van en estols xirois que neden per la mar ampla alçant-se cap al cel com gorres de gent en multitud un Quatre de Juliol.

La seva aparició és generalment benvinguda amb goig pels mariners. Plens de bon humor, invariablement vénen amb les onades empeses per l’oratge de sobrevent. Són aquests vailets que sempre van vent en popa. Són considerats de bon averany. Si us podeu aguantar tres exclamacions en contemplar aquests peixos tan vitals, aleshores que el cel us ajudi perquè no teniu gens ni mica d’esperit juganer. Un marsuí alegre ben peixat, grassonet, us proporcionarà un bon galó de bon oli. Però el fluid fi i delicat que s’extreu de les seves mandíbules és extraordinàriament valuós. És molt sol·licitat entre els joiers i els rellotgers. Els mariners el posen a les pedres esmoladores. La carn de marsuí és bona per menjar, ja ho sabeu. Potser mai no se us ha acudit que un marsuí té broll. De fet, el seu broll és tan petit que no és gaire fàcilment discernible. Però la pròxima vegada que en tingueu oportunitat, observeu-los i aleshores veureu el gran catxalot en miniatura.

LLIBRE III (en dotzè). Capítol II (Marsuí algerià). És un pirata. Molt salvatge. Em sembla que només se’l troba al Pacífic. És una mica més gros que el marsuí alegre, però en general de la mateixa complexió. Provoqueu-lo i esdevindrà un tauró. Jo he arriat els bots moltes vegades per haver-lo, però no l’he vist mai capturat.

LLIBRE III (en dotzè). Capítol III (Marsuí hipòcrita). És la classe més gran de marsuí i, pel que se’n sap, només se’l troba al Pacífic. L’únic nom amb el qual fins ara se l’ha designat és el que li han donat els pescadors: «marsuí de la balena franca», per la circumstància que se l’ha trobat principalment en el veïnatge d’aquesta infòlio. De forma és una mica diferent del marsuí alegre: el seu contorn és menys rotund i jovial. Efectivament, té una figura esvelta, com de cavaller. No té aletes al llom (la majoria dels altres marsuïns en tenen), té una cua encantadora i uns sentimentals ulls indis de tons avellanats. Però la boca hipòcrita ho tuda tot. Malgrat que tot el seu llom fins a les aletes laterals és de color negre profund, hi ha una línia divisòria, clara com la marca en el buc d’un vaixell, anomenada «cintura brillant», que va de proa a popa i assenyala dos colors diferents, negre a dalt i blanc a sota. El blanc comprèn part del cap i tota la boca, la qual cosa fa que sembli com si acabés de venir de fer una visita traïdora a un sac de farina. Un aspecte groller i hipòcrita! El seu oli s’assembla molt al del marsuí corrent.

Aquest sistema no continua més enllà de l’«en dotzè», atès que el marsuí és la més petita de les balenes. Més amunt hi teniu tots els leviatans dignes d’esment. Però hi ha una xurma de balenes incertes, fugitives, mig fabuloses que, com a balener americà, conec per reputació però no personalment. Les enumeraré tal com se les anomena al castell de proa perquè és possible que una llista d’aquesta mena pugui ser valuosa per a investigadors futurs que podran completar això que jo he començat aquí.

Si d’ara endavant es capturen i marquen algunes de les balenes següents, podran ser incorporades fàcilment a aquest sistema segons el seu format d’infòlio, en octau o en dotzè: la «balena del nas d’ampolla»; la «balena jonc»; la «balena cap de pastís»; la «balena canó»; la «balena magra»; la «balena de coure»; la «balena elefant»; la «balena iceberg»; la «balena llefiscosa»; la «balena blava», etcètera.

Segons antigues autoritats holandeses, islandeses i angleses, es podrien anotar altres llistes de balenes incertes, batejades amb tota mena de noms grotescos. Però jo no les esmento perquè són totalment extingides i gairebé no puc estar-me de sospitar que són només sons plens de leviatanisme però sense cap significat.

Finalment: al començament s’ha afirmat que aquest sistema no seria perfeccionat aquí i d’una vegada. Podeu veure fàcilment que he complert la meva paraula. Però ara deixo el meu sistema cetològic inacabat així, tal com va ser deixada la gran catedral de Colònia amb la grua encara dreçada al capdamunt de la torre incompleta.[46] Les petites construccions poden ser acabades pels arquitectes que les començaren, però les grans, les veritables, sempre deixen la pedra de cavallet per a la posteritat. Déu m’alliberi d’acabar res. Aquest mateix llibre no és sinó un esborrany. No, és l’esborrany de l’esborrany. Oh, temps, energia, diners i paciència!





33


L’specksynder

Pel que fa als oficials de la nau balenera, aquest lloc em sembla tan bo com qualsevol altre per esmentar una petita peculiaritat domèstica a bord, provinent de l’existència de la classe arponera d’oficials, una classe naturalment desconeguda en qualsevulla altra marina que no sigui la flota balenera.

La gran importància concedida a la vocació d’arponer es fa evident en el fet que, originàriament, en l’antiga flota pesquera holandesa, fa més de dos segles, el comandament d’un vaixell no estava totalment en mans de la persona que avui anomenem el capità, sinó que era dividit entre aquest i un oficial anomenat «specksynder». Literalment aquest mot significa «capolador de greix», però amb el temps va esdevenir equivalent a «cap arponer». En aquell temps, l’autoritat del capità es limitava a la navegació i al maneig general de la nau, mentre que el capolador o l’arponer en cap regnava de manera suprema sobre tot el departament de la caça de la balena i tots els seus interessos.

En la flota pesquera britànica de Groenlàndia encara es conserva aquesta antiga oficialia holandesa sota el nom degradat de «specksioneer», l’antiga dignitat del qual, però, ha quedat tristament disminuïda. Actualment té el rang només d’arponer major i, com a tal, no és més que un dels subalterns més inferiors del capità. No obstant això, com que l’èxit d’un viatge balener depèn en gran mesura de la bona actuació dels arponers, i atès que en la flota pesquera americana l’arponer no és només un oficial important dins la balenera sinó que, sota certes circumstàncies (guàrdies nocturnes en un calador de balenes), el comandament de la coberta del vaixell també és seu, per tant, la regla política de la mar exigeix que visqui nominalment a part dels homes de proa i que, d’alguna manera, sigui distingit com el seu superior professional, tot i que sempre el consideren familiarment com un igual.

Ara, la gran distinció establerta entre oficial i mariner en mar és aquesta: el primer viu a popa, i el segon a proa. Així, tant en els vaixells baleners com en els mercants, els oficials tenen la seva residència amb el capità; i així, també, a la majoria dels baleners americans, els arponers s’allotgen a la banda de popa del vaixell. És a dir, mengen a la cabina del capità i dormen en un lloc que s’hi comunica indirectament.

Tot i la llarga durada d’un viatge balener al sud (el viatge més llarg de tots els que, ara i mai, ha fet l’home), amb els seus perills particulars i la comunitat d’interessos que preval entre la tripulació, en la qual tots, alts o baixos, depenen no d’un sou fix sinó dels beneficis, per tant, de la seva bona sort comuna, així com de la seva vigilància, audàcia i treball; tot i que aquestes coses en alguns casos tendeixen a produir una disciplina menys rigorosa que l’habitual entre els mariners mercants, amb tot i això, encara que aquests baleners puguin arribar a conviure com una vella família mesopotàmica, les exterioritats primmirades del castell de popa no es relaxen gaire i en cap cas no es deixen de banda. Efectivament, molts són els vaixells de Nantucket en els quals podreu veure el capità passant revista en el seu alcàsser amb una solemnitat no superada a cap armada militar. És més, exigint gairebé tant d’homenatge com si portés la porpra imperial i no el capot de pilot més ratat.

I malgrat que l’irritable capità del Pequod era el menys afectat dels homes per aquella mena d’arrogància superficial; malgrat que l’únic acatament que exigia era l’obediència absoluta i instantània; malgrat que no obligava que els homes es llevessin les sabates per entrar al castell de popa; i malgrat que a vegades, a causa de circumstàncies particulars relacionades amb esdeveniments que es detallaran més endavant, es dirigia als mariners en termes poc usuals, ja fos amb deferència o in terrorem o de qualsevol altra manera; malgrat tot això, el capità Ahab no deixava de cap de les maneres d’observar les formes i els usatges suprems de la mar.

Potser no serà difícil intuir que darrere aquelles formes i usatges a vegades s’hi amagava ell mateix,[47] per dir-ho així, i que incidentalment en feia ús per a finalitats altres i més privades que les que suposadament servien en legitimitat. Aquella mena de sultanisme del seu cervell, que, altrament, romania en part sense manifestar, esdevenia, a través d’aquelles formes, una dictadura irresistible. Car, per molta superioritat intel·lectual que tingui un home, no pot assumir mai la supremacia tàctica i útil sobre altres homes sense l’ajut d’alguna mena d’arts i d’atrinxeraments que són sempre, en ells mateixos, més o menys mesquins i baixos. Això és el que separa per sempre els veritables prínceps de l’imperi per la gràcia de Déu de les assemblees del món, i atorga els honors més alts que aquest aire pot donar a aquells homes que esdevenen famosos més per la seva infinita inferioritat davant el grapat elegit i ocult del Diví Inert, que no pas per la seva indubtable superioritat sobre el nivell mortal de les masses.

Aquestes grans virtuts s’amaguen en aquestes coses petites quan les afecten les supersticions polítiques extremes que, en alguns casos reals, han conferit poder àdhuc a la imbecil·litat idiota. Però quan, en el cas del tsar Nicolau, la corona circular d’un imperi geogràfic encercla un cervell imperial, aleshores els ramats plebeus s’aclofen humiliats davant la centralització terrible.

El dramaturg clàssic que vulgui descriure la indomabilitat humana en la seva més gran extensió i en el seu impuls més directe, no podrà oblidar mai un suggeriment, incidentalment tan important per al seu art, com el que ara acabem d’esmentar.

Però Ahab, el meu capità, encara es belluga davant meu amb tota la malcaradura hirsuta de l’home de Nantucket. I en aquest episodi sobre emperadors i reis no puc amagar que només me les haig d’haver amb un pobre caçador de balenes vell com ell. I, per tant, em són negats tots els majestuosos ornaments i decorats externs. Oh, Ahab! Tot el que hi hagi de gran en tu caldrà que sigui arrabassat als cels i extret de les fondàries i format en l’aire sense cos!





34


La taula de cabina

És migdia i el Melindro, el cambrer, treu la seva pàl·lida cara de pa de ral per l’escotilla de la cabina i anuncia el dinar al seu amo i senyor, el qual, assegut en el bot de l’aleta de sotavent, acaba just de fer una estimació del sol i ara calcula silenciosament la latitud al tauler llis en forma de medalló, reservat per a aquesta tasca diària, de la part superior de la seva cama d’ivori. Per la seva manca total d’esment a les notícies pensaríeu que l’extravagant Ahab no ha sentit el seu lacai. Però de sobte, agafant-se als obencs de mitjana, s’impulsa cap a coberta i diu, amb una veu sense entonació i sense animació:

—El dinar, Starbuck —i desapareix dins la cabina.

Quan el darrer eco del seu pas de soldà ha desaparegut i Starbuck, el primer emir, té tots els motius per suposar-lo instal·lat, aleshores Starbuck s’aixeca, fa unes quantes voltes per la coberta i, després d’una ullada greu a la bitàcola, diu amb un cert to de plaer:

—El dinar, Stubb —i baixa pel balou.

El segon emir s’entreté una estona entre els aparells i llavors, sacsejant lleugerament la braça de la major per veure si no hi ha cap problema amb aquest cap tan important, emprèn igualment la pesada tasca i amb un ràpid «el dinar, Flask» segueix els seus predecessors.

Però el tercer emir, ara que es troba tot sol al castell de popa, sembla que se sent alleugerit d’alguna trava singular, car ofereix tota mena de llambregades d’entès a totes direccions, es treu les sabates de cop, comença una brusca però silenciosa cridòria de xeremies just damunt del cap del Gran Turc i finalment, amb un impuls traçut, penja la gorra a la cofa de mitjana com si fos una lleixa i baixa fent saltirons almenys mentre és visible des de coberta; al revés d’altres processons, porta la música al darrere. Però abans d’entrar per la porta de baix de la cabina, s’atura, embarca una cara completament nova i aleshores el petit Flask, independent i alegre, entra en presència del rei Ahab caracteritzat d’Abjectus, l’esclau.

No és la menys estranya de les coses produïdes per l’artificiositat intensa dels costums mariners el fet que, mentre que a l’aire lliure de coberta alguns oficials es captenen agosaradament i desafiants envers el seu comandant sota la més mínima provocació, en canvi, deu contra un, aquests mateixos oficials baixen un moment després al seu àpat quotidià a la cabina del mateix comandant i, al punt, mostren un posat inofensiu, per no dir suplicant i humil, envers ell, que seu al cap de taula. És meravellós, a vegades fins i tot còmic. Per què aquesta diferència? Un problema? Potser no. En el fet que Baltasar, rei de Babilònia, fos un rei no altiu sinó amable, hi devia haver certament algun punt de grandesa humana. Però el qui, amb esperit autènticament reial i intel·ligent, presideix la seva taula de convidats, aquest home de moment té un poder sense rival i un domini de la influència individual. La reialesa d’aquest home supera la de Baltasar, perquè Baltasar no era el més gran. Qui hagi convidat a dinar els seus amics una sola vegada ha tastat què és ser Cèsar. És una bruixeria de tsarisme social que no es pot resistir. Ara, si a aquestes consideracions hi afegiu la supremacia oficial d’un patró de vaixell, aleshores per deducció arribareu a la causa d’aquesta peculiaritat de la vida marinera suara esmentada.

Ahab presideix la seva taula incrustada d’ivori com un lleó marí, mut i amb crinera, a la platja blanca de corall, voltat dels seus cadells bèl·lics però encara deferents. Cada oficial esperava que li toqués la tanda de ser servit. Eren com infants davant d’Ahab i, en canvi, Ahab no semblava amagar gens d’arrogància social. Amb un sol pensament, els seus ulls atents es clavaven en el ganivet del vell quan trinxava el plat principal que tenia davant. No crec que per res del món haguessin profanat aquell moment amb l’observació més lleu, ni amb el tòpic tan neutral com és ara parlar del temps. No! I quan el capità allargava el ganivet i la forquilla que aguantaven el tall de carn i feia senyals a Starbuck perquè li acostés el plat, l’oficial rebia l’aliment com si rebés una almoina; i tallava suaument la carn; i s’ensurtava una mica si per casualitat el ganivet rascava contra el plat, i mastegava sense fer soroll, i s’empassava el menjar amb circumspecció. Car, així com en el banquet de la coronació, a Frankfurt, l’emperador germànic menja solemnement amb els set electors imperials, així els àpats d’aquella cabina eren àpats solemnes també, menjats enmig d’un silenci temible. No és que el vell Ahab prohibís la conversació a taula; era, simplement, que ell romania mut. Quin alleujament era per a l’ennuegat Stubb quan una rata feia un cruixit sobtat a la sentina! I el pobre petit Flask era el fill més jove, el menut d’aquella avorrida reunió familiar. Per a ell eren els ossos de la canella del bou salat, per a ell haurien estat les potes del pollastre; car si Flask hagués gosat servir-se ell mateix, això li hauria semblat quelcom d’equivalent a un lladronici en primer grau. Si se servís ell mateix en aquella taula, sens dubte no gosaria anar amb el cap alt mai més per aquest món honest. Això no obstant, estrany és dir-ho, Ahab no li ho havia prohibit mai. I si Flask s’hagués servit, és ben probable que Ahab ni se n’hauria adonat. I allò que menys gosava de servir-se Flask era la mantega. Ja fos perquè pensava que els propietaris del vaixell no li’n deixaven menjar perquè li faria sortir pigues a la seva pell clara i assolellada, o perquè considerava que en un viatge tan llarg per aigües sense mercats la mantega era un premi i, per tant, no era per a ell, un subaltern; fos pel que fos, Flask, ai las!, era un home sense mantega!

Una altra cosa. Flask era el darrer que baixava a dinar i el primer que pujava després de dinar. Considereu-ho! Així és que el dinar de Flask quedava mal engiponat pel que feia al temps. Starbuck i Stubb hi anaven abans que ell, i encara tenien el privilegi d’entretenir-se després. I si s’esdevé que Stubb, que està només una clavilla per sobre d’ell i és home de poca vida, mostra aviat símptomes d’acabar la gana, aleshores Flask s’ha de bellugar i aquell dia no haurà aconseguit més que tres mossegades; perquè va contra el costum sagrat que Stubb pugi a coberta abans de Flask. Per això fou que una vegada Flask va reconèixer en privat que fins que no havia ascendit a la categoria d’oficial, fins aquell moment no havia sabut què era estar si fa no fa mort de fam, perquè el que menjava no solament no li calmava la fam, sinó que la hi feia immortal.

«La pau i la satisfacció», pensava Flask, «han abandonat per sempre el meu estómac. Sóc un oficial, però com m’agradaria poder engrapar un bocí de bou de castell de proa, a l’estil antic, com solia fer quan era un simple mariner de coberta. Ara tinc els fruits de la promoció. Heus aquí la vanitat de la glòria, heus aquí la follia de la vida!».

A més, si hi havia algun mariner al Pequod que tingués cap greuge contra Flask pel que feia a la seva capacitat d’oficial, tot el que el mariner havia de fer per venjar-se satisfactòriament era anar a popa a l’hora de dinar i contemplar Flask a través de la claraboia de la cabina, assegut estúpidament i emperpalat davant del temible Ahab.

Ara Ahab i els tres oficials formaven el que se’n podria dir la primera tanda de la cabina del Pequod. Quan se n’havien anat, i se n’anaven en ordre invers a la seva arribada, el pàl·lid cambrer treia les estovalles de lona, o les col·locava apressadament d’una altra manera. I aleshores els tres arponers eren convidats al festí i eren els legataris de les deixalles. I feien que l’alta i poderosa cabina es convertís temporalment en una mena de cambra de servei.

En estrany contrast amb la durament tolerable subjecció i amb les tiranies innombrables i invisibles de la taula del capità, aquells companys inferiors, els arponers, actuaven amb total despreocupació llicenciosa i tranquil·la, en democràcia gairebé frenètica. Mentre que els seus superiors, els oficials, semblaven tenir por del so de les frontisses de les seves pròpies mandíbules, els arponers mastegaven el seu menjar amb tanta de fruïció que armaven un gran avalot.

Dinaven com senyors i s’omplien la panxa com vaixells de l’Índia que durant tot el dia els carreguen amb espècies. Era tan portentosa la gana de Queequeg i de Tashtego, que per omplir els buits que s’havien fet des de l’àpat anterior sovint el pàl·lid Melindro havia d’arribar a portar un gran tros de carn adobada amb sal que semblava arrabassada de l’animal sencer. I si no anava prou esmolat a bellugar-se, si no portava més menjar amb un bot i un salt, Tashtego tenia una manera no gens cavallerosa de fer-lo sirgar: li tirava una forquilla a l’esquena com si fos un arpó. I una vegada Daggoo, pres d’un sobtat mal humor, va ajudar la memòria del Melindro alçant-lo en pes i ficant-li el cap damunt un gran tallador de fusta mentre que Tashtego, ganivet en mà, va començar a traçar el cercle preliminar per arrancar-li la cabellera. Aquest cambrer de cara de pa de ral era, per naturalesa, un homenic molt nerviós i convulsiu, el plançó d’un forner en bancarrota i d’una infermera d’hospital, i amb l’espectacle perenne del terroríficament ombrívol Ahab i les visites periòdiques i tumultuoses d’aquells tres salvatges, tota la seva vida era un calfred sense fi. Generalment, després d’ocupar-se que els tres arponers estiguessin proveïts de tot allò que demanaven, s’escapava de les seves urpes i s’amagava al rebostet contigu, des d’on, esporuguit, guaitava a través de les persianes de la porta, fins que tot havia passat.

Era tot un espectacle veure Queequeg assegut davant Tashtego i mostrant les seves dents a les de l’indi; de biaix amb ells, Daggoo seia a terra, car si s’hagués assegut a un banc, el seu cap emplomallat com un cadafal hauria arribat als baus; a cada moviment dels seus membres colossals feia trontollar la carcassa de la cabina com si fos un elefant africà que anés de passatger en el vaixell. Però, tot i això, el gran negre era un abstemi sorprenent, per no dir llepafils. Era difícilment creïble que amb unes mossades tan comparativament petites pogués mantenir la vitalitat escampada per tota la seva còrpora tan ampla, tan baronívola i tan superba. Però, sens dubte, aquest noble salvatge s’alimentava de valent i bevia profundament l’element abundant de l’aire i, a través dels seus oronells dilatats, xuclava la vida sublim dels mons. Ni de carn ni de pa no es nodreixen els gegants.

En canvi Queequeg quan menjava feia un espetec tan mortal i tan bàrbar amb els llavis —un soroll realment desagradable—, que el tremolós Melindro gairebé temia trobar-se marques de mossegades en els seus braços flacs. I quan sentia que Tashtego cantava per fer-lo sortir, que ja havia escurat els ossos, el ximplet esmicolava totes les olles de fang que hi havia al seu voltant dins el rebost amb el seu atac de convulsions. I les pedres esmoladores que els arponers portaven sempre a la butxaca per a les seves llances o altres armes, amb les quals esmolaven ostentosament els seus ganivets a l’hora de dinar amb sorolls esgarrifosos, no tranquil·litzaven precisament el pobre Melindro Com podia oblidar, per exemple, que Queequeg a la seva illa devia ser pla culpable d’algunes imprudències assassines i festives? Ai las, Melindro! Com pateix el cambrer blanc que serveix a caníbals! Al braç hauria de portar un escut i no un tovalló blanc.

Malgrat tot, arribava el moment que, per a la seva gran joia, els tres guerrers d’aigua salada s’aixecaven i se n’anaven: per a les orelles crèdules i fabuladores del Melindro, tots els ossos marcials dels tres homes espetegaven a cada pas, com simitarres mores dins les beines.

Però, tot i que aquells bàrbars menjaven a la cabina i teòricament també hi vivien, com que no eren d’hàbits gens sedentaris, gairebé no s’hi estaven tret de les hores de menjar i just abans de l’hora de dormir, quan passaven per allí camí dels seus allotjaments.

En aquesta qüestió única Ahab semblava no ser l’excepció de la majoria dels capitans baleners d’Amèrica, que corporativament tendeixen a l’opinió que la cabina del vaixell els pertany a ells per dret, i que és només per cortesia que qualsevol altra persona és autoritzada d’entrar-hi de tant en tant. Així és que, en realitat, es podria dir amb més propietat que els oficials i els arponers del Pequod vivien més a fora de la cabina que no pas a dins. Car quan hi entraven era com una porta de carrer que dóna pas a una casa, que gira cap endins un moment i de seguida torna cap a fora, i resideix permanentment a l’aire lliure. La veritat és que no hi perdien gaire: a la cabina no hi havia companyonia i Ahab era socialment inaccessible. Tot i que nominalment estava inclòs en el cens de la cristiandat, en realitat hi era aliè. Vivia en el món com el darrer dels óssos salvatges vivia en el Missouri colonitzat. I quan la primavera i l’estiu havien passat, igual que aquell salvatge Logan[48] dels boscos s’enterrava en el forat d’un tronc d’arbre i hi hivernava xuclant-se les urpes, així, en la seva vellesa inclement i udolant, l’ànima d’Ahab es tancava en el tronc buit del seu cos i allí s’alimentava de les urpes ombrívoles de la seva malenconia.





35


El tamboret

Va ser en l’època en què teníem un temps més agradable quan, en la tanda seguida amb els altres mariners, em va arribar el moment del meu primer tamboret.

A la majoria dels baleners americans, els tamborets són ocupats gairebé al mateix temps que el vaixell deixa port, fins i tot quan ha de navegar quinze mil milles o més per arribar al calador. I si després d’un viatge de tres, quatre o cinc anys, retorna a port amb quelcom de buit —diguem, per exemple, una ampolla buida—, aleshores els tamborets continuen ocupats fins al final; fins que els galops de sobregoneta naveguen entre les torres del port, no es perd del tot l’esperança de capturar una altra balena.

Ara, com que l’ofici de romandre als tamborets, a port o en mar, és molt antic i interessant, esplaiem-nos-hi una mica aquí. Em sembla que els primers estadants de tamborets foren els antics egipcis perquè en totes les meves investigacions no n’he trobats de més antics. Perquè, tot i que els seus progenitors, els constructors de la torre de Babel, havien intentat sens dubte construir el tamboret més alt de tot Àsia, o també d’Àfrica; i com que es pot dir que el seu gran masteler de pedra va saltar per la borda fins i tot abans d’haver-hi posat la galeta final a causa de la gran galerna de la ira de Déu; així doncs, no podem donar prioritats a aquests constructors de Babel per sobre dels egipcis. I que els egipcis eren una nació d’estadants de tamborets és una asseveració basada en la creença general entre els arqueòlegs que les piràmides foren aixecades amb propòsits astronòmics, una teoria singularment refermada per la singular formació escalonada, de tots costats, d’aquestes edificacions, per a la qual cosa aquells antics astrònoms, amb aixecaments prodigiosos de les cames, aconseguien pujar a la cúspide i cantar els descobriments de noves estrelles, igual com fan els guaites d’un vaixell modern, que criden en albirar una vela o una balena en la llunyania.

En el sant Estilita, el famós eremita cristià dels temps antics, que es va construir un alt pilar de pedra enmig del desert i es va passar tota la resta de la seva vida al capdamunt, hissant el menjar de terra amb una politja, en ell, doncs, tenim un remarcable model d’estada de tamboret agosarat, que no fou allunyat del seu lloc ni per boires ni per gelades, pluja, calamarsa o torb, sinó que, acarant-ho tot fins al final, va morir literalment al seu lloc.

Dels moderns estadants de tamborets només en tenim un grup inanimat, simples homes de pedra, ferro i bronze, que, tot i que són ben capaços d’afrontar una dura galerna, en canvi són completament incompetents en l’ofici de cantar la descoberta de qualsevol visió estranya. Heus aquí Napoleó, que, al capdamunt de la columna de Vendôme, roman braços plegats a uns cent cinquanta peus de terra, despreocupat de qui maneja ara les cobertes de sota, ja sigui Louis Philippe, Louis Blanc o Lluís el Diable.[49] I també el gran Washington roman encimbellat al seu tamboret enlairat de Baltimore, i com una columna d’Hèrcules, el seu pilar marca aquell punt de grandesa humana més enllà del qual aniran ben pocs mortals. L’almirall Nelson, igualment, instal·lat en el seu argue de metall de canó, roman al seu tamboret de Trafalgar Square, i encara que estigui molt enfosquit per aquell fum de Londres, hom sap que allí hi ha un heroi amagat, car allí on hi ha fum és que hi ha foc. Però ni el gran Washington, ni Napoleó, ni Nelson, no contestaran ni a una crida feta des de baix, encara que hom els invoqués esbojarradament perquè fossin propicis amb els seus consells donats a les cobertes atabalades, ells que contemplen de dalt estant; no obstant això, es pot suposar que els seus esperits penetren les bromes espesses del futur i destrien quins alfacs i quines roques s’han d’esquivar.

Pot semblar injustificat ajuntar, en qualsevol aspecte, els estadants de tamborets de terra amb els de mar. Però del fet que no ho és, d’injustificat, se’n fa responsable i ho evidencia plenament en un punt Obed Macy, l’únic historiador de Nantucket. El benemèrit Obed ens diu que en els primers temps de la pesca de la balena, abans que els vaixells fossin armats regularment en persecució de la presa, la gent de l’illa va erigir altes arboradures al llarg de la costa a les quals els guaites s’enfilaven per una mena de tascons sortints, quelcom de semblant al que fan les gallines quan s’enfilen als pals del galliner. Anys després aquest mateix sistema fou adoptat pels baleners de Nova Zelanda, els quals, després de destriar la presa, en donaven notícia als bots ja apariats prop de la platja. Però aquest costum ara ha esdevingut obsolet. Tornem, doncs, a l’únic tamboret de veritat, el d’un vaixell balener en mar.

Els tres tamborets són ocupats de sol a sol; els mariners fan torns regulars, igual que al timó, i es relleven cada dues hores. En el temps plàcid dels tròpics, la guàrdia de tamboret és extraordinàriament plaent; és més, resulta deliciosa per a un home meditador i somiador. Allí us esteu, a cent peus part damunt de les cobertes silencioses, caminant a grans gambades per les fondàries com si els pals fossin xanques gegantines, mentre que per sota i entremig de les vostres cames hi neden els monstres més grans de la mar, així com els vaixells, en un temps, navegaven entre les botes del famós Colós de l’antiga Rodes. Allí us esteu, perdut en la seqüència infinita de la mar, sense res que es bellugui tret de les ones. El vaixell extasiat avança amb indolència; els vents alisis bufen mandrosament; tot us inclina a la llangor. En la vida balenera del Tròpic gairebé sempre us embolcalla una manca sublim d’esdeveniments: no es reben notícies, no es llegeixen periòdics, no hi ha publicacions extraordinàries amb relacions sorprenents de fets vulgars que us enganyen amb excitacions innecessàries; no sentiu parlar de desgràcies domèstiques, de valors que han fet bancarrota, de caigudes d’accions. No us sentireu mai torbats pel pensament de què tindreu per dinar, perquè tot el vostre menjar per tres anys i més està còmodament estibat en bótes i la vostra minuta per àpat és immutable.

A un d’aquests baleners del sud, en un viatge que dura tres o quatre anys, com passa sovint, la suma de les hores que hom passa al tamboret pujaria a uns quants mesos sencers. I és ben deplorable que el lloc al qual hom dedica una part del temps total de la seva vida natural sigui tan tristament mancat que qualsevulla aproximació a una habitabilitat confortable, o adaptada per proporcionar una còmoda localització dels sentits, com passa amb un llit, una hamaca, un cotxe fúnebre, una garita, una trona, una carrossa, o qualsevol altre giny menut i còmode en els quals els homes s’aïllen temporalment.

El lloc més usual d’estada són els tamborets dels mastelers de goneta i de perroquet, on us poseu sobre dues barres primes paral·leles gairebé exclusives dels vaixells baleners, anomenades baus reials. Allí, sacsejat per la mar, el principiant se sent tan còmode com si fos sobre les banyes d’un toro. Naturalment, quan fa temps fred hi podeu pujar la vostra casa allí dalt, en forma de capot de guàrdia; però en veritat, el capot més gruixut no és més casa que un cos despullat; perquè així com l’ànima és enganxada a l’interior del seu tabernacle de carn i no s’hi pot moure lliurement ni tampoc sortir-se’n sense córrer el gran risc de morir (com un pelegrí ignorant que creua els Alps nevats durant l’hivern), així un capot de guàrdia no és gens una casa sinó un simple embolcall o una pell addicional que ens fa d’estoig. Un hom no es pot ficar una lleixa o una calaixera al cos; doncs menys podeu fer un aixopluc convenient d’un capot de guàrdia.

En relació amb tot això, és una llàstima que els tamborets d’un vaixell balener del sud no tinguin aquelles envejables tendetes o trones, anomenades «nius de corb», en les quals els guaites d’un balener de Groenlàndia estan protegits del temps inclement de les mars gelades. En el relat de la vora del foc del capità Sleet, titulat Un viatge entre els icebergs a la recerca de la balena de Groenlàndia, i incidentalment per al redescobriment de les colònies islandeses perdudes de la vella Groenlàndia, en aquest volum admirable, tots els estadants de tamborets són fornits amb un model circumstancialment encisador del llavors recentment inventat «niu de corb» del Glacier, que era el nom de l’embarcació excel·lent del capità Sleet.[50] Els va anomenar «nius de corb de Sleet», en el seu propi honor, car n’era l’inventor i el patentador original, i per tant no queia en cap delicadesa ridícula i falsa perquè si considerem que als nostres fills els posem els nostres noms (atès que els pares en som els inventors i patentadors originals), de la mateixa manera hauríem d’anomenar com nosaltres mateixos qualsevol altre estri que hem engendrat.

De forma, el niu de corb de Sleet és una mena de tercerola o tub gran obert per dalt, on porta, però, una pantalla lateral mòbil que es manté a sobrevent del vostre cap en una dura galerna. Com que està fixat al capdamunt del masteler, hom hi puja per una escotilla petita que hi ha a la part de baix. A la banda de darrere, és a dir, a la part més pròxima a la popa del vaixell, hi ha un seient confortable, amb un caixó a sota per guardar-hi paraigües, mantes i capots. A la banda de davant hi ha un armer de cuiro per guardar-hi la trompa, el xiulet, el telescopi i altres aparells nàutics.

Quan el capità Sleet en persona s’instal·lava al tamboret, en el seu niu de corb, ens conta que sempre s’emportava un rifle (que també penjava a l’armer), amb un flascó de pólvora i municions, amb el propòsit de disparar als narvals erràtics, o als unicorns vagabunds que infestaven aquelles aigües; car no els podeu disparar amb èxit des de coberta a causa de la resistència de l’aigua, però disparar-los des de dalt és cosa prou diferent.

Ara bé, per al capità Sleet és clarament una tasca d’amor descriure com ho fa tots els petits detalls del seu invent. Però tot i que s’entretingui tant en molts d’aquells detalls i malgrat que ens obsequiï amb una explicació molt científica dels seus experiments en aquell niu de corb, amb un petit compàs que hi portava sempre amb el propòsit de contrarestar els errors resultants d’allò que s’anomena «atracció local» de tots els imants de bitàcola, un error atribuïble a la proximitat horitzontal del ferro de les taules del vaixell, i en el cas del Glacier potser al fet que entre la tripulació hi hagués tants de ferrers en bancarrota; dic que, tot i que el capità és molt discret i científic aquí, malgrat les seves enteses «desviacions de bitàcola», les «observacions azimutals de bitàcola» i els «errors aproximats», el capità Sleet sap pla bé que no estava tan immers en aquelles pregones meditacions magnètiques per no sentir-se atret ocasionalment vers aquella petita cantimplora plena tan bellament col·locada a una banda del seu niu de corbs, a l’abast de la mà. Malgrat que, en conjunt, admiro enormement, i fins i tot estimo el valent, honest i docte capità, en canvi em sap molt de greu que ignori tan absolutament la cantimplora, atès que devia ser una amiga fidel i una consoladora quan, amb els dits emmitenats i amb el cap encaputxat estudiava matemàtiques allà dalt, en aquell niu de corbs a tres o quatre vares del Pol.

Però si nosaltres, els pescadors de balenes del sud, no estem instal·lats tan còmodament allà dalt com ho estaven el capità Sleet i els seus homes de Groenlàndia, en canvi aquest desavantatge és pla compensat per l’amplament contrastant serenitat d’aquestes mars seductores per les quals surem la majoria dels pescadors del sud. Pel que fa a mi, jo solia enfilar-me eixàrcia amunt amb molta de tranquil·litat, i descansava a la cofa del pal que em pertocava per fer petar la xerrada amb Queequeg o qualsevol altre que estigués fora de servei i que trobés per allí. Després pujava una mica més amunt i penjava una cama peresosa sobre la verga de velatxo de gàbia o de sobremitjana, donava una llambregada preliminar a les pastures aquàtiques i així finalment pujava al meu destí definitiu.

Deixeu-me esbravar i admetre francament que jo feia unes guàrdies ben galdoses. Amb el problema de l’Univers giravoltant dins meu, què podia fer jo, deixat completament sol en aquella altitud engendradora de pensaments, sinó observar molt lleugerament les meves obligacions de complir les ordres permanents en tots els vaixells baleners: «Ull obert a sobrevent i cridar cada vegada»?

I en aquest lloc deixeu-me amonestar-vos tendrament, armadors de Nantucket! Aneu alerta a enrolar als vostres pesquers vigilants cap vailet amb el front acalat i la mirada profunda, un vailet donat a una contemplativitat tan inoportuna i que s’ofereix per embarcar-se portant al cap el Fedó en lloc del Bowditch[51]. Aneu-hi alerta, dic: les vostres balenes han de ser vistes abans de poder ser mortes. I aquest jove platònic d’ulls enfonsats us arrossegarà deu voltes al voltant del món i no us enriquirà mai ni amb una pinta d’esperma de balena. Aquestes admonicions no són gens ni mica debades. Avui en dia, la pesca de la balena proporciona un recer a molts joves romàntics, malenconiosos i encantats, disgustats amb les preocupacions inquietants de terra i a la recerca de sentiment en el quitrà i en l’oli de balena. No poques vegades Childe Harold s’enfila al tamboret d’algun vaixell balener dissortat i decebut i exclama amb modulació melancòlica:


Roda, roda, blau oceà profund i fosc!

Deu mil caçadors d’esperma de balena

et creuen en va.



Molt sovint els capitans d’aquests vaixells criden a l’ordre aquests joves filòsofs encantats i els acusen de no sentir prou «interès» pel viatge, i els mig insinuen que estan tan perduts i sense esperança per a qualsevol ambició honorable que, en el secret de la seva ànima, s’estimarien més no veure balenes que veure’n. Però tot és debades. Aquests joves platònics tenen la idea que la seva visió és imperfecta. Són miops. De què serveix, doncs, forçar el nervi visual? S’han deixat els binocles d’òpera a casa.

—Ei, tu, mico —deia un arponer a un d’aquests minyons—. Fa prop de tres anys que naveguem i encara no has albirat ni una balena. Quan tu ets allà dalt les balenes són tan escasses com les dents de gallina.

Potser era així, o potser n’hi havia a manats en l’horitzó llunyà. Però aquest jove distret és bressolat dins un ensonyament inconscient, en una indiferència buida com d’opi, per la cadència combinada d’ones i pensaments, i finalment perd la seva identitat. Considera l’oceà místic que té als seus peus com la imatge visible d’aquesta ànima profunda, blava i sense fons que impregna la humanitat i la natura; i qualsevol cosa bella, estranya, mig vista, evanescent, que se li escapa, qualsevol aleta que guaita, que és descoberta confusament, de forma indiscernible, li sembla l’encarnació d’aquests pensaments fugissers que omplen l’ànima només esquitllant-s’hi contínuament. En aquest estat d’ànim encantat, el teu esperit reflueix al lloc d’on va venir, esdevé difós a través dels temps i de l’espai, com les cendres panteistes de Cranmer[52], escampades i formant part de totes les costes del globus.

Ara no hi ha altra vida en tu tret d’aquesta vida bressolada que et comunica el vaixell que et serva suaument; i el vaixell manlleva aquesta vida de la mar; i la mar ho fa de les marees inescrutables de Déu. Però si quan aquest ensonyament, aquest somni és en tu, mous un peu o una mà només una polzada, o et deixes relliscar un punt, aleshores la teva identitat retorna horroritzada. Planes sobre vòrtexs cartesians. I potser, a migdia, en el moment més bell del dia, amb un esgarip mig ofegat, cauràs per aquest aire transparent dins la mar estiuenca per no tornar a pujar mai més. Alerta, panteistes!





36


L’alcàsser

(Entra Ahab; després, tots).

No havia passat gaire temps després de l’afer de la pipa, que un matí, just després de l’esmorzar, Ahab, com tenia per costum, va pujar a coberta pel balou de la cabina. La majoria de capitans de marina se solen passejar en aquesta hora, així com els terratinents, després de dinar, fan un tomb pel jardí.

Ben aviat es va sentir el seu pas ferm, d’ivori, quan feia les seves rondes amunt i avall sobre unes taules tan familiaritzades amb el seu trepig que totes eren ratades, com pedres geològiques, amb la marca peculiar del seu caminar. I si miràveu fixament aquell front seu arrugat i marcat, també hi vèieu empremtes encara més estranyes, les empremtes del seu únic pensament desvetllat i sempre en moviment.

Però en aquella ocasió, aquelles marques semblaven més profundes, així com el seu pas nerviós d’aquell matí deixava una marca també més profunda. I, tan ple del seu pensament anava Ahab, que a cada volta monòtona que feia, ara al pal major i adés a la bitàcola, podíeu veure gairebé com aquest pensament també girava amb ell, i caminava mentre ell caminava, posseint-lo tan absolutament que semblava el motlle intern de cada moviment extern.

—T’hi has fixat, Flask? —va xiuxiuejar Stubb—. El pollet que porta a dins ja picoteja la closca. Sortirà ben aviat.

Les hores passaven; Ahab ara s’havia tancat a la seva cabina, però ben aviat va tornar a calcigar la coberta amb el mateix fanatisme intens de propòsits en el seu posat.

S’acostava al capaltard. De sobte, Ahab es va aturar prop de l’orla, va ficar la cama d’os en un forat practicat allí i amb una mà es va aferrar a un obenc. Llavors ordenà a Starbuck que enviés tothom a popa.

—Senyor! —va fer l’oficial, sorprès per aquella ordre que poques vegades o mai no es donava a bord d’un vaixell, tret de casos extraordinaris.

—Envieu tothom a popa —va repetir Ahab—. I els guaites també, a baix!

Quan tota la tripulació del vaixell va estar reunida, els rostres amb expressió encuriosida i no totalment lliures de temor mirant Ahab, car ell semblava l’horitzó a sobrevent quan s’acosta una tempesta, el capità, després de mirar ràpidament part damunt de l’orla i després de disparar els seus ulls entre la tripulació, va arrencar a caminar novament: com si no hi hagués ni una ànima al seu voltant, va reprendre els seus tombs pesats per la coberta. Continuava passejant amb el cap acalat i amb el capell de biaix, sense fer esment dels xiuxiueigs sorpresos dels homes. Stubb va mormolar cautelosament a Flask que Ahab els devia haver reunits allí amb el propòsit de fer-los presenciar una gesta pedestre.

Però allò no va durar gaire. Ahab es va aturar en sec i va cridar:

—Què feu, homes, quan veieu una balena?

—Cridar i assenyalar-la! —fou la resposta impulsiva d’una vintena de veus conjuntades.

—Molt bé! —cridà Ahab, amb to de salvatge aprovació en observar l’animació cordial que tan magnèticament havia provocat entre els homes la seva pregunta inesperada.

—I després, què feu, mariners?

—Arriar els bots i encalçar-la!

—I quina tonada canteu en remar cap a ella, mariners?

—Una balena morta o un bot esfondrat!

A cada crit l’expressió del vell s’anava fent més i més estranyament i ferotgement alegre i aprovadora; a l’entretant, els mariners començaren a mirar-se els uns als altres encuriosits, com si es meravellessin de ser ells mateixos els qui s’havien animat tant amb unes preguntes aparentment tan fora de tomb.

Però tornaven a estar enfervorits quan Ahab, mig girant-se en el seu forat de piu, va aixecar la mà fins a arribar a un obenc i agafant-lo durament, gairebé de forma convulsiva, se’ls va dirigir d’aquesta manera:

—Tots els guaites m’heu sentit abans donar ordres sobre una balena blanca. Mireu! Veieu aquesta unça d’or espanyola? —i alçava al sol una gran moneda brillant—. És una moneda de setze dòlars, mariners. La veieu? Starbuck, atanseu-me aquesta maçola.

Mentre l’oficial li acostava el martell, Ahab, sense dir res, es fregava lentament la peça d’or als faldons de la levita com si en volgués augmentar el llustre; alhora, sense parlar, remugava per a ell mateix i produïa un so tan estranyament ofegat i inarticulat que semblava el zumzeig mecànic de les rodes de la vitalitat que portava dins ell.

En rebre la maçola de mans de Starbuck va avançar cap al pal major amb el martell alçat en una mà i exhibint l’or amb l’altra. Llavors, alçant la veu, va exclamar:

—Qualsevol de vosaltres que m’albiri una balena de cap blanc, amb el front arrugat i la mandíbula torta; qualsevol de vosaltres que m’aixequi aquesta balena de cap blanc, amb tres forats perforats a estribord de l’aleta de cua; mireu, qualsevol de vosaltres que m’aixequi aquesta mateixa balena blanca, tindrà aquesta unça d’or, nois!

—Hurra! Hurra! —cridaren els mariners mentre que, amb les gorres d’aigua enlaire, saludaven l’acte de clavar l’or al màstil.

—És una balena blanca, dic —va continuar Ahab deixant caure la maçola—. Una balena blanca. Traieu-vos els ulls cercant-la, mariners. Busqueu arreu aigua blanca, i encara que només vegeu una bombolla, canteu-la.

Tot el temps Tashtego, Daggoo i Queequeg havien contemplat l’escena amb un interès i una sorpresa més intensos que els altres, i en sentir parlar del front arrugat i de la mandíbula torta feren un bot com si tots tres, cadascun per separat, haguessin estat tocats per algun record concret.

—Capità Ahab —digué Tashtego—, aquesta balena blanca deu ser la mateixa que alguns anomenen Moby Dick.

—Moby Dick? —va cridar Ahab—. Així doncs, coneixes la balena blanca, Tash?

—Venta la cua d’una manera una mica curiosa, senyor, abans de capbussar-se? —va dir pensativament el gay-head.

—I també té un broll tot curiós —digué Daggoo—, molt tofut, fins i tot per ser un catxalot, i molt bellugadís, capità Ahab?

—I té un, dos, tres… oh! Molts i molts ferros al seu cuiro, també, capità! —va cridar Queequeg quequejant—, tots retorçuts, eh, torçuts, com això… d’això… —i vacil·lava perquè no trobava la paraula, i entorcillava la mà con si destapés una ampolla—. Com això… això…

—Com un tirabuixó! —va exclamar Ahab—. Sí, Queequeg, porta a sobre els arpons entorcillats i trencats. Sí, Daggoo, té un broll immens, com una feixina sencera de blat, i blanca com un munt de la nostra llana de Nantucket després de la tosa anyal. Sí, Tashtego, i venta la cua com un floc esqueixat enmig d’una galerna. Dimonis i mort, mariners! Heu vist Moby Dick! Moby Dick! Moby Dick!

—Capità Ahab —digué Starbuck, que, amb Stubb i Flask, havia estat observant fins llavors el seu superior amb sorpresa creixent, però que finalment semblava haver tingut un pensament que, d’alguna manera, explicava tot el prodigi—. Capità Ahab, jo he sentit parlar de Moby Dick… però, no fou Moby Dick la balena que us va arrabassar la cama?

—Qui us ho ha dit, això? —va exclamar Ahab. Va fer una pausa—. Sí, Starbuck. Sí, estimats meus tots. Fou Moby Dick qui em va desarborar, fou Moby Dick qui em va posar sobre aquest monyó mort on m’aguanto ara. Sí, sí —cridà amb un sanglot terrible, sorollós i animal, com el d’un dant ferit al cor—. Sí, sí! Fou aquesta maleïda balena blanca qui em va desarborar, qui em va convertir en un pobre inútil empernat per sempre! —Aleshores va agitar tots dos braços i va cridar, amb imprecacions sense mesura—: Sí, sí, i jo la perseguiré fins més enllà del cap de Bona Esperança, i més enllà d’Hornos, i més enllà del Maelstrom noruec, i més enllà de les flames de la perdició abans de deixar-la escapar. És per això que us heu embarcat, mariners! Per encalçar aquesta balena blanca per totes dues bandes de la costa, pertot arreu de la terra, fins que brolli sang negra i aturi l’aleta. Què en dieu, homes? Hi entollareu les mans, en aquesta tasca? Em sembla que tots sou ben valents.

—Sí, sí! —cridaren els arponers i els mariners, i s’acostaren corrents al vell excitat—. Ull alerta a la Balena Blanca! Una llança esmolada per a Moby Dick!

—Que Déu us beneeixi! —va mig sanglotar i mig cridar—. Que Déu us beneeixi, mariners. Cambrer! Treu la mesura grossa de grog. Però, a què ve aquesta cara llarga, Starbuck? No voleu encalçar la balena blanca? No esteu en forma per a Moby Dick?

—Estic en forma per a la seva mandíbula torta, i també per a les mandíbules de la mort, capità Ahab, si és que es presenta en el camí que nosaltres fem. Però jo he vingut aquí a caçar balenes, no per acomplir la venjança del meu comandant. Quantes bótes en traureu d’aquesta venjança, si és que l’aconseguiu, capità Ahab? No us en donaran gran cosa al mercat de Nantucket.

—El mercat de Nantucket! Xut! Però veniu cap aquí, Starbuck: us quedeu amb la part més insignificant de la qüestió. Si els diners han de ser la mesura, home, i els comptables consideren tot el globus com la seva oficina a força d’envoltar-lo de guinees, una per cada terç de polzada, aleshores deixeu-me que us digui que la meva venjança aconseguirà un gran premi aquí!

—Es colpeja el pit —va xiuxiuejar Stubb—. Per què deu ser? Em sembla que és molt ample, però buit.

—Venjança contra un animal estúpid! —va exclamar Starbuck—. Un animal que simplement us va atacar per l’instint més cec! Quina follia! Capità Ahab, enrabiar-se amb una cosa estúpida és una blasfèmia.

—Torneu a escoltar atentament… La part més petita de la qüestió… Tots els objectes visibles, home, no són altra cosa que màscares de cartó. Però en cada esdeveniment, en l’acte viu, en la proesa indubtable, allí, alguna cosa desconeguda però encara enraonada empeny les motllures dels seus trets de darrere la màscara irraonable. Si l’home ha de colpejar, que colpegi la màscara! Com pot el presoner arribar a fora si no és travessant la paret? Per a mi, la balena blanca és el mur que s’ha col·locat a prop de mi. A vegades penso que no hi ha res de res a l’altra banda. Però ja en tinc prou. Aquesta balena m’obsessiona, m’aclapara, la veig en la seva fortalesa ultratjant, envigorida amb una malícia inescrutable. Aquesta cosa inescrutable és, principalment, el que jo odio. I tant si la balena blanca n’és agent, com si n’és l’essència, vull desfogar-hi el meu odi. No em parleu de blasfèmia, home: colpejaria el sol si el sol m’insultés.[53] Car si el sol pogués fer això, aleshores jo podria fer allò altre, perquè sempre hi ha una mena de joc net aquí que presideix gelosament totes les criatures. Però ni aquest joc net no és el meu amo. Qui està per sobre meu? La veritat no té límits. Allunyeu de mi els vostres ulls! Més intolerable que l’esguard de l’esperit maligne és una mirada toixa! Apa, apa, envermelliu i empal·lidiu. La meva escalfor us fa fondre en una flamarada de ràbia. Però mireu, Starbuck, allò que es diu en l’acalorament, es desdiu a si mateix. Hi ha homes les paraules acalorades dels quals són petites indignitats. Jo no pretenia irritar-vos. Deixeu-ho estar. Mireu! Mireu aquelles galtes salvatges colrades amb taques, pintures vives, amb alè, pintades pel sol. Són lleopards pagans, aquestes criatures que viuen sense preocupacions i sense esperances. I no cerqueu ni doneu raons per a la vida tòrrida que porten! La tripulació, home, la tripulació! No estan tots com un sol home amb Ahab en aquest afer de la balena? Mireu Stubb, mireu com riu! I mireu aquell xilè d’allà! Esbufega en pensar-hi. No podeu ser l’únic plançó sotraguejat que romangueu dret enmig de l’huracà general, Starbuck! I què significa això? Penseu-hi. No és sinó ajudar a trencar una aleta. No és cap gesta extraordinària per a Starbuck. Què més és? Segurament la llança més bona de tot Nantucket no voldrà recular en aquesta pobra cacera quan tots els mariners han agafat ja la pedra d’esmolar, oi? Ah!, el deler ja us amara, ho veig! L’onada us alça! Però parleu, parleu! Sí, sí, el vostre silenci és la vostra veu. (A part). Quelcom que jo he disparat pels meus oronells dilatats ell ja ho ha inhalat en els seus pulmons. Ara Starbuck és meu: ja no se’m pot oposar sense rebel·lió.

—Que Déu em guardi!… Que ens guardi a tots nosaltres! —mormolà en veu baixa Starbuck.

Però en la seva alegria davant l’aquiescència encisada i tàcita de l’oficial, Ahab no va sentir aquella invocació malastruga, ni tampoc la rialla apagada provinent de la sentina, ni les vibracions de mal averany de l’oratge entre l’eixàrcia, ni la buida agitació de les veles contra els pals, quan, per un moment, els seus cors es desanimaren. Perquè immediatament els ulls acalats de Starbuck s’il·luminaren amb la tossuderia de la vida. La rialla subterrània es va esvair, els vents tornaren a bufar, les veles s’inflaren i el vaixell va brandar i va avançar com abans. Ah, admonicions i ombres! Per què no us quedeu, quan veniu? Però vosaltres, les ombres, sou més prediccions que avisos! I no tant prediccions de l’exterior com verificacions del que s’esdevé a l’interior. Car, amb poques coses externes que ens subjectin, les necessitats internes del nostre ésser ens continuen empenyent.

—La mesura! La mesura! —exclamà Ahab.

El capità va agafar l’atuell de peltre a vessar, es va girar cap als arponers i els va ordenar que presentessin les seves armes. Aleshores els féu formar davant ell prop de l’argue, amb els arpons a la mà, mentre que els tres oficials se situaven al seu costat amb les llances i la resta de la companyia del vaixell formava un cercle al voltant del grup.

Ahab va romandre un instant mirant escrutadorament cada home de la tripulació, però aquells ulls salvatges el miraven a ell com els ulls sangonosos dels llops de prada miren els del seu guia abans que arrenqui a córrer al capdavant de tots seguint el rastre del bisó, però, ai las!, només per anar a raure al parany ocult de l’indi.

—Beveu i passeu! —cridava Ahab allargant l’atuell ple al mariner de més a prop—. Ara només beurà la tripulació. Feu-lo voltar, feu-lo voltar! Xuclades curtes, glops llargs, mariners! És calent com la pota de Satan. Així, així! Fa el tomb de forma excel·lent. Fa l’espiral en vosaltres. Als ulls us espetega la cinglada bífida de la serp. Molt bé, gairebé drenat. Se n’ha anat per aquí i per aquí torna. Atanseu-me’l… és buit! Mariners, sembleu com els anys, així s’engoleix i se’n va la vida a vessar. Cambrer, torna’l a omplir! I ara escolteu-me, valents. Us he passat revista a tots al voltant d’aquest argue. Vosaltres, oficials, flanquegeu-me amb les llances; i vosaltres, arponers, poseu-vos aquí amb els vostres ferros. I vosaltres, mariners cepats, feu un cercle al meu voltant de manera que pugui reviure en certa manera un noble costum dels meus avantpassats pescadors. Ara, mariners, veureu que… Ah, noi, ja ets aquí? Les monedes falses no tornen tan aviat. Dóna’m això. Què! Aquest bòtil m’hauria arribat ple a vessar si no fos pel teu ball de Sant Vit… au, fora, tremolí! Oficials, avanceu! Que les vostres llances es creuin davant meu. Ben fet! Deixeu-me tocar-ne els tallants.

En dir això va allargar una mà i va agafar les tres llances aparellades formant estrella en el punt on es creuaven; i tot d’un plegat els va donar una sacsejada nerviosa, tot mirant fixament de Starbuck a Stubb i de Stubb a Flask. Va semblar com si per una volició interior desconeguda hagués intentat introduir en l’interior dels tres homes la mateixa emoció fogosa acumulada dins el flascó de Leyden de la seva pròpia vida magnètica. Els tres oficials varen cedir davant el seu aspecte fort, ferm i místic. Stubb i Flask miraren a un costat. L’esguard honest de Starbuck va mirar a terra.

—És en va! —exclamà Ahab—. Però potser ja està bé així. Perquè si tots tres haguéssiu agafat una sola vegada el xoc ple de força, aleshores la meva electricitat potser hauria expirat fora de mi. També per ventura us hauria fet caure morts a terra. Per ventura no ho necessiteu. A baix les llances! I ara, oficials, us nomeno a tots tres copers dels meus tres parents pagans, aquests tres honorables nobles i cavallers, els meus valents arponers. Refuseu la tasca? I què en dieu, doncs, de quan el gran papa renta els peus dels pidolaires, utilitzant la tiara com a ribella? Oh, els meus dolços cardenals! La vostra mateixa condescendència us farà doblegar-vos a aquest gest. No us ho ordeno, sou vosaltres que ho voleu fer. Arponers! Talleu els lligams i traieu els mànecs.

Obeint l’ordre en silenci, els tres arponers romangueren aguantant la part nua dels seus arpons, d’uns tres peus de llarg, amb les llengüetes cap amunt, davant d’Ahab.

—No m’apunyaleu amb aquest acer esmolat! Inclineu-los. Inclineu-los! Que no sabeu quina és la part del mànec? Gireu el forat cap amunt! Així, així. Ara avanceu vosaltres, copers. Els ferros! Agafeu-los i aguanteu-los mentre jo aboco!

Immediatament, anant a poc a poc d’un oficial a l’altre, va omplir fins a vessar els canons dels arpons amb l’aiguardent de l’atuell de peltre.

—Ara sou tres davant tres. Alabeu els calzes assassins! I lliureu-los, ara que feu part d’aquesta aliança indissoluble. Ah, Starbuck, la gesta ja és consumada! Allà el sol ratificador espera per posar-s’hi a sobre. Beveu, arponers! Beveu i jureu, homes que tripuleu la proa mortal de la balenera… Mort a Moby Dick! Que Déu ens caci a tots si nosaltres no cacem Moby Dick fins a la mort!

Els gobetets d’acer, llargs i plens de pues, foren alçats. I amb crits i malediccions contra la balena blanca, l’alcohol fou engolit simultàniament per tots amb un xerric.

Starbuck va empal·lidir, es va girar i es va estremir. Una vegada més, i per darrera vegada, la mesura de peltre plena va donar la volta entre la tripulació frenètica. Després, agitant la mà cap a ells, el capità els va fer dispersar i ell es va retirar a la cabina.





37


Capaltard

(La cabina, pels portells de popa; Ahab, tot sol, assegut i mirant a fora).

Faig un deixant blanc i tèrbol: aigües pàl·lides, galtes pàl·lides, per allí on navego. Les onades envejoses, a banda i banda, s’inflen per negar el meu rastre. Que ho facin, però abans jo passo.

Allí, al ras de la copa sempre a vessar, les ones càlides s’enrojolen com vi. El front daurat escandalla el blau. El sol en ocàs —que es capbussa lentament des del migdia— s’enfonsa; la meva ànima, amunt!, es fatiga per la costa inacabable. És, doncs, massa pesada la corona que porto? Aquesta corona de ferro de Llombardia.[54] Malgrat que resplendeix amb moltes gemmes, jo, el portador, no en veig els espurneigs llunyans, sinó que noto confusament que porto quelcom d’enlluernador que confon. Aquest ferro, ho sé, no és or. I sento que és rivellat, i la vora escantellada em rasca tant que sembla que el cervell batega contra el metall sòlid. Sí, el meu és un crani d’acer, que no necessita casc en la lluita més destructora de cervells!

Hi ha escalfor seca al meu front? Oh! Hi va haver un temps que l’alba m’esperonava noblement, així com la posta em reblania. Ara ja no. Aquesta llum deliciosa ja no m’il·lumina. Tot el delit és angoixa per a mi, i ja no puc gaudir mai. Tinc el do de l’alta percepció, em manca el baix poder de la joia. Condemnat. Condemnat subtilment, malignament, enmig del Paradís! Bona nit! Bona nit! (Agita la mà i s’allunya de la finestra).

No ha estat una tasca gaire àrdua. Em pensava trobar algun tossut com a mínim. Però el meu únic cercle dentat s’ajusta a totes les seves rodes diverses, i giravolten. O, si voleu, tots romanen davant meu com caramulls de formiguers de pólvora i jo sóc la seva cerilla. Oh, que n’és de dur, que per encendre els altres, la mixtura pròpia s’hagi de gastar necessàriament! Allò que he gosat fer, ho he volgut, i allò que he volgut ho faré! Pensen que sóc boig… Starbuck ho creu; però sóc demoníac, sóc la follia enfollida! Aquesta follia salvatge que només es calma quan es penetra a si mateixa. La profecia era que jo havia de ser desmembrat. I sí, vaig perdre aquesta cama. Ara jo profetitzo que desmembraré la meva desmembradora. I ara, doncs, que el profeta i l’acomplidor siguin una mateixa cosa. És més del que vosaltres, grans déus, no heu estat mai. Em ric de vosaltres, i us ahuco, jugadors de criquet, pugilistes, Burkes sords i Bendigos cecs![55] No diré, com els nois d’escola, als fatxendes: empreneu-la amb algú de la vostra talla, no em piqueu a mi! No, m’heu colpejat, m’heu tirat a terra, i estic dempeus novament. Però vosaltres us heu escapat i us heu amagat. Veniu cap aquí, sortiu de darrere dels vostres sacs de cotó! No tinc una arma tan llarga per arribar-vos. Veniu, Ahab us presenta els seus respectes, veniu a veure si em podeu fer desviar. Desviar-me, jo? No, no em podeu fer desviar, si no és que us desvieu també vosaltres! L’home us té aquí. Desviar-me? El camí del meu propòsit ferm és marcat amb rails de ferro, per l’acanalat dels quals correrà la meva ànima. Pels gorgs sense fons, a través dels cors saquejats de les muntanyes, sota les mares dels torrents, em precipito sense desviació! No res no és un obstacle, no hi ha cap angle en el camí de ferro!





38


Hora foscant

(Al pal major Starbuck s’hi repenja).

La meva ànima està més que vençuda; està dominada. I per un foll! Quina burxada insuportable, que el seny reti les armes en un camp com aquest! Però ell m’ha perforat fins molt endins i ha fet esclatar la raó fora de mi! Em penso que veig la seva finalitat impia, però sento que l’haig d’ajudar. Ho vulgui o no, aquesta cosa inefable m’ha lligat a ell: m’estira amb un cable que jo no tinc ganivet per tallar. Vell horrible! «Qui hi ha sobre meu?», crida ell. Sí, seria un demòcrata amb tots els de dalt, però mireu com senyoreja tots els de baix! Oh, pla que veig el meu ofici miserable: obeir rebel·lant-me; i encara pitjor, odiar amb un punt de compassió! Perquè en els seus ulls jo hi llegeixo algun dolor esglaiador que m’esgarrifaria de tenir. Però encara hi ha esperança. El temps i la marea flueixen folgadament, i encara hi sóc a temps. L’odiada balena té tota la rodonesa aquàtica del món per nedar, així com el peixet daurat té el globus de vidre. Déu pot allunyar d’ell el seu propòsit insultant. I jo alçaria el meu cor al cel si no el tingués com el plom; però ja s’ha aturat el meu rellotge, i no tinc clau per tornar a donar-li corda.

(Una irrupció de gresca des del castell de proa).

Oh, Déu! Navegar amb una tripulació tan pagana que conserven en ells tan poc de les seves mares humanes! Parits no sé on per la mar devoradora. La balena blanca és el seu demigorg[56]. Alerta a les orgies infernals! La gresca és a proa! Fixeu-vos en el silenci sense trencar que hi ha a popa! Penso que és la imatge de la vida. Fendint les mars espurnejants es dispara la proa alegre, emmerletada i burleta, però només per arrossegar darrere ella l’ombrívol Ahab que rumia dins la seva cabina de popa construïda sobre les aigües mortes del deixant; cada cop més envanit, percaçat pel seu udol de llop. Aquest udol llarg m’esgarrifa! Silenci, engrescats, i munteu la guàrdia! Oh, vida! En una hora com aquesta, amb l’ànima abatuda i agafada al coneixement —com són obligades a alimentar-se les coses salvatges i sense educació—, oh vida!, és ara que sento l’horror latent que hi ha en tu! Però no sóc jo: aquest horror és fora de mi, i amb el sentiment suau de l’humà que hi ha en mi, intentaré de lluitar contra vosaltres, futurs ombrívols i fantasmals! Oh, influències benaventurades, quedeu-vos al meu costat, sosteniu-me, amarreu-me!





39


Primera guàrdia nocturna

Cofa de trinquet.

(Stubb, tot sol, arreglant una braça).



Ha!, ha!, ha!… ehem! M’escuraré la gola! Hi he estat pensant des de llavors, i aquest ha-ha-ha és la conseqüència final. I per què? Perquè una rialla és la resposta més assenyada i més fàcil a tot allò que és estrany, i passi el que passi, sempre hi ha un consol, i aquest consol infal·lible és que tot és predestinat. No he sentit tota aquella xerrada amb Starbuck, jo, però a la meva pobra manera de veure, Starbuck semblava que se sentia com jo l’altre vespre. Segur que aquell vell mongol també l’ha repassat. Ho he caçat, ho he capit; havia tingut el do i ho hauria pogut profetitzar fàcilment, perquè, quan he clavat els meus ulls en el seu crani, ho he vist. Molt bé, Stubb, assenyat Stubb… aquest és el meu títol… Bé, Stubb, què me’n dius d’això, Stubb? Aquí hi ha la meva carcassa. Jo no sé tot el que vindrà, però sigui el que sigui, hi aniré amb la rialla a la boca. Quina mirada de biaix, burleta, espia tots els vostres horrors! Em sento graciós. La-larà-la-là! Què deu fer ara, a casa, la meva petita pera sucosa? Plorant fins a gastar-se els ulls? Jo diria que donant una festa als arponers acabats d’arribar, alegre com un gallardet de fragata… així estic jo també! La-larà, la-là!


Amb cor lleuger beurem aquesta nit

per l’amor, que és gai i efímer

com les bombolles que pugen i que

suren al caire del pitxer,

i esclaten en topar amb els llavis.



És una bona estrofa, que… qui crida, ara? Starbuck? Sí, sí, senyor. (A part). És el meu superior, ell. I també té un superior, si no m’erro… Sí, sí, senyor, ara vinc, just acabo aquesta feina.





40


Mitjanit, castell de proa

Arponers i mariners.

(S’alça el trinquet i descobreix la guàrdia dempeus, mandrejant, o repenjada, o ajaguda en actituds diverses, tots cantant en cor).




Adéu, adéu-siau, dames espanyoles!

Adéu-siau, adéu, dames d’Espanya!

Que el capità ens mana…



PRIMER MARINER DE NANTUCKET:

Ei, nois, no sigueu sentimentals, que és dolent per a la digestió. Preneu un tònic, seguiu-me!

(Canta i tots els segueixen).


El nostre capità era a coberta,

ullera en mà.

Guaitava les balenes galanes

que bufaven a cada cala.

Ei, nois, els cubells als bots

i cadascú al seu lloc!

Caçarem una bella balena,

feu via, mariners, feu via!

Endavant, minyons, no perdeu el coratge,

que l’arponer valent ja fereix la balena!



VEU DE L’OFICIAL DES DE L’ALCÀSSER:

Toqueu les vuit, els de proa!

SEGON MARINER DE NANTUCKET:

Prou de cançons! Toqueu les vuit! Que no em sents, campaner? Vuit batallades, tu, Pip! Ei, negre, tu! I jo cridaré la guàrdia. Tinc la mena de boca que cal per a això: una boqueta de bóta! Així, així (fica el cap per l’escotilla): Eeeeiiii, Guàaaardiaaaa-a-estriboooord! Vuit batallades aquí baix! Cap amunt s’ha dit!

MARINER HOLANDÈS:

Una gran sesta, anit, mariner, oi? Una bona nit per això. Veig que el vi del nostre vell mongol és tan bo per matar-ne uns com per atiar-ne d’altres. Nosaltres cantem i aquests dormen… sí, jeuen allí com bótes estibades a la bodega. Adu’ls altre cop! Té, agafa aquesta bomba de coure i crida’ls amb ella. Digues-lis que ja n’hi ha prou de somiar amb les seves minyones. Digues-lis que és la resurrecció i que s’han de fer el petó de comiat i presentar-se al judici. Així mateix… així es fa. No tens la gola tudada de menjar mantega d’Amsterdam.

MARINER FRANCÈS:

Escolteu, nois! Fem una giga abans de fondejar a cala Mantes. Què en penseu, eh? Ara ve l’altra guàrdia. Tots a punt? Pip! Ei, Pipet! A veure aquest alduf!

PIP (malhumorat i endormiscat):

No sé per on para.

MARINER FRANCÈS:

Doncs toca’t el tambor a la panxa, i esmola les orelles. Au, gigueu, mariners, dic. Alegria toquen! Hurra! Maleït sia, no voleu ballar? Au, doncs, formeu en fila índia i troteu arrossegant els peus! Apa, aire! Cames, cames!

MARINER ISLANDÈS:

No m’agrada el teu escenari, company. Rebota massa per al meu gust. Jo estic avesat als trespols de gel. Em sap greu tirar aigua freda sobre aquest afer, però ja em perdonaràs.

MARINER MALTÈS:

I jo dic: on són les noies? Qui és el beneit que s’agafaria la mà esquerra amb la mà dreta i diria: què, com anem? Parella, jo haig de tenir parella, per ballar!

MARINER SICILIÀ:

Sí, noies i un prat verd! Llavors jo botaré amb vosaltres, em tornaré un llagost!

MARINER DE LONG ISLAND:

Bé, bé, remugaires. Nosaltres som molts més. Sega el blat quan puguis, dic jo. Totes les cames aniran aviat a la collita. Ah, aquí ve la música. Som-hi, doncs!

MARINER DE LES AÇORES (puja i tira l’alduf escotilla amunt):

Ei, aquí el tens, Pip. I aquí hi ha les aspes del gigre. Puja, au, munta’l! Apa, som-hi, nois!

(La meitat dels mariners ballen a so de l’aldulf; alguns se’n van a baix; d’altres dormen o jeuen entre les moles de caps. Flastomies a pleret).

MARINER DE LES AÇORES (ballant):

Vinga, Pip! Repica, campaner! Da-li, pica, sona, pega, fica-li, campaner! Fes saltar espurnes! Trenca els batalls!

PIP:

Els batalls, dius?… aquí en tens un altre, trencat, de tan fort com li he donat.

MARINER XINÈS:

Fes petar les dents, doncs, i da-li. Fes-te pagoda.

MARINER FRANCÈS:

Estic boig d’alegria! Aguanta el cèrcol, Pip, que hi botaré! Esqueixeu els flocs! Esqueixeu-vos vosaltres mateixos!

TASHTEGO (fumant tranquil·lament):

És un home blanc, i d’això en diu divertir-se. Uix! Jo m’estalvio suor.

VELL MARINER DE MAN:

Em pregunto si aquests alegres minyons s’adonen damunt de què estan ballant. Ballaré sobre la vostra tomba, ballaré… és l’amenaça més amarga de les vostres dones nocturnes que acaren vents de proa a les cantonades. Oh, Crist!, pensar en les armades verdes i en les tripulacions de calaveres verdes! Molt bé, molt bé, el món sencer és una pilota, com dieu els qui sabeu de lletra. I és bo fer-ne una sala de ball.[57] Balleu, minyons, ara que sou joves. Jo també ho vaig ser.

TERCER MARINER DE NANTUCKET:

Quina feinada, uf! Això és més cansat que encalçar balenes en temps de bonança… dóna’ns una pipada, Tash.

(S’aturen de ballar i es reuneixen en colles. A l’entretant, el cel s’enfosqueix i es gira vent).

MARINER DE LASCAR:

Per Brahma, nois!, aviat haurem d’arriar veles. La marea alta del Ganges, el riu nascut del cel, s’ha girat al vent! Ens mostres el teu front negre, oh Siva![58]

MARINER MALTÈS (repenjant-se i agitant la gorra):

Són les ones… còfies nevades que ara ballen la giga. Ben aviat agitaran les borles. Ara m’agradaria que totes les ones fossin dones, i jo m’ofegaria i em perdria amb elles per sempre! No hi ha res de tan dolç a la terra, i el cel no hi pot competir, com aquestes llambregades ràpides a sines salvatges en la dansa, quan els braços arborats amaguen raïms madurs a punt d’esclatar.

MARINER SICILIÀ (inclinant-se):

Oh, no me’n parlis! Escolta, minyó… lleugers entortolligaments de membres… cimbrejades suaus… esquitllades… enrojolament! Llavis, cor, maluc! Fregar-ho tot, tocar sense parar i allunyar-se’n. No tastar-ho mai, escolta, que, si no, ve la sacietat. Oi, pagà? (Li dóna un cop de colze).

MARINER TAHITIÀ (estirant-se damunt un pallet):

Salut, sagrada nuesa de les nostres noies dansadores! El Hiva-hiva! Oh, Tahití, vels baixos i altes palmeres! Jo encara descanso en el meu pallet, però el terra bla s’ha escapat! Et vaig veure trenada a la selva, estora meva, verda el primer dia que et vaig portar d’allí, i ara prou gastada i marcida. Oh, pobre de mi! Ni tu ni jo no podem suportar aquest canvi! Com és, doncs, que he estat trasplantat en aquest cel? Que potser escolto els torrents rugidors des del cim punxegut de Pirohití, que saltironegen en baixar pels cingles i aneguen els poblats? La ventegada, la ventegada! Amunt, ferms i al seu encontre! (Es posa dempeus d’un bot).

MARINER PORTUGUÈS:

Com bat la mar contra el costat! Prepareu-vos per rissar, estimadets! Els vents comencen a creuar les espases, i ben aviat s’hi posaran a fons.

MARINER DANÈS:

Retruny, retruny, vella nau! Mentre retrunys és que aguantes! Ben fet! Aquell oficial et fa aguantar ferm. No té més por que l’illot fortalesa de Cattegat, posat allí per lluitar contra el Bàltic amb alguns canons fuetejats pel temporal, damunt els quals s’agrumolla la sal marina!

QUART MARINER DE NANTUCKET:

Has de saber que té ordres. He sentit que el vell Ahab li deia que les turbonades s’han de matar, una cosa així com trencar un broll d’aigua amb una pistola, disparant-hi el vaixell al bell mig!

MARINER ANGLÈS:

Vatua! Aquest vell és un gran belitre! I nosaltres som els homes que li calen per caçar-li la seva balena!

TOTS:

Sí, sí!

VELL MARINER DE MAN:

Com es belluguen els tres pins! Els pins són els arbres més forts que saben viure quan són trasplantats a un altre sòl, i aquí no hi ha més terra que l’argila maleïda de la tripulació. Aguanta, timoner, ferm! Quan fa aquesta mena de temps és quan els cors valents es trenquen a terra i els bucs amb quilla s’esberlen en mar. El nostre capità té una marca de naixement; i mireu allà, nois, hi ha una altra marca en el cel, una marca esgarrifosa, la veieu? Negra com gola de llop.

DAGGOO:

I què? Qui té por de la negror em té por a mi! Jo sóc tallat de negror!

MARINER ESPANYOL (a part):

Ens vol fer por, aquest, ah!… vell remugaire… em posa neguitós. (Avança). Sí, arponer, la teva raça és, sens dubte, la banda fosca de la humanitat… una fosca diabòlica, sí. Sense ganes d’ofendre.

DAGGOO (sorrut):

No res.

MARINER DE SĀO TIAGO:

Aquest espanyol o és boig o va gat. Però això no pot ser, perquè seria l’únic cas en què l’aigua de foc del nostre vell mongol tindria uns efectes de tanta durada.

CINQUÈ MARINER DE NANTUCKET:

Què ha estat això? Un llamp? Sí…

MARINER ESPANYOL:

No, és Daggoo, que mostra les dents.

DAGGOO (s’aixeca d’un salt):

Et faré empassar les teves, pallasso! Pell blanca, fetge blanc!

MARINER ESPANYOL (enfrontant-s’hi):

Et tallaré en rodó! Gran església, poc perdó!

TOTS:

Una baralla! Una baralla! Una baralla!

TASHTEGO (tirant una volva de fura):

Una baralla a baix i una baralla a dalt… Déus i homes, tots gent de brega. Uix!

MARINER DE BELFAST:

Una baralla! Visca la baralla! Beneïda sigui la Mare de Déu, una baralla! Au, som-hi, nois!

MARINER ANGLÈS:

Joc net! Preneu-li el ganivet a l’espanyol! Feu un rotlle! Un rotlle!

VELL MARINER DE MAN:

Aviat el farem. Aquí! Apa, l’horitzó encerclat. En aquest rotlle Caïm va ferir Abel. Fou un treball fi. Un bon treball. Que no? Així, bon Déu, fores tu qui formares el rotlle?

VEU DE L’OFICIAL DES DE L’ALCÀSSER:

Homes a les drisses! Plegueu gonetes i perroquets! Preparats per rissar velatxos, gàbies i sobremitjanes!

TOTS:

La torbonada! La torbonada! Salteu, nois alegres!

(Es dispersen).

PIP (arraulint-se sota el gigre):

Alegres, diu? Que Déu els ajudi! Cric-crac, enllà va l’estai de floc! Boom, bang! Déu! Acota’t més, Pip, que aquí ve la verga de sobregoneta! Això és pitjor que estar pels boscs fuetejats en el darrer dia de l’any! Qui s’enfilaria ara a cercar castanyes? Però ells hi pugen, flastomant, i jo m’estic aquí i no hi vaig. Tenen bones perspectives, ells: són camí cap al cel. Agafa’t fort, noi! Renans, quina torbonada! Però aquests vailets encara estan pitjor que no pas jo… aquí teniu les vostres torbonades blanques, xicots! Torbonades blanques? Balena blanca! Crrrsss! Just acabo de sentir-ne parlar, d’aquesta balena blanca… només n’he sentit parlar una vegada, aquesta mateixa vesprada, i em fa tremolar com si fos el meu alduf. I aquest vell, que és com una serp anaconda, els ha fet jurar que la caçarien! Oh, tu, gran Déu blanc que ets allà dalt, no sé on, enmig de la foscor, tingues pietat d’aquest pobre noiet negre d’aquí baix. Guarda’l de tots els homes que no tenen entranyes per sentir por!





41


Moby Dick[59]

Jo, Ismael, era un d’aquella tripulació. Els meus crits s’havien elevat amb els crits de tots els altres. El meu jurament s’havia mesclat amb els seus. I més fort cridava, i martellejava i colpejava el meu jurament perquè tenia el terror en l’ànima. En mi hi havia un sentiment salvatge, místic, de simpatia: la contesa sense treva d’Ahab semblava meva. Amb l’oïda delerosa em vaig assabentar de la història d’aquell monstre assassí contra el qual jo i els altres havíem fet els nostres juraments de violència i venjança.

Feia un temps que, només a intervals, la Balena Blanca, solitària, allunyada, rondava per les mars incivilitzades més freqüentades pels pescadors de catxalots. Però no tots en coneixien l’existència; només uns quants, pocs, l’havien vista de segur, i encara era més reduït el nombre dels qui, de cert i a consciència, li havien presentat batalla. Car, atès el gran nombre de vaixells baleners i la forma desordenada en què estaven escampats per tota la circumferència aquàtica —alguns d’ells allargaven la seva recerca fins a latituds solitàries, de manera que clares vegades o mai, en tot un any o més d’una tirada, no trobaven ni un sol vaixell de qualsevol mena que els donés notícies—; atesa la durada extremada de cada viatge i la irregularitat de les èpoques en què salpaven del port; tot això, a més d’altres circumstàncies directes i indirectes, havia impedit la difusió, entre la flota balenera escampada per tot el món, de les notícies sobre les peculiaritats individuals de Moby Dick.

Era difícil dubtar que diverses embarcacions havien informat que havien trobat, en aquesta o en aquella època, en aquest o en aquell meridià, un catxalot de magnituds i malignitats fora del comú, el qual cetaci, després de causar greus danys als seus atacants, se’ls havia escapat completament. I per a alguns no era una presumpció de mala fe, dic, que la balena en qüestió no podia ser altra que Moby Dick. Tot i això, atès que la pesca del catxalot darrerament havia estat marcada, en diversos i no infreqüents casos, per la gran ferotgia, astúcia i malícia del monstre atacat, en resultava, per tant, que els qui per casualitat presentaven ignorantment batalla a Moby Dick, potser la majoria atribuïen el terror especial que causava als perills en general de la pesca del catxalot i no pas a una causa individual. I així havia estat considerat per la majoria l’encontre desastrós entre el capità Ahab i la balena.

I s’esdevingué que els qui, no havent sentit parlar prèviament de la Balena Blanca, l’afinaren per casualitat, al començament de l’afer, tots o gairebé tots havien arriat els bots tan agosaradament i tan sense por com per a qualsevol altra balena. Però a la llarga es produïren tantes calamitats en aquests assalts —calamitats no restringides a canells i a turmells trets de lloc, membres trencats o amputacions voraces, sinó fatals fins al darrer grau de la fatalitat—, i es repetiren tant els fracassos desastrosos, acumulant i estibant terrors sobre Moby Dick, que aquestes coses havien arribat a fer vacil·lar la fortalesa de molts caçadors braus, als quals finalment havia arribat la història de la Balena Blanca.

I no mancaren els rumors de tota mena que exageraren sense fi i convertiren en més horrorífiques les històries veritables d’aquests encontres mortals. Car, no sols creixen naturalment els rumors fabulosos del cos veritable de tots els esdeveniments sorprenents i terribles —així com l’arbre podrit dóna bolets—, sinó que, molt més en la vida marítima que no pas en terra ferma, abunden els rumors sense fre onsevulla que hi hagi una realitat adequada per donar-los naixement. I així com la mar sobrepassa la terra en aquesta qüestió, així en la pesca de la balena se sobrepassa qualsevol altra mena de vida marítima pel que fa al prodigi i al terror dels rumors que hi circulen a vegades. Perquè els baleners en conjunt no solament no estan lliures de la ignorància i de la superstició que és hereditària en tots els mariners, sinó que, de tots els mariners, els baleners són, en tots els sentits, els qui entren més directament en contacte amb allò que hi ha de més sorprenent i aclaparador en la mar: no sols contemplen cara a cara les meravelles més grans de la mar, sinó que, mà contra mandíbula, els presenten batalla. Tots sols en aigües tan remotes que encara que naveguin mil milles i passin per mil costes no trobaran cap pedra de llar tallada ni res d’hospitalari sota aquesta capa de sol; tots sols en aquestes latituds i longitud, exercint un ofici com el seu, els baleners són embolcallats per influències que tendeixen a prenyar la seva fantasia amb molts embrions fabulosos i portentosos.

No és estrany, doncs, que els rumors inflats sobre la Balena Blanca, a base d’augmentar de volum en el trànsit dels vastos espais marins, acabessin incorporant tota mena d’insinuacions morboses, de suggeriments fatals mig esvaïts de poders sobrenaturals, que finalment investiren Moby Dick amb terrors nous que no provenien de res que fos visible. Així és que en molts casos va arribar a provocar tant de pànic que ben pocs dels qui finalment havien sentit aquests rumors sobre la Balena Blanca estaven disposats a enfrontar-se voluntàriament als perills de la seva mandíbula.

Però encara hi havia unes altres influències vitals més pràctiques en joc. Avui en dia encara no s’ha esvaït de la ment dels baleners com a corporació el prestigi original del catxalot, temorosament distingit de totes les altres espècies del leviatan. Actualment hi ha baleners que, tot i que són intel·ligents i coratjosos per presentar batalla a la balena de Groenlàndia o balena franca, potser refusarien —ja sigui per inexperiència professional, per incompetència o per timidesa— un enfrontament amb el catxalot.

Sigui com sigui, hi ha un munt de baleners, especialment entre les nacions baleneres que no naveguen sota pavelló americà, que mai no s’han trobat en lluita amb el catxalot, i que el seu coneixement del leviatan es limita al monstre innoble perseguit primitivament al Nord. Asseguts als quarters d’escotilla, aquests homes escoltaran, amb un interès infantil de la vora del foc i amb terror, els relats estranys i salvatges del baleneig del Sud. I la immensitat terrible del gran catxalot no és capida amb més sentiment a cap altre lloc com a bord d’aquestes rodes de proa que l’envesteixen.

I com si la realitat de la seva força ara comprovada hagués projectat ombra davant d’ell en llegendaris temps passats, ens trobem alguns naturalistes llibrescs —Olassen i Povelson— que declaren que el catxalot no sols és la consternació de totes les altres criatures marines, sinó que és tan increïblement ferotge que contínuament està assedegat de sang humana.

Impressions aquestes, o gairebé similars, que no s’havien esborrat ni tan sols en temps tan recents com el de Cuvier. En la seva Història natural, el mateix baró afirma que tots els peixos, taurons inclosos, en veure el catxalot, són «aclaparats amb els terrors més vius» i «sovint, en la seva fugida precipitada, s’estavellen contra les roques amb tal violència que el xoc els causa immediatament la mort». I encara que les experiències generals de la pesca poden esmenar informes com aquest, en les ments dels caçadors de balenes hi reviu, durant algunes vicissituds del seu ofici, la creença supersticiosa amb tot el seu terror, àdhuc en el punt de la set de sang de Povelson.

Així és que, esborronats pels rumors i els prodigis que l’envoltaven, no pocs pescadors recordaven, pel que feia a Moby Dick, els dies primitius de la pesca del catxalot, quan sovint es feia difícil convèncer els caçadors experts de la balena franca perquè s’embarquessin en els perills d’aquella lluita novella i agosarada. Aquests homes objectaven que, si bé altres leviatans podien ser perseguits amb esperança de caçar-los, en canvi encallar i disparar llances davant una aparició com aquella del catxalot no era afer d’homes mortals. I que intentar-ho significaria inevitablement ser esqueixat i enviat ràpidament a l’eternitat. En aquest sentit existeixen alguns documents remarcables que poden ser consultats.

Malgrat tot això, n’hi havia alguns que, encarats a aquestes coses, estaven disposats a donar caça a Moby Dick; i encara n’hi havia un nombre més elevat que, havent-ne sentit parlar només de lluny i vagament, sense els detalls específics d’una calamitat certa i sense acompanyaments supersticiosos, eren prou agosarats per no fugir de la batalla que el catxalot oferia.

Un dels suggeriments exagerats que també s’arrengleraren finalment al costat de la Balena Blanca en la ment dels inclinats a les supersticions era la convicció sobrenatural que Moby Dick era ubic. Que, de fet, se l’havia vist en latituds oposades alhora, en el mateix instant del temps.

El cert és que, per molt crèdules que fossin aquestes ments, la idea no era del tot mancada d’algun besllum esborradís de possibilitats supersticioses. Car, així com els secrets dels corrents marins encara no han estat mai divulgats, ni tan sols per les recerques més erudites, així els camins ocults del catxalot sota la superfície de la mar romanen encara, en gran part, inconeguts pels seus perseguidors. I de tant en tant han originat les especulacions més curioses i contradictòries, sobretot pel que fa als sistemes misteriosos que utilitza, després de sondejar a grans profunditats, per traslladar-se amb una rapidesa tan extraordinària a punts tan àmpliament distants.

És prou sabut tant pels baleners americans com pels anglesos, i també és un fet establert en els informes de gran autoritat que féu fa temps Scoresby, que aquestes balenes han estat capturades molt al nord del Pacífic, i en els seus cossos s’hi han trobat les llengüetes d’arpons disparats a les mars de Groenlàndia. I no es pot contradir el fet, que en alguns d’aquests casos ha estat confirmat, que l’interval de temps entre els dos assalts no excedia de gaires dies. D’aquí, per inducció, alguns baleners han cregut que el pas del Nord-Oest, un problema tan antic per a l’home, no ho ha estat mai per a la balena. De manera que aquí, en les experiències reals viscudes per homes vius, els prodigis relatats en temps antics sobre la muntanya de l’Estrella de Portugal, terra endins (prop del cim de la qual es deia que hi havia un llac on les restes de vaixells suraven a la superfície), i sobre l’encara més meravellosa història de la font d’Aretusa, prop de Siracusa (les aigües de la qual es creia que venien de Terra Santa per un pas subterrani), aquests relats fabulosos, doncs, són gairebé igualats per les realitats dels baleners.

Obligats a familiaritzar-se amb prodigis com aquests, i assabentats que, després d’escomeses repetides i intrèpides, la Balena Blanca n’havia escapat amb vida, no pot sorprendre gens ni mica que alguns baleners encara anessin més lluny en les seves supersticions. Declararen Moby Dick no solament ubic, sinó també immortal. La immortalitat no és sinó la ubiqüitat en el temps. I que encara que se li clavessin boscos de llances als flancs, continuaria nedant sa i estalvi. O que si alguna vegada se li fes vessar sang negra, una visió com aquella no seria altra cosa que un engany fantasmal, car de bell nou, en onades sense envermellir, centenars de llegües lluny, hom veuria un cop més el seu broll impol·lut.

I encara despullat d’aquestes conjectures sobrenaturals, n’hi havia prou amb el caràcter terrenal i incontestable del monstre per fer trontollar la imaginació amb una energia inusitada. Car, no era tant la seva tossa descomunal allò que més el distingia dels altres catxalots, sinó, com s’ha comentat en un altre lloc, un front curiosament esblanqueït i arrugat, i un gep blanc en forma de piràmide. Aquests eren els seus trets principals, els signes pels quals, àdhuc en les mars sense límits i sense mapes, de lluny estant revelava la seva identitat als qui ja el coneixien.

La resta del seu cos era tan bigarrat, tan clapat, tan jaspiat amb el mateix to de mortalla que, a la fi, s’havia guanyat l’apel·lació distintiva de la Balena Blanca. Un nom, en efecte, literalment justificat pel seu aspecte vívid, quan era vista lliscar a punt de migdia enmig d’una mar color blau fosc, deixant una via làctia d’escuma cremosa esquitxada d’espurneigs daurats.

Tampoc no era la seva magnitud insòlita, ni el matís remarcable del seu color, ni tampoc la mandíbula jussana deformada, allò que investia la balena d’un terror tot natural, ans la intel·ligent malignitat sense parió que, d’acord amb els informes més detallats, havia demostrat una vegada i una altra en les seves envestides. Sobretot les seves retirades traïdores eren allò que causava més espant que qualsevol altra cosa. Car, quan nedava davant els seus perseguidors exultants amb tots els símptomes aparents d’alarma, se sabia que diverses vegades, tot d’un plegat, s’havia girat en rodó i, carregant contra ells, els havia esfondrat els bots fets estelles o els havia empès cap al vaixell enmig de gran consternació.

Diverses fatalitats ja s’havien esdevingut en el seu percaçament. Però tot i que uns desastres similars, per poc que fossin divulgats en terra, no eren en absolut poc usuals en l’ofici del baleneig, en canvi semblava tal la premeditació infernal de la ferotgia de la Balena Blanca que cada mutilació o mort que causava no era contemplada com a infligida per un agent sense intel·ligència.

Jutgeu, doncs, a quins graus de fúria inflamada i pertorbadora eren empeses les ments dels seus caçadors més desesperats, quan, entre les estelles dels bots trinxats i els membres de companys destrossats que s’enfonsaven, aconseguien allunyar-se nedant dels blancs coàguls de la còlera hòrrida de la balena cap a la llum del sol, serena i exasperant, que somreia com si estiguessin en un bateig o en unes noces.

Amb els tres bots esfondrats al seu voltant, i els rems i els homes giravoltant en els remolins, un capità havia agafat el ganivet de cabestrera de la roda de proa destrossada i s’havia precipitat contra la balena com un duelista d’Arkansas contra el seu enemic, intentant cegament arribar, amb una fulla de sis polzades, a les fondàries insondables de la vida de la balena. Aquest capità era Ahab. I fou llavors quan, passant-li sobtadament per sota la mandíbula jussana en forma de dalla, Moby Dick havia segat la cama d’Ahab, com un dallador talla un bri d’herba al prat. Cap turc enturbantat, cap venecià o malai llogats no l’haurien castigat amb més malícia. Així doncs, hi havia pocs motius per dubtar que, d’ençà d’aquell encontre gairebé fatal, Ahab havia acaronat un afany salvatge de venjança contra la balena, oi més quan va acabar identificant-hi, en la seva morbositat frenètica, no solament els seus patiments corporals, sinó totes les seves exasperacions intel·lectuals i espirituals.

La Balena Blanca nedava davant d’ell com si fos l’encarnació monomaníaca de tots els elements malignes que alguns homes profunds senten que els devoren, fins que acaben vivint amb mig cor i mig pulmó. Aquesta malignitat intangible ha existit des dels orígens, i fins i tot els cristians moderns li atribueixen el domini de mig món; aquesta malignitat, que era reverenciada pels antics ofites d’Orient en forma d’estàtua diabòlica, no era adorada per Ahab com per ells, sinó que, transferint en el seu desvari la seva idea de l’execrada Balena Blanca, s’esperonà, mutilat com estava, a lluitar contra ella. Tota la follia i tots els turments, tot allò que remou l’escolim de les coses, tota veritat com continguts de malícia, tot allò que destrueix la vigoria i esquerda el cervell, tots els demonismes subtils de la vida i del pensament, tots els mals eren, per al dement Ahab, personificats visiblement en Moby Dick i en ell eren assolibles a la pràctica. Acumulava damunt el gep blanc de la balena la suma de tota la ràbia i l’odi general que havia sentit la seva raça d’ençà d’Adam. I aleshores, com si el seu pit fos un morter, li disparava la granada ardent del seu cor.

No és probable que aquesta monomania sorgís en ell sobtadament, en l’instant just de la seva mutilació corporal. En precipitar-se contra el monstre, ganivet en mà, només s’havia lliurat a una animositat corporal sobtada i apassionada. I quan va rebre el cop que el va esqueixar, probablement només va sentir l’agònica laceració física i res més.

En canvi, quan es va veure obligat a retornar a casa per culpa d’aquella col·lisió, i quan durant llargs mesos i setmanes Ahab i la seva angoixa varen jeure plegats al mateix coi, tombant en ple hivern aquell cap terrible i udolant de la Patagònia, fou llavors quan el seu cos esqueixat i la seva ànima ferida varen sagnar l’un dins l’altra i, en aquesta fusió, el tornaren boig. Fou llavors, i només llavors, en el viatge de retorn després de l’encontre, que la monomania final s’ensenyorí d’ell; i això sembla cert a partir del fet que, a intervals durant la travessia, va tenir moments de desvarieig llunàtic i que, tot i mancat d’una cama, encara li quedava tanta força vital en el seu pit egipci, força intensificada pel deliri, que els oficials es varen veure obligats a fermar-lo, mentre navegava, desvariejant al seu coi. En la seva camisa de força es gronxava al bressoleig foll de les galernes.

I quan el vaixell va arribar a unes latituds més suportables, amb les ales esteses plàcidament, surant a través dels tròpics tranquils, segons totes les aparences, la follia del vell va semblar allunyar-se i quedar endarrere amb les onades del cap d’Hornos; va sortir del seu cau fosc i va pujar a l’aire a la llum beneïda: però fins i tot aleshores, en presentar el seu rostre ferm i concentrat encara que pàl·lid, i en tornar a donar de bell nou i tranquil·lament les ordres, mentre els oficials agraïen a Déu que ja hagués passat la follia terrible, fins i tot aleshores, en el seu interior ocult, Ahab continuava desvariejant. La follia humana és sovint una cosa astuta i felina. Quan penseu que ha fugit, pot tornar transfigurada en una forma encara més subtil. La bogeria total d’Ahab no solament subsistia, sinó que s’havia concentrat i aprofundit, com l’invencible Hudson, quan aquest noble nòrdic flueix engorgat però infatigable cap a la boca de Highland. Aquella monomania comprimida no havia perdut ni un punt de la vasta follia d’Ahab; així com la vasta follia no havia perdut ni un punt del gran intel·lecte natural d’Ahab. La intel·ligència, abans agent viu, s’havia convertit en instrument viu. Si una retòrica tan dement es pot mantenir, direm que la seva follia especial havia assaltat i envaït el seu seny general, i l’havia vençut i havia girat tots els canons i els havia concentrat vers el seu propi blanc foll, de manera que no sols no havia perdut Ahab el seu vigor sinó que ara posseïa mil vegades més potència, concentrada en un objectiu únic, que la que havia dirigit mai assenyadament vers un objectiu raonable.

Això és molt, i en canvi, la part més extensa, més fosca i més profunda d’Ahab no en resulta ni insinuada. Però es va popularitzar profunditats i tota veritat és profunda. Serpentegeu des del cor d’aquest envitricollat Hôtel de Cluny on hem estat fins ara; sortiu-ne, per molt magnífic i meravellós que sigui, i seguiu el vostre camí, ànimes nobles i tristes, vers les immenses sales romanes de Thermes, on, allà lluny, sota les torres fantàstiques de la terra superior de l’home, la seva rel de grandesa, la seva essència total i terrible, s’assenta en majestat barbada: l’antigor sepultada sota antiguitats i entronitzada damunt torsos! Així, amb un tron romput, els grans déus es burlen del rei captiu, i ell, com una cariàtide, seu pacient, aguantant sobre el seu front gelat els entaulaments acumulats de les edats. Baixeu fins aquí, ànimes orgulloses i tristes! Qüestioneu aquest rei orgullós i trist. Semblança de família! Sí, ell us va engendrar, reialeses joves exiliades, i només del vostre progenitor sorrut sorgirà el vell secret d’Estat.

Ara, en el seu cor, Ahab tenia algun besllum de tot això, i rumiava: tots els meus mitjans són assenyats, els meus motius i el meu objectiu són folls. Però sense poder per matar, o per canviar, o per esquivar el fet, també sabia que havia fingit molt de temps de cara a la humanitat; en certa manera encara fingia. Però el fet del seu fingiment era només visible a la seva percepció i no a la seva voluntat determinada. Malgrat tot, va tenir tant d’èxit en el seu fingiment que quan va baixar a terra finalment, amb la cama d’ivori, cap nantuckès no va pensar en ell sinó com a home ferit en l’ànima per la casualitat terrible que li havia caigut a sobre.

La notícia del seu desvarieig innegable en mar també fou atribuïda popularment a una causa semblant. I això mateix va passar amb la malenconia que de llavors ençà, fins al mateix dia de salpar el Pequod per al viatge present, feia niu en el seu front. I és ben probable que, en lloc de desconfiar de la seva capacitat per a un altre viatge balener a causa d’aquests símptomes ombrívols, la gent calculadora d’aquella illa prudent s’inclinés a considerar que, precisament per aquells motius, era la persona més qualificada i més preparada per a una persecució tan plena de ràbia i salvatgia com la caça sagnant de la balena.

Rosegat per dins i escorxat per fora per les urpes inexorables d’alguna idea inguarible, un home així, si es podia trobar, semblaria l’home perfecte per disparar el seu ferro i aixecar la llança contra el més esborronador de tots els animals. I si per algun motiu era considerat físicament incapacitat per fer-ho, un home així semblaria competent en grau superlatiu per animar i esperonar els seus subordinats a l’atac.

Fos com fos, el cert és que, amb el secret foll de la seva fúria sense treva tancat amb pany i clau, Ahab havia embarcat en aquest viatge amb l’objectiu únic i absorbent de caçar la Balena Blanca. I si alguns dels seus vells coneguts de terra s’haguessin només mig imaginat allò que Ahab amagava, ben aviat les seves ànimes justes i horroritzades haurien arrabassat el vaixell de les mans d’un home tan pervers. La gent era inclinada a travessies profitoses, el benefici de les quals es pogués comptar en dòlars de la casa de la moneda. En canvi ell es dedicava a una revenja audaç i sobrenatural, una revenja que no es podia mitigar.

Heus ací, doncs, aquell vell impietós, de cabell gris, encalçant al voltant del món i amb malediccions una balena de Job, al capdavant d’una tripulació feta, en la seva majoria, de mestissos renegats, de proscrits i de caníbals. Una tripulació que també estava moralment afeblida per la incompetència de la mera virtut o rectitud de pensaments sense més de Starbuck, per l’alegria indiferent i invulnerable i per la descurança de Stubb, i per la mediocritat saturadora de Flask. Una tripulació així, amb aquests oficials, semblava triada i embarcada especialment per alguna fatalitat infernal per tal d’ajudar Ahab en la seva revenja enderiada. Com era que tots respongueren abundantment a la ira del vell? Quina màgia perversa posseïa les seves ànimes, que a vegades l’odi d’Ahab semblava gairebé el seu propi odi, i la Balena Blanca semblava que era tant l’enemic avorrit de tots ells com el d’Ahab? Com podia ser allò? Què significava per a ells la Balena Blanca? O, com era possible que a la seva comprensió inconscient, d’alguna manera insospitada i en penombra, els pogués haver semblat el gran dimoni fugaç de les mars de la vida? Explicar tot això seria excavar més fondo d’allà on pot arribar Ismael.

Qui pot explicar mitjançant el so canviant i sord del seu pic a quina fondària arriba el pou d’aquest miner subterrani que treballa en tots nosaltres? Qui no sent que l’arrossega el braç invisible? Quin quif remolcat per un setanta-quatre pot romandre immòbil? Pel que fa a mi, jo em vaig retre a l’abandonament del temps i del lloc; però mentre em precipitava a l’encontre de la balena, no podia veure en aquell animal res que no fos el més mortal dels mals.





42


La blancor de la balena

Ja s’ha insinuat el que significava la Balena Blanca per a Ahab; encara no s’ha dit, però, el que significava aleshores per a mi.

Al marge de les consideracions més òbvies sobre Moby Dick, que no podien deixar de despertar ocasionalment una certa alarma en l’ànima de l’home, hi havia un altre pensament, o més ben dit un horror vague i sense nom que, a vegades, per la seva intensitat dominava tots els altres. Però era tan místic, tan a prop de la inefabilitat, que gairebé no em veig amb cor d’explicar-ho de manera comprensible. Era precisament la blancor de la balena el que m’aterria. Oh, com puc esperar que em sabré explicar aquí? Però cal que m’expliqui, encara que sigui d’una manera boirosa i sense ordre ni concert, que, si no, tots aquests capítols no seran res de res.

Tot i que en molts objectes naturals la blancor destaca refinadament la bellesa com si els dotés d’alguna virtut especial pròpia, com passa amb els marbres, les camèlies i les perles; i, tot i que diverses nacions han reconegut d’alguna manera una certa preeminència reial en aquest matís —fins i tot els antics grans reis bàrbars de Pegu col·locaven el títol de «Senyor dels Elefants Blancs» part damunt de totes les altres atribucions grandiloqüents de domini; i els reis moderns de Siam estenen el mateix quadrúpede amb blancor de neu a l’estendard reial; i la bandera de Hannover porta la figura d’un corser nivi; i el gran Imperi Austríac, hereu cesari de la supremacia de Roma, té per color imperial el mateix imperial matís—; tot i que aquesta preeminència s’aplica a la raça humana i es dóna a l’home blanc la superioritat sobre altres tribus més fosques; i tot i que, a més de tot això, la blancor sempre ha significat alegria, car entre els romans una pedra blanca significava un dia joiós; malgrat que en altres afinitats i simbolismes humans, aquest color és l’emblema de moltes coses tendres i nobles —la innocència de les núvies, la benignitat de la vellesa—, malgrat que entre els pells-roges d’Amèrica el lliurament del cinturó blanc de wampum era la penyora més preuada de l’honor; malgrat que en molts climes la blancor representa la majestat de la Justícia en l’ermini del jutge, i contribueix a la solemnitat diària de reis i reines transportats amb corsers blancs com la llet; i tot i que en els misteris més elevats de les religions més augustes ha estat considerat el símbol de la puresa i dels poders divins —els adoradors del foc perses consideraven la flama forçada blanca com allò més sagrat de l’altar i, en les mitologies gregues, el gran Júpiter s’encarnava en un toro nivi—; tot i que per al noble iroquès el sacrifici del Gos Blanc sagrat en el solstici d’hivern era, amb escreix, la festa més santa de la seva teologia car es considera aquella criatura fidel i sense màcula com el regal més pur que podien enviar al Gran Esperit amb les notícies anyals de la seva pròpia fidelitat; tot i que els sacerdots cristians deriven directament del llatí el mot que significa blanc i que dóna nom a una part de les seves vestidures sagrades, l’alba o túnica, usada sota la casulla; i malgrat que, entre les pompes sagrades de la fe romana, el blanc és especialment usat en la celebració de la Passió de Nostre Senyor;[60] tot i que en la visió de sant Joan es donen capes blanques als redimits i els vint-i-quatre ancians van vestits de blanc davant el gran tron blanc i el sant que hi seu és blanc com la llana; malgrat tot aquest cúmul d’associacions amb allò que és dolç, honorable, sublim, en la idea més íntima d’aquest color s’hi amaga quelcom de fugaç que provoca més pànic a l’ànima que no pas la rojor esgarrifosa de la sang.

Aquesta qualitat enganyadora fa que la idea de blancor, quan se la separa d’associacions més agradoses i se l’aparella amb qualsevol objecte terrible en ell mateix, augmenti el terror fins als límits darrers. Com a exemple, l’ós blanc dels pols i el tauró blanc dels tròpics. Quina altra cosa sinó la seva blancor suau i escamosa els converteix en els horrors transcendents que són? Aquesta blancor fantasmal és el que confereix la suavitat hòrrida, en realitat més repugnant que terrorífica, a la malignitat muda del seu aspecte. De manera que ni el tigre d’urpes ferotges amb la seva capa heràldica no pot fer vacil·lar tant el coratge com l’ós o el tauró de mortalla blanca.[61]

Recordeu l’albatros: d’on vénen aquests núvols de sorpresa espiritual i d’espant pàl·lid en els quals aquest fantasma blanc navega per totes les imaginacions? No fou Coleridge el primer que va llançar aquest mal averany, sinó la gran llorejada de Déu, la que no fa llagoteries, la Natura.[62]

La tradició més famosa en els nostres annals de l’Oest i dels indis és la del Corser Blanc dels Prats, un magnífic cavall blanc com la llet, d’ulls immensos, de cap petit i de pit inflat, amb la dignitat de mil monarques en el seu posat altiu i despectiu. Ell fou el Xerxes elegit de vastos ramats de cavalls salvatges, les pastures dels quals, en aquella època, només tenien per tanca les Muntanyes Rocoses i les Allegheny. Al capdavant de tots ells, flamejant, va conduir-los a l’Oest com l’estel elegit que cada vespre encapçala les hosts de llum. La cascada espurnejant de la seva crinera i el cometa corbat de la seva cua l’ormejaven amb gualdrapes més resplendents que les que li haurien pogut proporcionar orfebres i argenters. Era l’aparició més imperial i angelical d’aquell món occidental mai no rendit que revivia, als ulls dels vells paranyers i caçadors, les glòries dels temps primaverals, quan Adam caminava majestàtic com un déu, amb el front alt i sense por, com aquest corser poderós. Ja fos marxant enmig dels ajudants i mariscals, a l’avantguarda de la seva cohort incomptable que s’escampava sense fi per totes les planures com un Ohio, ja fos amb els seus súbdits que brostejaven al seu voltant fins a l’horitzó, el Corser Blanc els passava revista amb els càlids oronells envermellits enmig de la seva blancor làctia i gelada. En qualsevol aspecte que es presentava, sempre era objecte de reverència tremolosa i de temor per part dels indis més valents. I no es pot qüestionar, a partir del que està establert en el relat llegendari d’aquest noble cavall, que era primordialment la seva blancor espiritual allò que l’investia de divinitat. I que aquesta divinitat comportava que, malgrat que encomanava adoració, alhora provocava un cert terror sense nom.

Però hi ha altres exemples en els quals aquesta blancor perd tota la glòria estranya i suplementària que proporcionava al Corser Blanc i a l’Albatros.

Què és allò que en l’home albí repel·leix i sovint molesta la mirada, fins al punt que a vegades repugna els seus mateixos parents? És la blancor que el cobreix, una cosa expressada pel nom que porta. L’home albí és tan ben fet com els altres homes, no té cap deformitat substancial, i, no obstant això, el simple aspecte de la blancor que tot ho envaeix el fa més estranyament fastigós que el més lleig dels avortons. Per què ha de ser així?

Tampoc en altres aspectes no deixa la Natura de posar en les seves llistes, amb elements menys palpables però no menys malignes, aquest atribut coronat del terrible. Pel seu aspecte nevat, el fantasma desafiador de les Mars del Sud ha estat anomenat la «Torbonada Blanca».

I en alguns exemples històrics, l’art de la malícia humana no ha deixat de banda un auxiliar tan poderós. Amb quina salvatgeria augmenta l’efecte d’aquell passatge de Froissart quan, emmascarats amb el símbol nivi de la seva facció, els temeraris Encaputxats Blancs de Gant[63] assassinen el seu batlle a la plaça del mercat!

En algunes coses, l’experiència hereditària comuna de la humanitat ret testimoniatge de la condició sobrenatural d’aquest color. No es pot dubtar que, en l’aspecte dels morts, la qualitat visible que més espanta l’observador és la pal·lidesa de marbre que roman en els cossos. Com si, efectivament, aquesta pal·lidesa fos el símbol de la consternació de l’altre món, així com aquí ho és de la trepidació mortal. I manllevem de la pal·lidesa de la mort el color expressiu de la mortalla amb què emboliquem els morts. Ni tan sols en les nostres supersticions no deixem de posar les mateixes capes nívies embolcallant els nostres fantasmes. Tots els espectres circulen envoltats d’una boira lletosa… Sí, i mentre aquests terrors ens agarroten, afegim que, fins i tot el rei dels terrors, quan l’evangelista el personifica, cavalca en un cavall pàl·lid.

Per tant, si en segons quin tarannà, l’home pot simbolitzar mitjançant el blanc qualsevulla cosa gran o agradosa, ningú no pot negar que en la significació idealitzada més pregona evoca una particular aparició de l’ànima.

Però malgrat que aquest punt pugui ser fixat sense discussió, com pot l’home mortal explicar-lo? Semblaria impossible analitzar-lo. Podem, doncs, mitjançant l’enumeració d’alguns exemples en els quals la blancor —malgrat que de moment sigui despullada totalment o en part de qualsevol associació directa capaç de comunicar-li res de terrible— exerceix sobre nosaltres el mateix encís, encara que modificat; podem, dic, tenir l’esperança d’il·luminar alguna clau casual que ens porti a la causa oculta que cerquem?

Intentem-ho. Però en una matèria com aquesta, la subtilesa crida a la subtilesa, i sense imaginació cap home no en pot seguir un altre per aquestes estances. I tot i que sens dubte si més no algunes d’aquestes impressions imaginatives que presentarem poden haver estat compartides per molts homes, potser molt pocs n’eren conscients aleshores i, per tant, ara no seran capaços de recordar-les.

Per què l’home d’idealisme inculte, que potser només té una referència vaga del caràcter peculiar de la festa del Diumenge «in albis», just amb el simple esment d’aquest dia introdueix en la seva fantasia unes processons tan llargues, basardoses i silencioses de pelegrins que avancen lentament, acalats i encaputxats amb neu recent? O per què el protestant sense sofisticació i sense lletra dels estats centrals d’Amèrica evoca en la seva ànima una estàtua sense ulls en sentir esmentar de passada el Frare Blanc o la Monja Blanca?[64]

O, quina cosa és la que, al marge de les llegendes de guerrers i reis engarjolats (que no seria una explicació total), fa que la Torre Blanca de Londres parli amb molta més força a la imaginació d’un americà que no ha viatjat que no pas les altres estructures plenes d’història que hi ha als encontorns, com per exemple la torre Byward o fins i tot la torre Bloody?

I pel que fa a unes torres encara més sublims, les Muntanyes Blanques de New Hampshire, d’on ve l’espectralitat gegantina que envaeix l’ànima, en segons quins estats d’ànim, només en sentir-les anomenar, mentre que el pensament de la Serralada Blava de Virgínia és plena d’un ensonyament llunyà, suau i ple de rosada? O, per què, al marge de latituds i longituds, el nom del Mar Blanc exerceix una espectralitat sobre la fantasia, mentre que el del Mar Groc ens bressola amb pensaments humans de capvespres allargassats, suaus i emmirallats, sobre les onades, seguits de postes de sol encara més ensonyades i joioses?

O, per triar un exemple totalment insubstancial, purament dirigit a la fantasia, per què en llegir els antics relats de fades de l’Europa Central, en els quals «l’alt home pàl·lid» dels boscos de Hartz s’esmuny, en la seva pal·lidesa sense canvis, silenciosament entre la verdor de l’arbreda, per què, dic, aquest fantasma és més terrible que no pas totes les bubotes udolants del Blocksburg?[65]

Ni és, tampoc, el record dels terratrèmols que esbucaren catedrals, ni les estampides dels seus mars frenètics, ni la manca de llàgrimes dels cels àrids que no plouen mai, ni la visió dels vastos camps de torres inclinades, de cúpules de pedra dislocades i de creus caigudes (com vergues inclinades de flotes ancorades); no són les seves avingudes suburbanes de parets de cases caigudes les unes sobre les altres, com un joc de cartes escampat… no són aquestes coses soles les que fan de la Lima sense llàgrimes la ciutat més estranya i més trista que pugueu veure. Car Lima s’ha posat un vel blanc, i en aquesta blancor de la seva pena hi ha un horror més alt. Antiga com Pizarro, aquesta blancor conserva noves per sempre les seves ruïnes, no permet la verdor alegre de la decadència completa, escampa sobre les seves murades trencades la pal·lidesa rígida d’una apoplexia que immobilitza les pròpies distorsions.

Sé que per a la comprensió corrent aquest fenomen de la blancor no és acceptat com el primer agent que exagera el terror dels objectes que ja són terribles, i que per a la ment sense imaginació no hi ha gens de terror en aquestes aparences, mentre que per a d’altres l’esgarrifança consisteix gairebé únicament en aquest fenomen, especialment quan es mostren d’alguna forma que s’aproximi a la mudesa o a la universalitat.

El que vull dir amb aquestes dues afirmacions potser serà elucidat respectivament amb aquests dos exemples següents:

Primer: El mariner, quan s’acosta a les costes de terres estrangeres, si és de nit i sent el renou dels rompents, augmenta la vigilància i sent el punt just d’alarma que li esmola totes les facultats. Però si en circumstàncies exactament similars el crideu quan és al coi per fer-li contemplar el vaixell que navega per una mar de mitjanit d’esblanqueïment lletós —com si dels promontoris circumdants s’acostessin, encerclant-lo, ramats d’óssos blancs pentinats—, aleshores sent un temor silenciós i supersticiós. El fantasma amortallat de les aigües esblanqueïdes és, per a ell, tan horrible com un espectre real. En va l’escandall li assegura que encara és lluny de sondejar: el cor i el timó li cauen als peus, i no descansarà fins que torni a veure sota d’ell l’aigua blava. En canvi, on és el mariner que et dirà: «Senyor, el que em va esgarrifar no fou tant la por de tocar roques amagades com la por d’aquella blancor horrible»?

Segon: A l’indi nadiu del Perú, la visió constant dels Andes amb els cims coberts de neu no li produeix gens ni mica de temor, com no sigui en fantasiejar sobre la desolació glaçada que regna eternament en unes altituds tan vastes o en la consideració natural de com seria de terrible perdre’s en aquelles solituds tan inhumanes. El mateix li passa a l’home rústec de l’Oest, que contempla amb relativa indiferència una prada sense límits coberta de neu tendra, sense cap ombra d’arbre o de branca que trenqui l’èxtasi immòbil de la blancor.

Però no li passa el mateix al mariner en contemplar l’escenari de les mars antàrtiques, on, de vegades, per algun truc infernal de prestidigitació en els poders del glaç i de l’aire, ell, tremolós i mig nàufrag, en lloc d’arcs iris que li parlen d’esperança i consol a la seva misèria, contempla allò que li sembla un cementiri sense fi que li fa ganyotes amb les seves lloses de glaç i les seves creus estellades.

Però vós dieu: em sembla que aquest capítol blanc de plom sobre la blancor no és altra cosa que una bandera blanca que guaita d’una ànima poruga. Et deixes guanyar per la hipocondria, Ismael.

Digueu: per què aquest poltre jove, parit en alguna vall plàcida de Vermont, ben allunyat de qualsevol animal de presa, per què, en el dia de més sol, si li bellugues una pell fresca de búfal rere ell de manera que no la pugui veure sinó tan sols ensumar l’olor de mesc salvatge… per què s’espanta, renilla, i amb ulls esbatanats perneja a terra en un terror frenètic? No hi ha remembrances en ell de cornades de criatures salvatges a la seva llar verda del nord, de manera que l’estranya olor de mesc que ensuma no li pot recordar res que estigui associat amb l’experiència de perills anteriors. Què en sap, aquest poltre de New England, dels bisons negres del llunyà Oregon?

Però aquí observeu, fins i tot en un animal mut, l’instint del coneixement de demonisme en el món. Tot i que és a milers de milles d’Oregon, quan ensuma aquest mesc salvatge, els ramats de bisons laceradors i cornejadors li són tan presents com al poltre salvatge abandonat de les prades que, potser en aquest mateix instant, és trepitjat en la pols.

Així doncs, el gronxeig sord de la mar lletosa, els cruixits desolats del gel engarlandat de les muntanyes, els esllavissaments desolats de la neu esventada de les prades, tot això és, per a Ismael, com aquesta pell de búfal agitada per al poltre esgarrifat!

Tot i que ni vós ni jo no sabem on rauen les coses sense nom de les quals el senyal místic ens dóna aquests indicis, per a mi, com per al poltre, aquestes coses han d’existir a part o banda. Tot i que en molts dels seus aspectes el món visible sembla format en amor, les esferes invisibles varen ser formades en terror.

Però encara no hem aclarit l’encanteri d’aquesta blancor, ni sabem per què atrau l’ànima amb tant de poder; i el que encara és més estrany i més portentós: per què, com hem vist, és alhora el símbol més significatiu de les coses espirituals, i fins i tot el vel de la Deïtat Cristiana i, no obstant això, és com és, l’agent intensificador en les coses que més aclaparen la humanitat?

És que, per ser indefinit com és, expressa vagament les buidors i les immensitats sense cor de l’univers, i així ens apunyala per l’esquena amb el pensament de l’aniquilació, quan contemplen les fondàries blanques de la via làctia? O és que, essent per la seva essència, no tant un color com l’absència visible del color, i alhora el resum de tots els colors, és per això que hi ha aquesta buidesa muda, plena de significat, en un vast paisatge de neu…, un incolor ateisme de tots els colors davant del qual reculem?

I quan considerem aquesta altra teoria dels filòsofs naturalistes segons la qual tots els altres colors terrenals —tota decoració sumptuosa o encisadora, els tints suaus del cel i dels boscos a la posta, sí, i l’envellutat daurat de les papallones, i les galtes de papallona de les noies joves— no són sinó enganys subtils, no inherents realment a les substàncies, ans només afegits de l’exterior; de manera que la Natura deïficada es pinta com una bagassa, la seducció de la qual només cobreix el sepulcre interior.

I si anem més enllà i considerem que el cosmètic místic que produeix tots i cadascun dels matisos de color, el gran principi de la llum continua essent el blanc o la manca de color; i que si actués sense un mitjancer sobre la matèria tocaria tots els objectes; àdhuc les tulipes i les roses, amb el seu tint de buidor; si pensem tot això, l’Univers paralitzat queda estès davant nostre com un leprós.

I així com els viatgers tossuts de Lapònia, que es neguen a usar ulleres de color i que donen color, així el miserable incrèdul s’enlluerna fins a la ceguesa mirant la immensa mortalla blanca que abraça tota la perspectiva que té al davant. De totes aquestes coses la balena albina n’era el símbol. Us en sorprèn, doncs, la caça ferotge?





43


Escolta!

—Xist! Has sentit aquest renou, Cabaco?

Era la guàrdia mitjana: una bella lluna brillant. Els mariners feien cadena des d’una de les bótes d’aigua dolça en el combés fins al dipòsit prop del coronament. D’aquesta manera passaven els poals fins a omplir el dipòsit.

La majoria eren prop dels recintes sagrats de l’alcàsser i anaven molt alerta a no parlar ni a arrossegar els peus. Els poals anaven de mà en mà en el més profund dels silencis, només trencat pel drapeig ocasional d’una vela i el zumzeig constant de la quilla que avançava sense aturall.

Fou al bell mig d’aquesta quietud que Archy, un dels de la cadena que era prop dels quarters d’escotilla de popa, va xiuxiuejar al seu veí, un cholo, les paraules esmentades més amunt.

—Xist! Sents aquest renou, Cabaco?

—Agafa el poal, vols Archy? Quin renou dius?

—Ara es torna a sentir… sota els quarters… no ho sents? Una tos… sona com un estossec.

—Maleïda tos! Au, dóna’m el poal buit.

—Un altre cop! No ho sents, ara? Sona com… com dos o tres que dormen i que es regiren… ara!

—Caramba! Encara no has acabat, noi? Són les tres galetes sucades que has sopat i que ara se’t belluguen a la panxa… i res més. Alerta el poal!

—Pots dir el que vulguis, company, però jo tinc les orelles ben esmolades.

—Sí, tu ets aquell, oi?, aquell que va sentir la remor de les agulles de fer mitja de la vella quàquera a cinquanta milles mar endins de Nantucket. Tu ets aquell, ja ho veig.

—En pots fer befa, si vols, però ja veurem què en surt de tot això. Escolta Cabaco, a la bodega de popa hi ha algú que encara no hem vist a coberta. Sospito que el nostre vell mongol en sap alguna cosa. He sentit que Stubb deia a Flask, en una guàrdia de matinada, que alguna cosa d’això surava en l’aire.

—Xisst! El poal!





44


La carta de navegació

Si haguéssiu seguit el capità Ahab a la seva cabina després de la torbonada d’aquella nit, després d’aquella salvatge ratificació del seu propòsit amb la tripulació, l’hauríeu vist anar cap a un calaix que hi havia al jou, del qual va treure un gran rotlle arrugat de cartes marítimes esgrogueïdes que va estendre davant d’ell, damunt la seva taula empernada.

Després l’hauríeu vist que s’asseia davant i que estudiava intensament les línies i els ombrejats diversos que trobava; i amb llapis, lent però ferm, traçava ratlles addicionals en els espais que encara estaven buits. De tant en tant consultava munts de vells quaderns de bitàcola que tenia a un costat, on hi havia anotades les estacions i els llocs on, en diversos viatges anteriors de diferents vaixells, s’havien capturat o vist catxalots.

Mentre estava així ocupat, la pesada llàntia de peltre penjada amb cadenes sobre el seu cap es gronxava contínuament amb el moviment del vaixell i feia sense parar bellumes de clarors i ombres sobre el seu front arrugat, fins que gairebé semblava que mentre ell marcava línies i cursos sobre les cartes arrugades, alguna ploma invisible també traçava línies i cursos sobre la carta profundament marcada del seu rostre.

Però no era aquella nit en particular que, en la solitud de la cabina, Ahab rumiava així sobre les seves cartes. Gairebé cada nit les treia, i gairebé cada nit algunes marques eren esborrades i substituïdes per altres. Car amb les cartes dels quatre oceans davant d’ell, Ahab traçava un laberint de corrents i remolins amb vista a un acompliment més segur d’aquella idea monomaníaca de la seva ànima.

Ara bé, per a qualsevol que no estigués completament familiaritzat amb els costums dels leviatans, podria semblar una tasca absurdament desesperançada, aquella de cercar una única criatura solitària en els oceans sense encerclar d’aquest planeta. Però no pensava així Ahab, que coneixia les tendències de totes les marees i de tots els corrents i amb això calculava el rumb de l’aliment del catxalot; i també, tenint en compte les estacions regulars i comprovades per caçar-los en cada latitud particular, podia arribar a hipòtesis raonables, gairebé properes a certeses, pel que feia al dia més adequat per ser en aquest o en aquell calador a la percaça de la seva presa.

Efectivament, tan segur és el fet de la periodicitat de la presència del catxalot en unes aigües determinades, que molts caçadors creuen que, si es poguessin observar de prop i estudiar per tot el món, i si es comparessin curosament tots els quaderns de bitàcola d’un únic viatge de tota la flota balenera, ens trobaríem que les migracions del catxalot són tan invariables com les dels bancs d’arengades o dels esbarts d’orenetes. Amb aquestes indicacions s’han fet intents de construir elaborats mapes migratoris del catxalot.[66]

A més, quan fan la travessia d’una zona d’aliment a l’altra, els catxalots, guiats per algun instint infal·lible —millor dit, per una recomanació secreta de la Divinitat—, generalment neden en «venes», com se’n diu; fan el seu camí al llarg d’una línia determinada de l’oceà amb una exactitud sense cap desviació com cap vaixell no ha seguit mai el seu propi curs, i amb cartes, amb una dècima part d’una precisió tan meravellosa.

Malgrat que, en aquests casos, la direcció empresa per qualsevol balena sigui tan recta com les paral·leles d’un agrimensor, i malgrat que la línia d’avançament s’ajusti estrictament al deixant fatalment recte, la vena arbitrària per la qual hom diu que neda abraça generalment algunes mines d’amplada (si fa no fa, atès que se suposa que la vena s’eixampla o es contrau); no sobrepassa mai el camp visual dels guaites dels baleners quan llisquen amb circumspecció per aquesta zona màgica. El resultat és que, en èpoques determinades i dins el llarg i l’ample d’aquest sender, es poden cercar amb tota confiança balenes migradores.

I per tant, Ahab podia tenir l’esperança de trobar la seva presa no solament en èpoques comprovades i en bancs de pastura separats ben coneguts, sinó que, en creuar les extensions més vastes d’aigua entre aquests paratges podia, mitjançant el seu art, col·locar-se en llocs i temps determinats que li donarien bones probabilitats d’encontre.

Hi havia una circumstància que, a primera vista, semblava embolicar el seu esquema, delirant però metòdic. Però potser en realitat no era així.

Tot i que els gregaris catxalots tenen les seves estacions regulars per anar a uns paratges determinats, en general no es pot concloure que les moles que han estat vistes en tal i tal latitud o longitud enguany eren exactament les mateixes que foren trobades durant l’estació precedent; tot i que hi ha exemples particulars i inqüestionables segons els quals s’ha comprovat que era cert exactament el contrari, en general, aquesta observació s’aplica, només que dins d’uns límits menys vastos, als exemplars solitaris i eremites entre els catxalots madurs i vells.

Així, malgrat que Moby Dick hagués estat vist un any abans allà on s’anomena calador de les Seychelles, a l’oceà Índic, o a la badia Volcano de la costa japonesa, per exemple, d’això, no se’n deduïa que si el Pequod visitava un d’aquests punts en la mateixa època de l’any següent hi trobaria infal·liblement el catxalot. I passava el mateix amb altres paratges de pastura on se l’havia vist a vegades. A més, totes aquestes zones semblaven ser els seus llocs de parada, els seus hostals oceànics per dir-ho així, i no els seus llocs de residència prolongada.

Fins ara, en parlar de les possibilitats d’Ahab d’assolir el seu objectiu, només s’han esmentat les perspectives marginals, antecedents i extraordinàries que podia tenir abans d’assolir un moment i un lloc determinats, on totes les possibilitats esdevindrien probabilitats o, com esperava Ahab amb afany, cada possibilitat esdevindria certesa. Aquest moment i aquest lloc determinats es conjugaven en una única expressió tècnica: la temporada de l’Equador. Car allí i aleshores, durant diversos anys consecutius, havia estat descobert periòdicament Moby Dick; el catxalot s’havia entretingut en aquelles aigües durant un temps mentre que el sol, en la seva volta anual, s’atura durant un interval predeterminat a cada signe del zodíac. Allí era, també, on s’havien produït la majoria dels encontres mortals amb la Balena Blanca: allí les ones eren il·lustrades amb les seves gestes, i allí havia estat on el vell maníac havia trobat el motiu horrible per a la seva venjança.

Però tot i que Ahab havia llançat la seva ànima pensarosa a aquella cacera incansable amb un coneixement cautelós i amb una vigilància sense treva, no es permetia descansar totes les seves esperances en aquest únic punt cimer que hem esmentat, per molt afalagador que pogués ser per als seus afanys; ni, en la vetlla constant de l’acompliment de la seva promesa, no podia tranquil·litzar el seu cor inquiet amb l’ajornament de la recerca fins a aquell moment.

Ara bé, el Pequod havia salpat de Nantucket precisament a l’inici de la temporada de l’Equador. Cap esforç possible, doncs, no podia permetre al seu capità de fer la llarga travessia cap al sud, girar el cap d’Hornos i després recórrer seixanta graus de latitud per arribar al Pacífic equatorial a temps. Per tant, calia esperar la temporada següent.

Però el moment prematur de la sortida del Pequod potser havia estat elegit en secret per Ahab amb vista al tarannà real de les coses: tenia davant d’ell un interval de tres-cents seixanta cinc dies i nits, els quals, en lloc d’aguantar-los impacientment en terra, passaria en una persecució distreta. I potser s’escauria que la Balena Blanca, de vacances en mars ben allunyats dels seus paratges habituals de pastura, trauria el seu front arrugat pel golf Pèrsic, o per la badia de Bengala, o pels mars de la Xina, o per qualsevulla altres aigües freqüentades per la seva raça. Així és que els monsons, els vents de la pampa, els terrals, els alisis, qualsevol vent tret del llevant i del simun podien impulsar Moby Dick vers la tortuosa ziga-zaga del deixant circumnavegador del Pequod al voltant del món.

Però, encara que acceptem tot això, si ho contemplem discretament i fredament, no sembla una idea folla que, en els vastos oceans sense fronteres, una balena solitària, encara que sigui trobada, arribés a ser susceptible d’un coneixement individual per part del seu caçador, com si fos un muftí de barba blanca pels carrers atapeïts de Constantinoble? Sí. Car el peculiar front blanc de neu de Moby Dick, el seu gep nivi, eren inconfusibles. «I que potser no l’he seguit, jo?», mormolava Ahab entre si mateix quan, després d’escodrinyar les seves cartes fins ben passada la mitjanit, es deixava endur per ensonyaments. «No l’he deixat de petja i se m’escaparà? Té les amples aletes foradades i engarlandades com les orelles d’una ovella perduda!».

I aquí la seva ment folla corria una carrera sense alè, fins que, de tant rumiar, li venien el cansament i el desmai; i pujava a coberta per veure de recobrar les forces. Ah, Déu, quin turment ha de suportar l’home consumit per un desig no acomplert de venjança! S’adorm amb els punys estrets i es desperta amb les ungles plenes de sang dels palmells.

Sovint, era tret a la força del seu coi per somnis esgotadors, intolerablement vívids, que durant el dia reprenien intensament els pensaments i els empenyien enmig d’un espetec de deliris, fent-los giravoltar en el seu cervell inflamat, fins que el mateix batec del seu centre vital es convertia en una angoixa insofrible; i quan, com passava a vegades, aquestes agonies espirituals l’elevaven des de la base i semblava que s’obria en ell un abisme del qual sorgien flames i llamps, i esperits malignes damnats el cridaven perquè es deixés relliscar entre ells; quan aquest infern badallava sota d’ell, se sentia un udol salvatge per tot el vaixell; i Ahab sortia d’una revolada de la seva cambra, amb ulls espurnejants, com si escapés d’un llit on s’havia calat foc.

Però tot això, potser en lloc de ser els símptomes incontenibles d’alguna feblesa latent o de temor davant la seva pròpia resolució, era la demostració clara de la seva intensitat. Car, en casos com aquells, el foll Ahab, el planejador, el caçador inapel·lable, constant, de la Balena Blanca, aquell Ahab que se n’havia anat al seu coi, no era l’agent que li’n feia sortir de bursada horroritzat. Aquest darrer era el principi etern, viu; era l’ànima. I en dormir, per un temps es dissociava de la ment que el caracteritzava, que en altres ocasions utilitzava com a vehicle o agent exterior, i escapava espontàniament de la proximitat esgarrifosa d’aquella cosa frenètica de la qual, en aquells moments, ja no era part integrant.

Però com que la ment no existeix si no és lligada a l’ànima, en el cas d’Ahab devia ser que, en sotmetre tots els pensaments i fantasies a un únic propòsit suprem, aquest propòsit, per la seva obstinada inclinació de voluntat, s’obligava a si mateix a anar contra déus i diables i assumia una entitat pròpia. Més encara: podia viure i cremar sorrudament, mentre que la vitalitat comuna a la qual estava vinculada fugia esgarrifada d’horror d’aquell nou nat no esperat i sense paternitat.

Per tant, l’esperit turmentat que espurnejava en els ulls corporals quan aquell qui semblava Ahab sortia corrents de la seva cambra, no era aleshores sinó una cosa vàcua, un ésser somnàmbul sense forma, un raig de llum vivent, és cert, però sense cap objecte al qual donar color i, per tant, la buidor en si mateixa.

Que Déu t’ajudi, vell: els teus pensaments han creat una criatura en el teu interior. I aquell, els intensos pensaments del qual el converteixen en Prometeu, té un voltor que s’alimenta per sempre en el seu cor; i aquest voltor és la mateixa criatura que ha creat.





45


La declaració jurada

Pel que hi pugui haver de novel·la en aquest llibre i, de fet, pel que fa indirectament a una o dues particularitats molt interessants en els costums dels catxalots, el capítol precedent, en la seva primera part, és tan important com qualsevol dels que es trobaran en aquest volum. Però la importància de la matèria requereix que ens hi estenguem encara més i que ens hi familiaritzem a fi d’entendre-la adequadament i per tal d’eliminar qualsevol incredulitat que la ignorància profunda de tota la qüestió pot provocar en algunes ments, quant a la veritat natural dels punts principals d’aquest afer.

No em preocupa realitzar aquesta part de la meva tasca amb meticulositat, però m’acontentaré de produir la impressió desitjada a base de citacions separades de fets, coneguts a la pràctica per mi com a balener, o de fonts fiables. I d’aquestes citacions suposo que se’n seguirà tot naturalment la conclusió desitjada.

Primer: He conegut personalment tres casos en els quals un catxalot, després de rebre un arpó, ha realitzat una fugida total. I després d’un interval de temps (en un dels casos, de tres anys), ha estat ferit de bell nou per la mateixa mà, i mort; i aleshores els dos ferros, ambdós marcats amb la mateixa xifra privada, han estat trobats al cos. En el cas en què varen passar tres anys entre el llançament de tots dos arpons (i em sembla que devia ser una mica més que això), l’home que els va disparar va anar, a l’entretant, en un vaixell mercant a Àfrica. Allí va desembarcar i es va unir a una expedició de descobriment, va penetrar molt a l’interior, per on va viatjar durant un període de prop de dos anys, sovint posat en perill per serpents, salvatges, tigres, miasmes verinosos i tots els altres perills comuns que incideixen en un vagareig pel cor de regions desconegudes. A l’entretant, el catxalot que havia ferit també devia haver estat viatjant; sens dubte havia donat tres voltes al món, raspallant amb els seus flancs totes les costes d’Àfrica, però sense conseqüències.

Aquest home i aquest catxalot tornaren a trobar-se novament, i l’un va vèncer l’altre.

Dic que jo mateix he conegut tres casos similars a aquest. És a dir, en dos casos vaig veure ferir els catxalots; i, en el segon atac, vaig veure els dos ferros amb les marques respectives que hi havia gravades després que els haguessin tret del peix. En el cas dels tres anys, va esdevenir-se que jo era en el bot totes dues vegades, la primera i la darrera, i la darrera vegada vaig reconèixer clarament una mena de piga enorme i peculiar sota l’ull de l’animal, que ja havia observat tres anys abans. I dic tres anys, però estic quasi segur que era més temps.

Aquí hi ha tres casos, doncs, la veritat dels quals jo conec personalment. Però he sentit parlar de molts d’altres a persones de la veracitat de les quals en aquesta qüestió no hi ha motius de pes per dubtar.

Segon: És prou ben conegut en la pesca del catxalot, per molt ignorant que en pugui ser el món de terra endins, que hi ha hagut diversos casos històricament memorables en els quals un individu determinat en l’oceà ha esdevingut popularment conegut en llocs i temps distants.

El motiu pel qual un catxalot era marcat així no era degut, sobretot i originàriament, a les peculiaritats corporals que el distingien d’altres balenes; car, per molt peculiar en aquest aspecte que pugui ser una balena, ben aviat hom posa fi a aquestes peculiaritats matant-la i convertint-la en un oli peculiarment valuós. No, el motiu era aquest: que de les experiències fatals de la pesca, sobre un catxalot així, hi havia un terrible prestigi de perillositat, com passava amb Rinaldo Rinaldini[67], fins al punt que la majoria dels pescadors en tenien prou de reconèixer-lo purament tocant-se el barret amb la mà quan el descobrien vagarejant per la mar prop d’ells, i no intentaven cultivar una amistat més íntima amb ell. Com alguns pobres diables de terra que coneixen un gran home irascible i el saluden de lluny pel carrer, per no destorbar-lo, no fos cosa que si pretenguessin conèixer-lo de més a prop rebessin una nespla sumària per la seva presumpció.

Però no solament cada un d’aquests famosos catxalots gaudia d’una gran popularitat individual —més ben dit, n’hauríem de dir un renom transoceànic—; no solament eren famosos en vida, i ara, després de morts, són immortals en els relats del castell de proa, sinó que li eren atorgats tots els drets, privilegis i distincions d’un nom, i efectivament, tenia tant de nom com Cambises o Cèsar.

No fou així, oh Tom de Timor, famós leviatan ple de cicatrius com un iceberg, que durant tant de temps vares estar a l’aguait en els estrets orientals que et donaren nom, i el teu broll fou vist sovint des de la platja de palmeres d’Ombay?

No fou així, oh Jack de Nova Zelanda, tu, terror de totes les naus que feien deixant pels encontorns de la Terra Tatuada?

No fou així, oh Morquan, rei del Japó, que deien que el teu broll alterós a vegades semblava una creu nívia destacada contra el cel?

No fou així, oh Don Miguel, cetaci xilè, marcat com una vella tortuga amb jeroglífics místics damunt el llom?

En prosa simple, aquí hi ha quatre catxalots tan ben coneguts pels estudiants de la història dels cetacis com Màrius o Sila per l’erudit dels clàssics.

Però això no és tot. Tom de Nova Zelanda i Don Miguel, després de provocar diverses vegades grans estralls entre els bots de diferents vaixells, foren finalment perseguits i caçats sistemàticament, trobats i morts per valents capitans baleners, que salparen amb aquest objectiu exprés a la vista, com el capità Butler, que en endinsar-se pels Boscos de Narrangansett, tenia al pensament la captura d’aquell notori assassí salvatge Annawon, el principal guerrer del rei indi Felip.[68]

No sé on trobar un lloc més bo que aquest per esmentar una o dues coses que em semblen importants, atès que estableixen, en forma impresa i amb tots els respectes, com és de raonable tota la història de la Balena Blanca, i especialment la seva catàstrofe. Car aquest és un d’aquells exemples descoratjadors en què la veritat requereix tant de suport com l’error. Tan ignorants són la majoria dels homes de terra endins d’algunes de les meravelles més evidents i més palpables del món, que sense alguns suggeriments de fets concrets, històrics i d’altra mena, sobre la pesca, podrien menysprear Moby Dick com una faula monstruosa o, cosa que encara seria pitjor i més detestable, com una al·legoria horrible i intolerable.

Primer: Tot i que molts homes tenen algunes idees vagues i fugaces dels perills generals de la pesca major, en canvi no tenen res que s’assembli a una concepció clara i vívida d’aquests perills i de la freqüència amb què es presenten. Una raó és, potser, que ni un de cada cinquanta dels desastres i les morts actuals per accident en la pesca no troben mai una notícia pública a la pàtria, ni tan sols una notícia transitòria i oblidada immediatament. Suposeu que aquest pobre individu que en aquest moment potser és atrapat per la cabestrera al llarg de la costa de Nova Guinea, i és arrossegat al fons de la mar pel leviatan que es capbussa; suposeu que el nom d’aquest pobre individu sortirà a les necrològiques del periòdic que vosaltres llegireu demà matí a l’hora de l’esmorzar? Doncs no, perquè els correus són molt irregulars entre aquí i Nova Guinea. De fet, heu sentit mai res que se’n puguin dir notícies regulars directes o indirectes des de Nova Guinea? I en canvi us diré que durant un viatge que jo vaig fer pel Pacífic vàrem parlar, entre molts d’altres, amb trenta vaixells diferents, cadascun dels quals havia tingut una mort per una balena, alguns d’ells més d’una i tres havien perdut tota la tripulació d’un bot balener. Per l’amor de Déu! Sigueu estalviadors amb les vostres llànties i espelmes! Per aconseguir cada galó que vosaltres cremeu, s’ha vessat, almenys, una gota de sang humana!

Segon: La gent de terra ferma té, efectivament, alguna idea vaga que una balena és una criatura enorme d’una enorme força, però sempre m’he trobat que quan els explicava algun exemple específic d’aquesta enormitat doble, em felicitaven significativament pel meu sentit de la facècia; i jo, ho juro per la meva ànima, no tenia més intencions de facècia que les que tenia Moisès quan va escriure la història de les plagues d’Egipte.

Però afortunadament, el punt especial que jo busco aquí pot ser establert sobre un testimoniatge completament independent del meu. Aquest punt és: el catxalot és, en alguns casos, prou poderós, expert i assenyadament maliciós per esfondrar amb premeditació un gran vaixell, destruir-lo totalment i afonar-lo. És més encara, el catxalot ho ha fet.

Primer: L’any 1820, el vaixell Essex, del capità Pollard, de Nantucket, creuava l’oceà Pacífic. Un dia va veure brolladors, va arriar les baleneres i va perseguir una mola de catxalots. Ben aviat uns quants balènids foren ferits; aleshores, tot d’un plegat, un catxalot enorme es va allunyar dels bots, es va separar de la mola i es va llançar directament sobre el vaixell. Va precipitar el cap contra el buc i el va foradar de tal manera que en «deu minuts» la nau va escorar i es va enfonsar. D’aleshores ençà no se n’ha tornat a veure ni una taula ni un supervivent. Després de les penalitats més severes, part de la tripulació va arribar a terra en els bots. El capità Pollard, finalment a casa, va tornar a salpar cap al Pacífic comandant un altre vaixell, però els déus el varen fer naufragar novament en roques i esculls desconeguts; per segona vegada va perdre completament un vaixell seu; abjurà immediatament de la mar i no ho ha tornat a intentar mai més des de llavors. Actualment el capità Pollard resideix a Nantucket. Jo he vist Owen Chace, que era primer oficial en el moment de la tragèdia, i he llegit el seu relat clar i digne de fe. He conversat amb el seu fill. Tot això a poques milles de l’escena de la catàstrofe.[69]

Segon: El vaixell Union, també de Nantucket, l’any 1807, es va perdre totalment prop de les Açores a causa d’una escomesa similar, però no he tingut mai la possibilitat de trobar els detalls autèntics d’aquesta catàstrofe, tot i que he sentit, ara i adés, que els caçadors de balenes hi feien al·lusions casuals.

Tercer: Fa uns divuit o vint anys, el comodor J., que aleshores comandava una corbeta americana de primera classe, sopava amb un grup de capitans baleners a bord d’un vaixell de Nantucket fondejat al port d’Oahu, a les illes Sandwich. La conversa girava entorn de les balenes i el comodor s’agradava de mostrar-se escèptic sobre la força sorprenent que li atorgaven els professionals presents. Per exemple, va negar rotundament que cap balena pogués fer prou mal a la seva corbeta robusta per fer-li fer ni un didal d’aigua. Molt bé, però ara ve el que ve: unes setmanes més tard, el comodor va allargar veles en la seva embarcació inexpugnable cap a Valparaíso. Però fou aturat a mig camí per un catxalot majestuós que li va suplicar de discutir un afer confidencial amb ell durant uns segons. Aquest afer va consistir a etzibar a la nau del comodor un patac tan gran que, amb totes les bombes a marxes forçades, el vaixell va fer cap directament al port més proper per posar quilla en l’aire i ser reparat.

Jo no sóc supersticiós, però considero que l’entrevista del comodor amb aquell catxalot fou providencial. No es va convertir Saule de Tars de la seva incredulitat mitjançant un espant similar? Ja us ho dic: un catxalot no suporta beneitures.

Ara us remetré als Viatges de Langsdorff per a una petita circumstància que ve a tomb, particularment interessant per al qui això escriu. Per cert, ja deveu saber que Langsdorff estava vinculat a la famosa expedició de descoberta de l’almirall rus Krusenstern, a començaments d’aquest segle. El capità Langsdorff comença així el seu capítol dissetè:


El tretze de maig, el nostre vaixell estava a punt de salpar i l’endemà vàrem fer-nos a la mar rumb a Ochotsh. El temps era clar i agradable, però feia un fred tan intolerable que ens vèiem obligats a dur posats els abrics de pells. Durant uns dies va fer poc vent, i no fou fins al dia dinou que va començar a bufar un vent esmolat del nord-oest. Una balena extraordinàriament gran, el cos de la qual era més gran que el mateix vaixell, surava gairebé a la superfície de l’aigua, però ningú de bord no la va veure fins que el vaixell, que anava a tota vela, hi va ser a sobre, de manera que fou impossible evitar el xoc. Així doncs, ens trobàvem en perill imminent, quan aquella criatura gegantina, alçant el llom, va aixecar el vaixell com a mínim tres peus part damunt l’aigua. Els mastelers trontollaren i les veles varen caure completament, mentre que els qui érem sota coberta vàrem pujar a dalt de bursada, pensant que havien topat amb algun escull; però en lloc de roques vàrem veure el monstre que s’allunyava amb tota gravetat i solemnitat. El capità D’Wolf es va dedicar immediatament a les bombes per examinar si el vaixell havia o no sofert algun dany amb la topada, però va resultar, afortunadament, que se n’havia sortit sa i estalvi.

El capità D’Wolf, que és esmentat com el comandant del vaixell en qüestió, és de New England, i després d’una llarga vida d’aventures poc corrents com a capità de marina, actualment viu a la vila de Dorchester, prop de Boston. Jo tinc l’honor de ser-ne nebot, i li he preguntat especialment sobre aquest passatge de Langsdorff: ell en confirma cada paraula.

No obstant això, el vaixell no era en absolut una gran nau. Era una embarcació russa construïda a la costa siberiana, i comprada pel meu oncle després que hagués malvenut el vaixell amb el qual havia salpat de casa.

En aquest llibre tan viril de cap a peus, ple d’aventures a l’antiga i ple, també, de meravelles honrades —el viatge de Lionel Wafer, un dels vells compares de l’antic Dampier—, he trobat una petita qüestió anotada d’una manera tan semblant a la que he citat just ara de Langsdorff, que no em puc estar d’afegir-la aquí com a exemple corroboratiu, si és que això és necessari.

Sembla que Lionel anava rumb a John Ferdinando, com anomena ell la moderna Juan Fernandes. Diu: «En el nostre viatge d’anada, cap allà les quatre de la matinada, quan érem a unes cent cinquanta llegües del continent d’Amèrica, el nostre vaixell va patir una topada terrible que va produir tal consternació als nostres homes que amb prou feines no podien dir on eren o què pensaven; però tothom va començar a preparar-se per morir. I, de fet, el xoc havia estat tan sobtat i violent, que estàvem segurs que la nau havia topat contra una roca. Però quan el desconcert es va haver apaivagat una mica, vàrem tirar l’escandall, vàrem sondejar, però no trobàrem fons… Aquell xoc tan sobtat va fer que els canons saltessin de les carretes, i alguns mariners foren trets dels seus cois. El capità Davis, que jeia amb el cap recolzat a un canó, fou llançat fora de la seva cabina!».

Aleshores Lionel imputa el xoc a un terratrèmol, i sembla reafirmar la imputació amb el fet que un gran terratrèmol que s’havia produït en aquella època havia fet molt de mal per terres espanyoles. Però no m’estranyaria gaire que, en la fosca d’aquella hora de la matinada, la topada hagués estat causada, a fi de comptes, per un catxalot que no havien vist i que havia fet botar el casc verticalment des de sota.

Podria continuar amb molts més exemples, que conec d’una manera o una altra, sobre el gran poder i la malícia que a vegades demostra el catxalot. En més d’una ocasió s’ha sabut que no sols va perseguir les baleneres assaltants fins als vaixells, sinó que va encalçar la mateixa nau, i va resistir durant molt de temps totes les llances que li disparaven des de coberta.

El vaixell anglès Pusie Hall pot contar una història en aquest capítol; i, pel que fa a la seva força, deixeu-me dir que hi ha hagut casos en què les cabestreres enganxades a un catxalot en fugida han estat lligades al vaixell per assegurar-les allí; i el catxalot ha arrossegat tot el buc per l’aigua, igual que un cavall que es passeja amb el seu carruatge.

També s’ha observat sovint que si al catxalot, un cop ferit, se li dóna temps per refer-se, aleshores actua no tan sovint amb ràbia cega com amb voluntat obstinada i deliberada de destrucció dels seus perseguidors. I no deixa de comportar una indicació eloqüent del seu caràcter el fet que, en el moment de ser atacat, freqüentment obre la boca i manté aquesta expressió esgarrifosa durant alguns minuts. Però m’he d’acontentar amb només una altra i conclusiva il·lustració; una il·lustració remarcable i molt significativa, amb la qual veureu clarament que no sols l’esdeveniment més meravellós d’aquest llibre és corroborat per fets evidents avui en dia, sinó també que aquestes meravelles (com totes les meravelles) són pures repeticions de les èpoques. De manera que per milionèsima vegada diem amén a Salomó: veritablement, res no és nou sota la capa del sol.

En el sisè segle cristià, vivia Procopi, un magistrat cristià de Constantinoble, en l’època en què Justinià era emperador i Belisari general. Com molts saben, va escriure la història del seu temps, un treball de vàlua extraordinària en tots els sentits. Sempre ha estat considerat per les autoritats més prestigioses com un historiador fidedigne i sense exageracions, tret d’un o dos casos particulars que ara no afecten en res l’afer que esmentarem.

En aquesta història seva, Procopi esmenta que durant la seva prefectura a Constantinoble es va capturar un gran monstre marí en el veí Propontis, o mar de Màrmara; aquest monstre adesiara havia destruït vaixells en aquelles aigües durant un període de més de cinquanta anys. Un fet així establert en una història solvent no es pot posar en dubte fàcilment. Ni hi ha cap motiu per fer-ho. No s’esmenta la mena de monstre que era, però atès que destruïa vaixells, i també per altres raons, devia ser una balena, i em sento fortament inclinat a pensar que era un catxalot. Us diré per què. Durant molt de temps se m’afigurava que el catxalot havia estat sempre desconegut a la Mediterrània i a les aigües profundes que hi connecten. Fins i tot ara estic segur que aquesta mar no és, i potser no ho podrà ser mai, en la constitució actual de les coses, un lloc habitual de reunió gregària per a cetacis. Però investigacions posteriors m’han demostrat recentment que, en temps moderns, hi ha hagut exemples aïllats de la presència del catxalot en el Mediterrani. M’han dit, en bona autoritat, que el comodor Davis de l’Armada Britànica va trobar l’esquelet d’un catxalot a la costa de Berberia. I atès que un vaixell de guerra passa fàcilment per l’estret dels Dardanels, un catxalot podria passar per la mateixa ruta del Mediterrani al Propontis.

Pel que jo he pogut saber, al Propontis no hi ha ni una mica d’aquesta substància particular anomenada «brit»[70] que és l’aliment de la balena franca. Però jo tinc totes les raons per creure que l’aliment del catxalot —el calamar o la sípia— s’amaga al fons d’aquest mar, perquè a la seva superfície s’hi han trobat exemplars prou grans, tot i que no, ni de molt, els més grans de la seva espècie.

Aleshores, si aplegueu correctament totes aquestes informacions i hi rumieu una mica, comprendreu clarament que, d’acord amb el raonament humà, el monstre marí de Procopi que durant mig segle va afonar els vaixells de l’emperador de Roma devia ser, amb totes les probabilitats, un catxalot.





46


Hipòtesis

Tot i que Ahab, consumit amb la flama ardent del seu propòsit, tenia sempre en tots els seus pensaments i accions la captura definitiva de Moby Dick; tot i que semblava disposat a sacrificar tots els interessos mortals a aquella única passió; malgrat tot això, i ja fos perquè per naturalesa i pel llarg costum estava massa fet a la manera de ser fogosa del balener, no podia abandonar la prossecució col·lateral del viatge. O almenys, si era altrament, no mancaven altres motius que l’influïen molt més.

Però seria filar massa prim, potser, que, àdhuc considerant la seva monomania, suggeríssim que el seu sentiment de venjança envers la Balena Blanca s’havia fet extensiu possiblement a tots els catxalots, i que com més monstres matava, més multiplicava les oportunitats que cada encontre següent fos amb la balena que odiava i que percaçava.

Però si una hipòtesi com aquesta és, efectivament, recusable, hi havia en canvi consideracions addicionals que, tot i no estar estrictament d’acord amb la salvatgeria de la seva passió dominant, eren ben capaces de desviar-lo.

Per assolir el seu objecte, Ahab havia d’utilitzar instruments; i de tots els instruments utilitzats a l’ombra de la lluna, els homes són els que s’esguerren més fàcilment. Ell sabia, per exemple, que, per molt magnètic que fos el seu ascendent sobre Starbuck en alguns aspectes, aquest ascendent no abraçava tota l’espiritualitat de l’home, així com la mera superioritat corporal no implica el domini intel·lectual; car pel que fa a allò purament espiritual, l’element intel·lectual només està en una mena de relació corporal. El cos de Starbuck i la voluntat coercionada de Starbuck eren d’Ahab mentre Ahab mantingués el seu magnetisme sobre el cervell de Starbuck; però ell sabia que, malgrat tot, en el fons de l’ànima, el primer oficial avorria la recerca del seu capità i que, si pogués, se’n desentendria amb plaer, o fins i tot la frustraria.

Podia esdevenir-se que passés un llarg període de temps abans que fos vista la Balena Blanca. I, durant aquest interval, Starbuck sempre seria propens a recaure en rebel·lia oberta contra el domini del seu capità, a menys que tingués a sobre algunes influències ordinàries, prudencials i circumstancials. I no sols això, sinó que la demència subtil d’Ahab en relació a Moby Dick no es manifestava de forma més significativa que en el seu seny superlatiu i en la seva astúcia en preveure que, de moment, la caça devia ser despullada, d’alguna manera, de l’estranya impietat imaginativa que la investia per naturalesa; que tot el terror del viatge havia de romandre enretirat en la llunyania ombrívola, car pocs homes tenen el coratge a prova d’una meditació prolongada i no alleugerida per l’acció; que mentre feien les llargues guàrdies nocturnes, els oficials i els mariners havien de tenir coses més properes en què pensar que no pas Moby Dick. Car, per molt de deler i d’abrivament amb què la salvatge tripulació hagués saludat l’anunci d’aquesta recerca, no obstant això, tots els mariners de tota mena són més o menys capriciosos i informals —viuen en la intempèrie variable i n’alenen la volubilitat—, i quan se’ls reté en la persecució d’algun objecte remot i buit, per moltes promeses de vida i passió que hi hagi per al final, cal, per damunt de tot, que intervinguin interessos i ocupacions temporals que els mantinguin saludablement en suspens per a l’atac final.

I tampoc no s’oblidava Ahab d’una altra cosa. En èpoques d’emocions fortes, la humanitat menysprea totes les consideracions vulgars; però aquestes èpoques són evanescents. Ahab pensava: «La condició constitucional permanent de l’home manufacturat és la sordidesa. Encara que la Balena Blanca inciti plenament els cors d’aquesta salvatge tripulació meva, i que giravoltant entre el seu salvatgisme fins i tot produeixi en ells una certa generositat de cavallers erràtics, això no obstant, mentre percacin Moby Dick per amor cal que també tinguin aliment per als seus apetits quotidians més vulgars, car fins i tot els elevats i cavallerescos croats dels temps antics no es conformaven de travessar dues mil milles de terra per lluitar pel seu Sant Sepulcre sense cometre robatoris, pispar bosses i guanyar altres regalies pietoses pel camí. Si s’haguessin limitat estrictament al seu únic i romàntic objectiu, molts d’ells li haurien acabat girant l’esquena amb disgust. No despullaré aquests homes», pensava Ahab, «de totes les esperances de diners… sí, diners. Ara potser menyspreen els diners, però deixem que passin alguns mesos sense que en tinguin la perspectiva promesa, i aleshores aquests mateixos diners apaivagats s’amotinaran tot d’un plegat en ells, i aquests mateixos diners ben aviat destituiran[71] Ahab».

No mancava tampoc un altre motiu de precaució més relacionat personalment amb Ahab. És probable que hagués revelat impulsivament, i potser massa prematurament, el principal però privat propòsit del viatge del Pequod, i ara Ahab era plenament conscient que, en fer-ho així, s’havia exposat indirectament i de manera oberta a l’acusació sense defensa d’usurpador, de manera que la seva tripulació, si així ho decidia, d’ara endavant podia negar-li l’obediència amb perfecta impunitat, tant moral com legal, i fins i tot li podia arrabassar el comandament amb violència. Naturalment, Ahab tenia molt d’interès de protegir-se fins i tot de la més lleugera insinuació de ser acusat d’usurpació, i de les possibles conseqüències que podia tenir el fet que aquesta impressió guanyés terreny. I aquella protecció només podia consistir en el seu propi cervell dominant, en el seu cor i les seves mans, amb el suport d’una atenció vigilant i estretament calculadora de cada influència atmosfèrica, per menuda que fos, que era possible que afectés la seva tripulació.

Per tots aquests motius, doncs, i potser per altres massa analítics per ser desenvolupats verbalment aquí, Ahab veia clarament que encara calia continuar en bona mesura fidel al propòsit natural i nominal del viatge del Pequod, observar tots els costums usuals, i no sols això, sinó obligar-se a ell mateix a demostrar el seu interès apassionat ben conegut per la realització del seu ofici.

Sigui com sigui, ara la seva veu se sentia tot sovint cridant als tres guaites i advertint-los que mantinguessin la vista esmolada, sense deixar d’informar ni d’un marsuí. Aquesta vigilància no va trigar a tenir recompensa.





47


L’estorer

Era una horabaixa ennuvolada i embascada; els mariners vagarejaven mandrosament per les cobertes o contemplaven, absents, les aigües de plom. Queequeg i jo ens dedicàvem plàcidament a teixir allò que se’n diu un pallet d’estora per fer-ne un reforç addicional per al nostre bot. Tan quieta i esmorteïda, i no obstant això, tan plena d’averanys era aquella escena, i en l’aire surava una mena de malastrugança ensonyada, que cada mariner silenciós semblava esvanit en el seu propi ésser invisible.

Jo era l’assistent o el criat de Queequeg, molt atrafegat amb el pallet d’estora. Mentre passava i repassava la trama o el filat de marlí entre les llargues filasses de l’ordit, utilitzant les mans a manera de llançadora, i mentre Queequeg, de costat, ara i adés introduïa el seu pesat sabre d’alzina entre els filaments tot mirant ociosament cap a l’aigua, i descuradament i sense pensar portava cada filassa a lloc, dic que sobre tot el vaixell hi regnava un ensonyament tan estrany, i també damunt la mar, només trencat pel renou sord i intermitent del sabre, que semblava que allò era el Teler del Temps, i que jo fos una llançadora que teixia i teixia mecànicament per als fats. Allí hi havia els filats fixos de l’ordit, subjectes a una única vibració reiterativa i inalterable, i aquesta vibració era suficient per admetre dins ell la mescla creuada d’altres fils. Aquell ordit semblava la necessitat; i aquí, pensava jo, amb la meva mà passo la meva pròpia llançadora i teixeixo el meu destí dins aquests fils inalterables.

A l’entretant, el sabre impulsiu i indiferent de Queequeg a vegades picava la trama de biaix, o de tort, o amb força, o feblement, segons ho requeria el cas; i amb aquesta indiferència en el cop conclusiu produïa el contrast corresponent en l’aspecte final del teixit acabat. El sabre d’aquest salvatge, pensava jo, que dóna forma final i emmotlla així la trama i l’ordit, aquest sabre fàcil i indiferent deu ser l’atzar. Sí, l’atzar, el lliure albir i la necessitat, que no són incompatibles en absolut, sinó que actuen plegats, entreteixits.

La trama recta de la necessitat, que no serà desviada del seu curs darrer —efectivament, cada vibració alternant només tendeix a això—; el lliure albir, encara lliure per fer passar la seva llançadora entre uns fils determinats; i l’atzar, que encara que subjecte en aquest joc a les línies rectes de la necessitat, i dirigit lateralment en els seus moviments pel lliure albir, tot i que limitat per tots dos, l’atzar, dic, els dirigeix per torns i dóna el darrer cop emmotllador dels esdeveniments.

Així romaníem, teixint i teixint, quan em vaig ensurtar en sentir un renou tan estrany, allargassat, musicalment salvatge i ultraterrenal, que el cabdell del lliure albir em va caure de la mà i em vaig quedar mirant enlaire, cap als núvols, d’on baixava aquella veu, com una ala.

Dalt de tot, als baus reials, hi havia aquell boig gay-header, Tashtego. Inclinava el cos delerosament cap endavant, la mà estesa com una batuta, i a intervals breus i sobtats, continuava els crits.

Segur que el mateix so devia ser escoltat en aquells moments per totes les mars, cridat per centenars de guaites de baleners enfilats en l’aire, a la mateixa alçada, però ben pocs d’aquells pulmons podien convertir aquell vell crit acostumat en la cadència meravellosa que sortia dels de Tashtego, l’indi.

Mentre romania voletejant damunt nostre, mig suspès en l’aire, llambregant l’horitzó d’una manera tan esbojarrada i delerosa, hauríeu pensat que era algun profeta o un visionari que contemplava les ombres del fat i n’anunciava l’arribada amb aquells crits salvatges:

—Allí bufen! Allí! Allí! Allí! Bufen! Bufen!

—Per on?

—Pel costat de sotavent, a unes deu milles! N’hi ha una escola sencera!

Immediatament tot fou commoció.

El catxalot bufa com el tic-tac d’un rellotge, amb la mateixa uniformitat invariable i segura; per això els baleners distingeixen aquest peix de les altres tribus del mateix gènere.

—Allí van les aletes de cua! —fou ara el crit de Tashtego.

I les balenes varen desaparèixer.

—Ràpid, cambrer! —va cridar Ahab—. L’hora, l’hora!

El Melindro va baixar a corre-cuita, va donar una llambregada al rellotge i va informar del minut exacte a Ahab.

El vaixell, que gairebé anava de bolina, va virar i avançava suaument vent en popa. Tashtego va informar que les balenes s’havien submergit i avançaven a sotavent, i nosaltres observàvem confiadament per veure-les de bell nou avançant directament proa enllà, perquè, tot i que a vegades el catxalot demostra l’artifici de capbussar-se vers una direcció però, mentre roman amagat sota la superfície, fa mitja volta i neda ràpidament en sentit oposat, ara no era probable que posessin en acció aquest estratagema perquè no hi havia cap motiu per suposar que els peixos descoberts per Tashtego s’haguessin alarmat en cap sentit, ni que tan sols s’haguessin adonat de nosaltres.

Un dels homes elegits com a servadors del vaixell —és a dir, els que no són designats als bots— va rellevar aleshores l’indi al tamboret del pal major. Els mariners dels tamborets del trinquet i del pal de mitjana havien baixat. Els bidons de cabestrera foren instal·lats al seu lloc, les grues foren empeses cap a fora, la verga major fou posada en fatxa i ara les tres baleneres es gronxaven sobre la mar com tres cistells de fonoll al capdamunt d’espadats alts. Part defora de l’orla, les tripulacions deleroses dels bots s’aferraven al passamà mentre que mantenien un peu expectant damunt la regala. Així es veu la llarga línia de mariners d’un buc de guerra en el moment de llançar-se a l’abordatge d’un vaixell enemic.

Però en aquell instant crític es va sentir una exclamació sobtada que va fer allunyar totes les mirades de les balenes. Amb un sobresalt tots miraren l’ombrívol Ahab, voltat de cinc fantasmes burells que semblaven acabats de formar de l’aire.





48


La primera arriada

Els fantasmes, que això semblaven llavors, vaiverejaven per l’altre costat de la coberta i, amb celeritat silenciosa, amollaven els palanquins i les amarres de la balenera que es gronxava allí. Aquell bot sempre havia estat considerat com un dels de reserva, tot i que tècnicament s’anomenava el del capità, per tal com penjava a l’aleta d’estribord.

La figura que ara hi havia a la seva proa era alta i funesta, amb una única dent blanca que li sortia malignament dels seus llavis d’acer. Una jaqueta xinesa espellifada de cotó negre el cobria funeràriament, i portava uns amples pantalons negres de la mateixa tela fosca. Però, estranyament, aquella negror d’eben era coronada per un turbant blanc resplendent, que embolicava els cabells vius, trenats i entorcillats al voltant del cap.

D’aspecte menys funest, els companys d’aquella figura eren d’aquell color vívid, groguenc de tigre, peculiar en els nadius aborígens de Manila —una raça famosa per una certa subtilesa diabòlica i que alguns mariners honrats suposen que són espies pagats i agents confidencials secrets del dimoni en mar; el dimoni, el seu senyor, l’oficina del qual suposen que és a un altre lloc.

Mentre la companyia del vaixell contemplava pensarosa aquells estrangers, Ahab va cridar al vell del turbant blanc:

—Tot a punt per aquí, Fedallah?

—A punt —fou la resposta mig xiulada.

—Bots a l’aigua, doncs. Que em sentiu? —va cridar a través de la coberta—. Bots a l’aigua, dic!

Fou tal el tro de la seva veu, que, malgrat l’astorament, els homes saltaren part damunt del passamà, les politges giraren dins els bossells i, amb un espetec, els tres bots tocaren aigua. A l’entretant, amb una gosadia destra i indiferent, desconeguda en qualsevol altre ofici, els mariners es varen deixar caure com si fossin cabres de muntanya pel costat balandrejant del vaixell dins les baleneres que s’agitaven a sota.

Just havien començat a vogar per separar-se de sotavent del vaixell quan una quarta quilla, provinent de la banda de sobrevent, va guaitar donant la volta a la popa; a dins hi havia els cinc desconeguts remant, amb Ahab, que, dempeus a la popa, cridava a Starbuck, Stubb i a Flask que es despleguessin molt a fi de cobrir una gran extensió d’aigua. Però els tres homes, amb els ulls novament fits en el fúnebre Fedallah i la seva tripulació, no varen obeir l’ordre.

—Capità Ahab… —digué Starbuck.

—Desplegueu-vos —cridava Ahab—. Feu via, els quatre bots! Tu, Flask, voga més a sotavent!

—Sí, sí, senyor —va cridar jovialment el menut Pendeloc, fent girar el gran rem de governall—. Bona estropada! —cridà a la seva tripulació—. Vogueu, vogueu! Un altre cop!… Ei, nois, que bufa just davant de nosaltres! Bona estropada! No t’amoïnis per aquests nois grocs, Archy!

—Oh, no m’hi amoïno pas, jo, senyor —digué Archy—. Jo ja ho sabia tot abans d’ara. Que potser no els havia sentit dins la bodega? Que potser no ho havia dit a Cabaco, això? Què me’n dius, Cabaco? Són polissons, senyor Flask.

—Remeu, remeu, estimats cors valerosos. Remeu, fills meus! Remeu, menuts! —va sospirar Stubb suaument i quequejant, car alguns de la seva tripulació encara demostraven senyals d’inquietud—. Per què no us trenqueu l’espinada, fills? Què dimonis mireu? Aquells vailets d’aquell bot? Apa, que només són cinc homes més que han vingut a ajudar-nos… no importa d’on han vingut, com més serem més riurem. Au, doncs, remeu. Remeu, dic! No us amoïneu pel sofre… els diables són pla bona companyia! Au, au, ara anem bé. Bona estropada per mil lliures! Bona estropada per guanyar les messions! Visca la copa d’or d’oli de balena, herois! Tres visques, nois… au, força! Tranquils, tranquils, no us precipiteu, no correu tant. Per què no trenqueu els rems, belitres? Mossegueu alguna cosa, gossos! Així, així… suaument, suaument. Ara anem bé, això mateix! Llarg i fort! Feu via cap allí, feu via! Que el diable se us emporti, farfutalla espelleringada! Que dormiu? Prou de roncar, dormilegues, i remeu! Que remeu, us clic! No podeu? No voleu? Què! En el nom dels betzols i dels pastissos de gingebre, no remeu? Remeu encara que us hàgiu de rompre alguna cosa! Remeu i que us saltin els ulls! Au, via! —es va treure el ganivet esmolat del cinturó—. Au, que cada fill de sa mare tregui el ganivet i remi amb el tall entre les dents. Això mateix! Això mateix! Ara feu alguna cosa, ara això ja sembla el que toca, estimats bocinets d’acre! Força! Força, les meves culleretes de plata! Força i avant, passadorets!

Es dóna aquí en tota la llargada l’exordi de Stubb a la seva tripulació perquè tenia una manera força peculiar de parlar-los en general, i especialment d’inculcar-los la religió del rem. Però no cal suposar per aquesta mostra del seu sermoneig que mai es llancés a passions extremades amb la seva feligresia. En absolut. I en això consistia la seva peculiaritat principal. Era capaç de dir les coses més terrorífiques a la seva tripulació, en un to estranyament barrejat de facècia i fúria; la fúria semblava calculada just com les espècies per a la facècia, de manera que cap remer no podia sentir aquelles invocacions tan extravagants sense remar amb tota la seva ànima, tot i que també ho feien per la pura facècia del joc. A més, tot el temps, Stubb semblava tan a pler i tan indolent, manejava el rem de governall amb tanta de ganduleria, i badallava amb tant de gust —a vegades amb tota la boca oberta—, que només la vista d’aquell patró badallaire, per la força del contrast, actuava com un encanteri sobre la tripulació. També cal dir que Stubb era un d’aquells humoristes estranys, la jovialitat dels quals és tan curiosament ambigua que obliga els seus inferiors a guardar-se prou en la qüestió d’obeir-lo.

Obeint un senyal d’Ahab, ara Starbuck remava obliquament davant la proa de Stubb. I quan un minut o així els dos bots romangueren molt a prop l’un de l’altre, Stubb va cridar a l’oficial:

—Senyor Starbuck! Bot a babord, ep! Una paraula, si us plau!

—Ei! —va fer Starbuck sense girar-se gens ni mica en parlar.

Continuava acuitant amb afany però amb xiuxiueigs la tripulació, amb la cara empedreïda i sense girar-la a Stubb.

—Què en penseu, d’aquests nois esgrogueïts? —digué Stubb.

—Han pujat a bord de contraban, no sé com, abans que el vaixell salpés. (Fort, nois, fort!) —va xiuxiuejar a la tripulació, i després va tornar a alçar la veu—: És un afer trist, Stubb! (Que bulli, minyons, que bulli!). Però no t’hi encaparris, Stubb, tot anirà bé. Que la teva tripulació remi fort, vingui el que vingui. (Ànsia, mariners, ànsia!). Hi ha bocois d’esperma davant nosaltres, Stubb, i hem vingut a això. (Remeu, nois!). Esperma, esperma és el joc! Això almenys és l’obligació. Obligació i profit en mà!

—Sí, sí, això he pensat jo —va mormolar entre si mateix Stubb, quan els bots es varen separar—. Quan els he ullat, ho he pensat. Sí, i ell baixava tant a la bodega per això, tan sovint, com sospitava el Melindro de molt temps ençà. Allà sota estaven amagats. La Balena Blanca és al fons de tot això. Bé, bé, que sigui així! No hi podem fer res! D’acord! Deixeu pas, nois! La Balena Blanca no serà per avui! Deixeu pas!

L’aparició d’aquells exòtics desconeguts en un moment tan crític com el d’arriar els bots de coberta havia despertat, no sense raó, una mena d’estupor supersticiós en alguns mariners de la tripulació del vaixell. Però com que el descobriment que havia imaginat Archy ja feia temps que circulava entre ells a bord, tot i que no se’l creguessin, els havia preparat, en certa mesura, per a l’esdeveniment. El rumor els havia esmussat la vora esmolada de la sorpresa; això i la manera confiada de Stubb de reaccionar davant l’aparició, els alliberava de moment d’hipòtesis supersticioses, malgrat que l’afer encara deixava molt de terreny per a tota mena de conjectures sense fre pel que feia a la intervenció exacta des del començament de l’ombrívol Ahab en la qüestió.

Pel que fa a mi, jo vaig recordar en silenci les ombres misterioses que havia vist grimpar a bord del Pequod aquella matinada boirosa de Nantucket, així com les insinuacions enigmàtiques d’aquell inexplicable Elies.

A l’entretant, Ahab, fora de l’oïda dels seus oficials, com que s’havia desviat al màxim possible a sobrevent, encara anava més endavant que els altres bots, circumstància aquella que proclamava la tripulació poderosa que l’impulsava.

Aquelles grogues criatures tigrenques semblaven totes d’acer i de barnilles: com cinc martinets de forja, s’alçaven i baixaven amb impulsos regulars de potència, i empenyien el bot amb intermitències per la superfície de l’aigua com l’explosió d’una caldera horitzontal d’un vapor del Mississipí.

I pel que feia a Fedallah, que ara remava amb el rem de l’arponer, s’havia llevat la jaqueta negra i exhibia el pit despullat amb tota la part del seu cos que sobresortia de la regala, clarament retallat contra les depressions alternants de l’horitzó aquàtic. A l’altre extrem de la balenera, Ahab, amb un sol braç com un esgrimidor, manejava fermament el rem de governall com en altres mil arriades de bot abans que la Balena Blanca l’hagués mutilat, inclinat cap enrere per contrapesar qualsevol tendència a tombar-se.

De sobte, el seu braç estirat va fer un moviment peculiar i després va romandre aturat, mentre que els cinc rems del seu bot eren aixecats simultàniament. El bot i la tripulació varen quedar immòbils enmig de la mar. Instantàniament les tres baleneres escampades darrere minoraren la marxa. Les balenes s’havien capbussat irregularment dins el blau, de manera que no hi havia senyal discernible de moviment en la distància; però Ahab, que era més a prop, l’havia notat.

—Que cadascú miri en la direcció del seu rem —va cridar Starbuck—. Tu, Queequeg, posa’t dret!

Saltant àgilment sobre la coberta triangular que hi havia a proa, el salvatge va romandre allí, dreçat, i amb ulls intensament greus va llambregar cap a la clapa on s’havia vist per darrere vegada la presa.

A l’extrem de la popa hi havia també una coberta triangular al nivell de la regala, i allí hi havia Starbuck, gronxant-se fredament, expertament, al ritme del bressoleig sacsejat del seu didal, i ullant en silenci la vasta mirada blava del mar.

A no gaire distància, la balenera de Flask també estava aturada, quieta com si no tingués alè. El seu patró s’estava descuradament dempeus damunt el bitó, una mena de pal rodó arrelat a la quilla, que s’alça uns dos peus part damunt del nivell de la coberta de popa. S’utilitza per fer-hi passada amb la cabestrera. El seu damunt no és més espaiós que el palmell i, quan Flask romania allí dalt, semblava enfilat al capdamunt d’algun vaixell que s’hagués enfonsat sencer fins a la galeta. Però el petit Pendeloc era menut i curt, i a l’ensems el petit Pendeloc era ple d’una ambició gran i alta, de manera que aquell bitó de suport no el satisfeia en absolut.

—No hi veig més enllà de tres ones. Posarem un rem aquí i jo hi pujaré.

En sentir això, Daggoo, amb totes dues mans a la regala per aguantar-se més bé, es va esmunyir ràpidament cap a la popa i allí, posant-se dret, va oferir les seves espatlles elevades com a pedestal.

—Una cofa tan bona com una altra, senyor. Hi voleu pujar?

—I tant, que vull; i moltes gràcies, bon company. Només que voldria que fossis cinquanta peus més alt.

Després d’això, el negre gegantí va plantar fermament els peus contra les taules oposades del bot, es va acostar una mica i va oferir el palmell pla perquè Flask hi posés un peu; aleshores va fer posar la mà de Flask sobre el seu cap emplomallat i li va demanar que saltés amunt en el moment en què ell l’empenyeria. Amb un sacseig destre va col·locar l’homenet, sa i estalvi, damunt les seves espatlles. I allí va romandre Flask; i Daggoo, amb un braç alçat, li proporcionava una barana on repenjar-se i aguantar-se.

En qualsevol moment és un espectacle estrany per a un principiant veure amb quina sorprenent tranquil·litat, donada per la destresa inconscient, els baleners es mantenen en posició vertical dins la balenera, fins i tot quan el bot és sacsejat per la mar més desenfrenada i perversa per les ones dels corrents més creuats.

Encara és més espectacular veure el mariner enfilat damunt el bitó en aquestes circumstàncies. Però l’espectacle del menut Flask muntat a sobre del gegantí Daggoo era encara més curiós, car, aguantant-se amb una majestat bàrbara, fred, indiferent, tranquil i despreocupat, el noble negre gronxava la seva bella figura al ritme del bressoleig de la mar. I damunt la seva esquena ampla, aquell Flask de cabells rossos semblava un floc de neu. La muntura tenia un posat més noble que el genet. Tot i que el petit Flask veritablement era vivaç, tumultuós i ostentós, i ara i adés potejava amb impaciència, no afegia cap empenta addicional al senyorívol pit del negre. Així he vist jo la Passió i la Vanitat picant contra la magnànima terra viva, però la terra no ha alterat per això ni les marees ni les estacions.

A l’entretant, Stubb, el segon oficial, no demostrava aquest deler de mirar a la llunyania. Les balenes podien haver fet una de les seves submergides regulars i no un capbussó temporal a causa de la por; i si era aquest el cas, Stubb, com solia en aquestes circumstàncies, estava resolt a entretenir-se durant aquell interval esllanguit amb la seva pipa. La va treure de la cinta del barret, on sempre la portava de gairell, com una ploma. La va carregar i va ataconar el tabac amb el polze. Però just havia acabat d’encendre el llumí rascant-lo amb l’aspre paper de vidre del seu palmell, quan Tashtego, el seu arponer, que tenia els ulls fits a sobrevent com dues estrelles immòbils, tot d’un plegat es va deixar caure com un llamp damunt el seu seient i va cridar, en un esperitat apressament:

—A sotavent! Tot a sotavent i endavant! Són aquí!

Per a un home de terra ferma, en aquell moment no haurien estat visibles ni balenes ni cap senyal d’arengades. No hi havia res més que una mica de turbulència de l’aigua d’un verd esblanqueït, uns bafs imperceptibles i dispersos de vapor que hi planaven a sobre i que es desfeien empesos cap a sotavent, com el celatge confós provinent de l’onatge blanc i mòbil. De sobte l’aire va vibrar i va dringar, per dir-ho així, com si estigués damunt planxes de ferro escaldades intensament. Sota aquest onatge arremolinat, i parcialment sota una capa prima d’aigua, nedaven les balenes. Vist per endavant de totes altres indicacions, els bafs de vapor que llançaven semblaven els missatgers precursors, els adalils destacats a galop.

Totes quatre baleneres ja perseguien adelerades aquella única clapa d’aigua i d’aire turbulents, que, però, s’entestava a allunyar-se d’allí. Voletejava aquí i allí, com una massa de bombolles entremesclades, arrossegades avall en un corrent ràpid entre turons.

—Remeu, remeu, fills meus! —digué Starbuck als seus homes, en un xiuxiueig fluixet però intensament concentrat.

I l’esguard dels seus ulls, fit i esmolat, es disparava proa enllà gairebé com dues agulles visibles de dos compassos de bitàcola infal·libles. No va dir gaire cosa a la seva tripulació, ni la tripulació no li va dir res a ell. El silenci del bot només fou trencat, adesiara, per un dels seus sospirs peculiars, ara aspres en donar ordres, adés suaus amb precs.

Que diferent que era el sorollós petit Pendeloc.

—Canteu fort, estimats, i digueu quelcom! Brameu i remeu, trons i llamps del meu cor! Encalleu-me, encalleu-me en els seus lloms negres, nois! Feu això per mi, només això!, i us faré hereus de la meva plantació de Martha’s Vineyard, xicots! Amb la dona i els fills inclosos, nois! Porteu-me allí, porteu-m’hi! Oh, Senyor, Senyor! Em tornaré boig rematat, un boig entabanat, em tornaré! Mireu, mireu l’aigua blanca!

I cridant així, es va llevar el capell del cap i hi va saltironar a sobre; després el va collir i el va tirar a mar, ben lluny. Finalment es va posar a fer salts i jutipiris a la popa del bot com un poltre enfollit al prat.

—Mireu aquest xicot —va remugar filosòficament Stubb, que anava seguint-lo a poca distància, amb la seva pipa curta sense encendre retinguda mecànicament entre les dents—. Li agafen els belluguets, a aquest Flask. Belluguets? Sí, doneu-li belluguet… aquesta és la paraula exacta… fiqueu-li belluguets dins el cos. Ànim, amb ànims, i el cor fort. Hi ha pastís per sopar, no ho sabeu? Alegres, això mateix. Remeu, infants… remeu, cadells… tots, remeu. Però, per què dimonis correu tant, ara? Suaument, suaument i ferms, homes. Només remeu i no deixeu de remar. Res més. Trenqueu-vos l’espinada i rompeu en dos bocins els ganivets… això és tot. Agafeu-ho amb calma… per què no us ho agafeu amb calma, dic, i vomiteu tots el fetge i els pulmons!

Però allò que deia l’inescrutable Ahab a la seva tripulació de groc de tigre… aquestes paraules és millor no posar-les aquí, car viviu sota la llum beneïda d’una terra evangèlica. Només els taurons infidels de les mars agosarades poden voler escoltar aquelles paraules que, amb front de tornado i amb ulls de crim roig, amb llavis enganxats per l’escuma, Ahab escopia darrere la seva presa.

A l’entretant, totes les baleneres avançaven. Les al·lusions específiques i repetides de Flask a «aquella balena», com anomenava el monstre fictici que assegurava que turmentava incessantment la proa del vaixell amb la seva cua, eren a vegades tan vívides i reals que feien que un o dos dels seus homes donessin una llambregada atemorida part damunt l’espatlla. Però això anava contra totes les regles, car els remers s’han de treure els ulls i s’han de clavar un punxó al coll, manera d’expressar el costum que significa que no han de tenir més òrgans que les orelles ni més membres que els braços en aquells moments crítics.

Era un espectacle ple de lleugera meravella i temor! Les vastes onades de la mar omnipotent; el bram agitat i fosc que feien en esquitllar-se al llarg de les vuit regales, com boles gegantines d’una bolera d’herba sense fi; la breu agonia suspesa del bot, com si d’un moment a l’altre anés a bolcar damunt la vora tallant de les ones esmolades, que gairebé semblava que l’amenaçaven de tallar-lo en dos; l’enfonsada sobtada i profunda en les valls i clotades aquàtiques; les esperonejades i les burxades vitals per guanyar el cim del pujol oposat; la lliscada temerària, com en trineu, avall per l’altra vessant… tot això, amb els crits dels caps de la balenera i dels arponers, i els panteixos tremolosos dels remers, amb la prodigiosa visió del Pequod d’ivori que es mantenia prop dels bots amb les veles allargades, com una gallina salvatge darrere la seva pollada cridanera; tot allò era esborronador. Ni el recluta barbamec, sortit de l’abraçada de la seva muller per anar a raure dins la calor enfebrada de la seva primera batalla; ni l’espectre d’un home mort en trobar el primer fantasma desconegut a l’altre món, cap d’aquests dos no pot sentir emocions més estranyes i més poderoses que l’home que per primera vegada es troba remant dins el màgic cercle agitat del catxalot encantat.

L’aigua blanca dansaire que es formava amb l’encalç ara s’anava fent més i més visible a causa de la foscor creixent de les ombres dels núvols burells que suraven damunt la mar. Els brolls de vapor ara ja no es barrejaven, sinó que basculaven arreu, a dreta i a esquerra; les balenes semblava que separaven els deixants i els bots remaren més separats; Starbuck encalçava tres balenes que corrien a sotavent.

Nosaltres vàrem hissar la vela i, amb el vent sempre creixent, ens precipitàrem endavant. El bot avançava tan esbojarrat per l’aigua que els rems de sotavent gairebé no podien treballar prou ràpidament per evitar ser arrabassats dels escàlems.

Ben aviat ens trobàrem corrent enmig d’un vel extens i difós de boira; no es veien ni vaixell ni bot.

—Endavant, nois —va xiuxiuejar Starbuck, cobrant encara més a popa l’escota de la vela—. Encara hi ha temps de matar un peix abans que arribi la torbonada. Allí hi torna a haver aigua blanca! A prop! Salteu!

Poc temps després, dos crits fets molt junts un rere l’altre a banda i banda de nosaltres denotaren que les altres baleneres havien fet presa; però just les havíem sentit quan amb un xiuxiueig com un llamp feridor Starbuck digué:

—Amunt!

I Queequeg, arpó en mà, va saltar sobre els seus peus.

Tot i que cap dels remers no s’enfrontava en aquells moments amb un perill de vida o mort tan a prop davant d’ells, no obstant això, amb els ulls fits en l’expressió intensa de l’oficial que romania a popa, sabien que havia arribat l’instant decisiu. També sentien una remor fortíssima de rebolcada, com si cinquanta elefants es remenessin en el seu jaç de palla.

A l’entretant, el bot continuava disparat a través de la broma, les ones s’arrissaven i xiulaven al nostre voltant com les crestes dreçades de dracs enfurits.

—Això és el gep! Allí, allí, clava-li! —va mormolar Starbuck.

Un so curt i precipitat va escapar del bot. Era el ferro disparat per Queequeg. Aleshores, tot d’un plegat, en una sòlida commoció, es va produir una estrebada invisible des de popa, mentre que per la proa va semblar que la balenera topava amb un escull. La vela va caure i es va trencar; prop de nosaltres va saltar un borbolleig de vapor escaldador; a sota, quelcom es va agitar i va tronar com un terratrèmol. Tota la tripulació va quedar mig sufocada en ser llançada atropelladament dins la blanca escuma esglevada de la torbonada. Torbonada, balena i arpó, tot s’havia mesclat; i la balena, només rapinyada pel ferro, escapà.

Encara que completament negat, el bot gairebé no havia patit cap malvestat. Nedàrem al voltant i arreplegàrem els rems que suraven i els llançàrem part damunt de la regala dins el bot; i nosaltres ens vàrem deixar caure novament als nostres llocs.

I allí ens teniu, amb aigua fins als genolls, l’aigua que tapava totes les costelles i les taules, de manera que, mirant cap avall, per a nosaltres l’embarcació suspesa semblava un bot de corall que creixia cap a nosaltres des del fons de l’oceà.

El vent va augmentar fins a esdevenir un udol. Les ones varen fer xocar els seus escuts. La torbonada tota va bramular, es va bifurcar i va espetegar al voltant com un foc blanc pels prats enmig del qual nosaltres cremàvem sense consumir-nos, immortals en aquelles mandíbules de mort!

En va cridàvem els altres bots: cridar els bots en aquell temporal era com bramar als carbons encesos a la base de la xemeneia d’una fornal en flames. A l’entretant, el celatge, la broma i la boira es feien més fosques amb les ombres de la nit: no es podia veure ni senyal del vaixell. La mar, cada cop més moguda, impedia tots els intents d’esgotar el nostre bot. Els rems ja no servien de propulsors, i ara feien funcions de salvavides.

Així és que, tallant els lligams de la bóta impermeable de cerilles, després de moltes fallades, Starbuck va aconseguir encendre la llàntia de la llanterna; aleshores la va penjar a l’extrem d’un pal de marcar i la va donar a Queequeg com a penoner d’aquella esperança desesperada. I així Queequeg es va asseure, aguantant enlaire aquella llàntia miserable en el cor d’aquella desesperança totpoderosa. I així es va asseure, el senyal i el símbol d’un home sense fe, mantenint desesperadament alta l’esperança al bell mig de la desesperació.

Mullats, xops de tot arreu, tremolant de fred, desesperançats de vaixell o de bot, alçàrem els ulls quan va arribar l’alba. La boira encara s’estenia damunt la mar, la llanterna buida estava esclafada al fons del bot. De sobte Queequeg es va posar dempeus d’un bot, amb una mà fent pàmpol a l’orella. Tots vàrem sentir un cruixit feble, com d’eixàrcies i vergues, fins llavors ofegat pel temporal. El renou s’acostava cada vegada més; les boires espesses foren vagament segades per una forma immensa i vaga. Espantats, tots saltàrem a l’aigua quan el vaixell finalment apareixia, i venia directament cap a nosaltres a una distància no gaire més gran que la seva longitud.

Vàrem veure el bot abandonat que, surant entre les ones, per uns instants era sacsejat i clivellat sota la proa del vaixell com un encenall al fons d’una cascada; i després el casc immens va rodolar-hi per damunt i no en vàrem veure res més fins que va tornar a sortir rebolcat per la popa. Vàrem tornar a nedar cap al bot de bell nou, i les ones ens hi estavellaren; finalment fórem rescatats i pujats a bord sans i estalvis.

Abans que arribés la torbonada, els altres bots havien abandonat la seva caça i havien tornat a temps al vaixell. Ens havien donat per perduts, però encara navegaven per allí a veure si per casualitat trobaven algun rastre de la nostra mort, un rem o un pal de llança.





49


La hiena

Hi ha vegades i ocasions ben misterioses en aquest estrany afer tan complicat que anomenem vida, quan un home agafa tot aquest univers sencer com una vasta facècia virtual, tot i que només li sap veure lleument la gràcia, i sospita prou que la facècia no és a compte de ningú més que d’ell mateix. Però res no el desanima, ni res no sembla prou important per ser discutit.

L’home s’empassa tots els esdeveniments, tots els credos, totes les creences i persuasions, totes les coses dures visibles i invisibles, no importa com siguin de gropelludes, així com un estruç de digestió potent engoleix bales i pedrenyals d’escopeta. Pel que fa a les petites dificultats i preocupacions, perspectives de desastres sobtats, perill de vida o d’algun membre del cos, totes aquestes coses i la mort mateixa li semblen només demostracions d’enginy astucioses i ben intencionades, cops de puny jovials al costat esvergats per un vell faceciós invisible i inexplicable.

Aquesta mena d’humor estrany i capriciós de què parlo només li sobrevé a l’home en moments de tribulació extremada. Li arriba al bell punt mig de la seva gravetat, de manera que allò que fins just llavors li podia haver semblat una cosa més transcendental, ara no li sembla altra cosa que part de la facècia general.

No hi ha res com els perills del baleneig per engendrar aquesta mena de filosofia lliure i tranquil·la del desesperat. Amb aquesta filosofia contemplava jo tot el viatge del Pequod i el seu objectiu, la gran Balena Blanca.

—Queequeg —vaig dir, després que em draguessin a mi l’últim a la coberta, i encara m’espolsava dins la jaqueta per treure’m l’aigua—. Queequeg, amic meu, solen passar molt sovint aquestes coses? —Sense gaire emoció, tot i que xop com jo, em va donar a entendre que aquelles coses succeïen sovint—. Senyor Stubb —vaig dir, girant-me a aquell home benemèrit que, embotonat fins al coll amb la seva jaqueta encerada, ara fumava tranquil·lament la seva pipa sota la pluja—. Senyor Stubb, em sembla haver-vos sentit dir que de tots els baleners que heu conegut el nostre primer oficial, el senyor Starbuck, és amb escreix el més assenyat i prudent. Suposo, doncs, que precipitar-se contra una balena fugitiva amb la vela desplegada enmig d’una torbonada boirosa és el punt més alt de la discreció d’un balener. Oi?

—Ben cert. Per caçar balenes jo he arriat el bot d’un vaixell que s’enfonsava enmig d’una galerna a l’alçada del cap d’Hornos.

—Senyor Flask —em vaig girar llavors al petit Pendeloc, que era prop meu—, vós que teniu experiència en aquestes coses, i jo no: em voleu dir si és una llei inalterable en aquesta classe de pesca que un remer es trenqui l’espinada remant d’esquena cap a les mandíbules de la mort?

—No ho pots dir d’una manera més entenedora? —digué Flask—. Sí, aquesta és la llei. M’agradaria veure la tripulació d’un bot reculant dins l’aigua de cara a una balena. Ha, ha! La balena els envestiria de gairell, a fe!

Heus aquí, doncs, que tenia una informació circumspecta de tot l’afer per part de tres testimonis imparcials. Considerant, per tant, que les torbonades i els sotsobres dins l’aigua, amb els consegüents bivaqueigs a les fondàries, eren afers que s’esdevenien comunament en aquella classe de vida; considerant que en l’instant superlativament crític de llançar-se contra una balena jo havia de lliurar la meva vida en les mans del qui governava el bot —sovint un individu que, en aquell instant precís, està a punt de foradar el bot impetuosament amb les seves potades frenètiques; considerant que el desastre particular del nostre bot s’havia d’imputar principalment al fet que Starbuck ens va menar cap a la balena gairebé de cara a una torbonada, i considerant que Starbuck, malgrat tot, era famós per les seves precaucions en la pesca; considerant que jo pertanyia al bot d’aquell Starbuck de prudència fora del comú; i finalment considerant que jo estava implicat en aquella cacera diabòlica de la Balena Blanca; aplegant totes aquestes coses, dic, vaig pensar: podria baixar a baix a fer un esborrany de les meves voluntats.

—Queequeg —vaig dir—, vine amb mi, seràs notari, testaferro i hereu.

Pot semblar estrany que, de tots els homes, els mariners sempre estiguin potinejant amb les seves voluntats últimes i testaments, però no hi ha en el món gent més afeccionada que ells a aquesta diversió. Era la quarta vegada, durant la meva vida nàutica, que havia fet el mateix. En l’ocasió present, quan es va acabar la cerimònia, em vaig sentir molt més a pler; m’havia llevat un pes del cos. A més, tots els dies que viuria d’aleshores ençà serien tan bons com els dies que va viure Llàtzer després de la resurrecció; un guany clarament suplementari de tants mesos o setmanes com fossin. Em vaig sobreviure a mi mateix; la meva mort i l’enterrament estaven tancats en el meu cofre. Vaig mirar al meu voltant amb tranquil·litat i content, com un espectre silenciós, amb la consciència neta, assegut part de dins les reixes d’un panteó familiar confortable.

«Ara, doncs», pensava jo, arremangant-me les mànigues de la brusa sense adonar-me’n, «anem-hi fredament, ben conscientment, a enfonsar-nos cap a la mort i la destrucció, i al darrer que se l’emporti el diable!».





50


El bot i la tripulació d’Ahab. Fedallah

—Qui s’ho hauria imaginat, Flask! —cridà Stubb—. Si jo només tingués una cama no m’atraparien dins un bot, llevat de potser per tapar el dull amb el dit de fusta. Oh, aquest vell és meravellós!

—No ho veig tan extraordinari, jo, a fi de comptes —digué Flask—. Si tingués aquesta cama fins al maluc, seria una altra cosa. Això el faria incapaç. Però té un genoll sencer, i bona part de l’esquerre, ja ho sabeu.

—Oh, no ho sé, això, amiguet meu. No l’he vist mai agenollar-se.

Entre la gent entesa en balenes, hom ha discutit sovint si, considerant la importància suprema de la seva vida per a l’èxit del viatge, és lícit o no que un capità d’un balener l’arrisqui en els perills actius de la caça. Així, els soldats de Tamerlane[72] discutien sovint amb llàgrimes als ulls si aquella vida seva sense preu havia de ser portada al més espès de la lluita.

Però amb Ahab la qüestió tenia un aspecte diferent. Considerant que amb dues cames l’home no és sinó un individu tentinejant en els moments de perill; considerant que la persecució de balenes sempre es fa amb grans i extraordinàries dificultats, i que cada moment en particular, efectivament, té el seu perill; sota aquestes circumstàncies, és assenyat que un home mutilat participi en la persecució en una balenera? En general, els copropietaris del Pequod haurien pensat clarament que no.

Ahab sabia bé que, tot i que els seus amics de casa no es preocuparien si anava en un bot durant certes vicissituds relativament sense perill de la cacera, perquè així podria romandre prop de l’escena de l’acció i donar ordres personalment, el fet que el capità Ahab tingués un bot reservat per a ell com a patró de balenera en la persecució —i sobretot, el fet que el capità Ahab s’hagués proveït de cinc homes extra com a tripulació d’aquesta balenera—, ell sabia prou bé que aquests capricis generosos no havien entrat mai en el cap dels propietaris del Pequod. Per tant, no havia sol·licitat una tripulació suplementària ni havia insinuat de cap manera els seus desitjos en aquest sentit. Però havia pres pel seu compte les mesures referents a aquest afer.

Fins que no es va fer públic el descobriment d’Archy, els mariners no ho havien sospitat gaire; tot i que, naturalment, quan feia un cert temps que era fora port i tots ells havien enllestit les tasques acostumades de preparar els bots per al servei; quan poc temps després trobaven adesiara Ahab aqueferat en la tasca de fer escàlems amb les seves pròpies mans per al bot que hom creia de reserva, i àdhuc tallant sol·lícitament les petites falques de fusta que es claven a la ranura de la proa per guiar la cabestrera quan corre; quan li observaren tot això, i particularment en veure el seu interès sol·lícit a tenir capa de folre extra al fons del bot, com per fer que resistís més bé la pressió punxeguda del seu membre d’ivori, i també l’ansietat que evidenciava en donar forma exacta a aquella peça de fusta gruixuda, el cuixarro com en diuen a vegades d’aquesta peça horitzontal col·locada a la proa del bot on es repenja el genoll en disparar o acoltellar la balena; quan observaren que tot sovint era en aquell bot amb el seu únic genoll clavat en la depressió semicircular del cuixarro i amb el formó buidava una mica aquí i allisava una altra mica allí; totes aquestes coses, dic, havien desvetllat molt d’interès i curiositat aleshores. Però gairebé tothom va suposar que aquesta cura particular que posava Ahab en els preparatius només era amb vista a la caça definitiva de Moby Dick, car ja havia revelat la seva intenció de donar persecució en persona a aquell monstre mortal. Però aquella suposició no involucrava de cap manera la més remota sospita que hi hagués cap tripulació assignada per a aquell bot.

Ara, amb aquells fantasmes subordinats, el que quedava de perplexitat ben aviat es va esvair, car en un balener les sorpreses s’esvaeixen ràpidament.

A més, ara i adés pugen a bord tals deixalles estranyament inexplicables de nacions rares, provinents de racons desconeguts i de forats cendrosos de la terra, per tripular aquests proscrits flotants que són els baleners; i els mateixos vaixells arrepleguen sovint criatures de rebuig tan estrafolàries, trobades surant en mar oberta damunt taules, restes de naufragi, rems, baleneres, canoes, joncs japonesos desfets per la torbonada, i qualsevol altra cosa, que el mateix Beelzebub podia enfilar-se per un costat i baixar a la cabina a fer petar la xerrada amb el capità, i això no provocaria cap excitació irreprimible al castell de proa.

Però, sigui com sigui, el cert és que mentre els fantasmes subordinats ben aviat trobaren el seu lloc entre la tripulació, tot i que sempre varen ser quelcom de diferent dels altres, aquell Fedallah de cabell enturbanat va ser un misteri encobert fins al final. Ningú no va saber mai d’on venia a aquell món civilitzat com el nostre, ni per quin lligam inexplicable estava vinculat, com aviat va demostrar, a la sort particular d’Ahab. És més: fins al punt de tenir-hi una influència mig amagada o, el Cel ho sap, fins i tot podria ser una autoritat damunt ell. Però ningú no podia mantenir un aire indiferent envers Fedallah. Era una criatura com les que la gent civilitzada i familiar de les zones temperades només veuen en somnis, i encara vagament. Però els éssers com ell s’esquitllen adesiara entre les comunitats asiàtiques immutables, especialment de les illes orientals a l’est del continent —aquests països isolats, immemorials, inalterables que, àdhuc en temps actuals, encara conserven bona part de l’element aborigen espectral de les generacions primigènies de la terra, quan el record del primer home era clar, quan tots els homes n’eren els descendents i no sabien d’on havia vingut, i es miraven els uns als altres com fantasmes reals i preguntaven al sol i a la lluna per què havien estat creats i amb quina finalitat; quan, segons el Gènesi, els àngels es casaren amb les filles dels homes, i els diables (afegeixen els rabins no canònics) també es varen permetre amors terrenals.





51


El brollador fantasma

Passaren dies, setmanes, i amb vent favorable el Pequod d’ivori havia rastrejat lentament quatre caladors diferents: el de les Açores, el del cap Verd, el del Plata, anomenat així perquè era a l’alçada de la desembocadura del Río de la Plata, i el Carrol Ground, una zona marítima sense acotar al sud de Santa Elena.

Era mentre el vaixell lliscava per aquestes aigües en una nit serena de lluna, quan totes les ones passaven com corrons de plata i, amb els seus glopeigs suaus i difusos, produïen allò que semblava un silenci argentat i no una solitud; en aquella nit silenciosa, fou vist un broll platejat enllà del bombolleig blanc de la proa. Il·luminat per la lluna, semblava celestial, com un déu emplomallat i reverberant que s’enlairava des de la mar.

Fedallah fou el primer a assenyalar el brollador. En aquelles nits de llum de lluna, pujava voluntàriament al tamboret del pal major i allí guaitava amb la mateixa precisió que si fos de dia. Però tot i que es veiessin bandades de balenes de nit, ni un balener de cada cent no s’aventuraria a arriar els bots per anar-les a caçar. Podeu pensar, doncs, amb quines emocions no contemplaven els mariners aquell vell oriental enfilat allà dalt en aquelles hores tan inusuals: el seu turbant i la lluna, companys en un mateix cel. Però quan, després de passar allí el seu temps monòton durant diverses nits successives sense deixar anar ni un so, quan després d’aquest silenci es va sentir la seva veu ultraterrenal anunciar el broll platejat de lluna, cada mariner ajagut va saltar dempeus com si un esperit alat s’hagués posat a l’eixàrcia i saludés els mortals de la tripulació.

—Allí bufa!

No s’haurien estremit més si hagués bufat la trompeta del Judici. I en canvi, no sentiren cap temor, sinó més aviat plaer. Car, tot i que era una hora pla inusitada, fou tan impressionant el crit, tan delirós i excitant, que gairebé cada ànima a bord va desitjar instintivament l’arriada.

Caminant per coberta amb gambades ràpides i de gairell, Ahab va ordenar allargar les gonetes, les sobregonetes i els perroquets, i estendre totes les ales. El millor home del vaixell havia d’agafar el timó; aleshores, amb homes a tots els tamborets, el vaixell recarregat avançava vent en popa. L’estranya tendència elevadora i alçadora de l’oratge que venia del coronament, en omplir els buits de tantes veles, feia que la coberta flotant, com suspesa, semblés aire sota els peus; i la nau avançava afuada, com si dues influències antagòniques lluitessin a dins —una per enviar-la directament al cel, i l’altra per aconduir-la, tot brandant cap a una meta horitzontal.

Si aquella nit haguéssiu vist la cara d’Ahab, hauríeu pensat que també en ell guerrejaven dues forces oposades. Mentre la seva única cama viva aixecava ecos vius al llarg de la coberta, cada cop del seu membre mort sonava com la tapa d’un taüt. Aquell vell caminava sobre la vida i la mort.

Però malgrat que el vaixell avançava a gran velocitat, i malgrat que tots els ulls, com fletxes, disparaven esguards delerosos, el broll argentat no es va tornar a veure aquella nit. Tots els mariners juraren haver-lo vist una vegada, però no un segon cop.

Aquell broll de mitjanit ja havia esdevingut gairebé una cosa oblidada quan, uns dies després, té!, a la mateixa hora silenciosa fou anunciat de bell nou; de bell nou fou cantat per tothom, però en allargar veles per assolir-lo, altre cop va desaparèixer com si no hagués existit mai. I així se’ns va oferir, nit rere nit, fins que ningú no li va fer esment com no fos per sorprendre-se’n. Elevat misteriosament a la clara llum de la lluna, o de les estrelles segons el cas, desapareixia durant tot un dia sencer, o dos dies, o tres; i, sense saber com, a cada repetició distinta semblava avançar més i més davant nostre, broll solitari que semblava seduir-nos cap endavant.

Amb la superstició immemorial de la seva raça, i d’acord amb el caràcter sobrenatural que, pel que semblava, investia el Pequod en moltes coses, no mancaren alguns mariners que juraren que sempre que era albirat, per molt remots que fossin els temps, o en qualsevulla latitud o longitud, aquell inassolible doll era llançat per una única balena i sempre la mateixa, i que aquella balena era Moby Dick. Durant algun temps també va regnar a bord un sentiment de temor especial davant d’aquella aparició fugissera, com si ens fes senyals d’avançar més i més per tal que el monstre es pogués girar contra nosaltres i fer-nos bocins finalment en les mars més remotes i més salvatges.

Aquelles aprensions temporals, tan vagues però tan espantoses, adquiriren una gran potència amb el contrast de la serenitat del temps; alguns pensaven que sota aquella suavitat blava s’hi amagava un encant diabòlic, mentre que durant dies i més dies navegàvem per mars d’una calma tan fatigant i solitària, que tot l’espai semblava buidar-se de vida davant la nostra proa com una urna fúnebre, per repugnància envers el viatge venjatiu que fèiem.

Finalment, però, quan giràrem cap a l’est, els vents del cap començaren a udolar al nostre entorn, i pujàvem i baixàvem damunt aquelles onades llargues i turbulentes que hi havia per allí. Quan el Pequod d’escàtils d’ivori es va escorar violentament davant les ratxes i va burxar les ones fosques enfollides fins que els ruixims d’escuma volaren sobre l’orla com pluja d’estelles argentades, aleshores tota aquella desolada vacuïtat de vida va desaparèixer, però va fer lloc a espectacles més miserables que abans.

A tocar de la proa, formes estranyes s’afuaven dins l’aigua ací i allí davant nostre, mentre que, enganxats just a la popa, volaven els corbs marins inescrutables. I cada matí vèiem fileres d’aquestes aus posades en els estais; malgrat que nosaltres els cridàvem per espantar-los, ells s’aferraven obstinadament una bona estona al cànem com si consideressin el nostre vaixell com una nau deshabitada i a la deriva, quelcom destinat a la desolació i, per tant, una perxa adequada per a ells que no tenien llar.

I la mar negra s’inflava i s’inflava, i encara s’inflava incansablement, com si les seves marees immenses fossin una consciència, i la gran ànima del món patís d’angoixa i de remordiments pel gran pecat i els sofriments que havia engendrat.

Cap de Bona Esperança, te’n diuen? Més ben dit seria cap Tormentoso, com et deien abans. Car, afalagats pels silencis perfidiosos que ens havien acompanyat fins llavors, ens trobàrem llançats en aquell mar tempestuós, on uns éssers culpables transformats en aquelles aus i aquells peixos semblaven condemnats a nedar eternament sense cap port en perspectiva, o voletejar en aquell aire negre sense cap horitzó. Però invariat, tranquil, blanc de neu, sempre dirigint la font de plomes al cel, sempre temptant-nos endavant, adesiara descobríem el broll solitari.

Durant tota aquella negror dels elements, Ahab, tot i que aleshores assumia gairebé contínuament el comandament de la coberta amarada i perillosa, manifestava la reserva més ombrívola, i parlava als seus oficials més clares vegades que mai. En períodes tempestuosos com aquells, després que s’ha assegurat tot el que hi ha a sota i a dalt, no es pot fer altra cosa que esperar passivament la sortida de la galerna. Aleshores el capità i la tripulació esdevenen fatalistes pràctics. Així, amb la seva cama d’ivori ficada dins el forat acostumat, i amb una mà agafant fermament un obenc, Ahab romania hores i hores mirant al no-res a sobrevent, mentre una torbonada ocasional de neu o d’aiguaneu gairebé li congelava les parpelles i les hi enganxava.

A l’entretant, la tripulació, allunyada de la part de davant del vaixell per les onades perilloses que trencaven explosivament part damunt la proa, romania en línia al llarg de l’orla, en el combés; i per guardar-se millor de les ones que saltaven, cadascú s’havia lligat amb una mena de bolina amarrada al passamà, dins la qual es bellugava com dins un cinturó fluix. Ben poques paraules, o cap, es pronunciaven; i el vaixell silenciós, com si fos tripulat per mariners de cera pintada, dia rere dia avançava a través d’aquella follia vertiginosa i alegre de les ones diabòliques. A la nit continuava la mateixa mudesa humana davant els esgarips de l’oceà. En silenci, els homes eren sacsejats en les bolines. Sense dir paraula, Ahab afrontava la ventada. Àdhuc quan la naturalesa fatigada semblava demanar repòs, ell no cercava aquell repòs en el seu coi.

Mai no podria oblidar Starbuck l’aspecte del vell, quan una nit, en baixar a la cabina per constatar com anava el baròmetre, el va veure amb els ulls clucs assegut molt tibat a la seva cadira cargolada a terra; la pluja i la neu mig fosa de la tempesta de la qual s’havia retirat feia poc temps encara gotejaven lentament pel barret i per l’abric que no s’havia llevat. Damunt la taula, al seu costat, hi havia una carta desplegada de marees i corrents dels quals ja s’ha parlat abans. La seva llanterna es gronxava a la mà que la serrava fermament. Tot i que el cos estava dreçat, el cap havia caigut enrere de manera que els ulls clucs miraven cap a l’agulla de l’espieta collada a un bau del sostre.[73]

«Vell terrible!», va pensar Starbuck amb un estremiment. «Adormit i tot enmig d’aquesta galerna, encara mires fermament el teu propòsit».





52


L’Albatros

Al sud-est del cap, al llarg de les llunyanes Crozett, un bon lloc de pesca de balenes franques, va guaitar una vela a proa. Era un vaixell anomenat Albatros. Així que s’acostava lentament, des de la meva talaia elevada al tamboret del trinquet, vaig tenir una bona vista d’aquell espectacle tan remarcable per a un novell com jo en els llunyans caladors oceànics: un vaixell balener en mar i absent de molt temps ençà de casa.

Com si les ones fossin calafats, aquella embarcació era esblanqueïda com l’esquelet d’una morsa embarrancada. Aquella aparició espectral tenia els costats marcats amb llargs canals de rovell vermellenc, mentre que tota l’arboradura i l’eixàrcia eren com branques espesses d’arbres coberts de gebrada. Només duia desplegades les veles baixes. Era un espectacle extravagant veure els seus guaites barbuts als tres tamborets. Semblaven vestits de pells d’animals, tan esquinçades i apedaçades estaven aquelles robes que havien sobreviscut prop de quatre anys de creuer. Dempeus en argolles de ferro clavades al masteler, s’inclinaven i es gronxaven damunt una mar insondable. I malgrat que quan el vaixell va lliscar lentament prop de la nostra popa, tan a prop que els sis homes que érem en l’aire gairebé hauríem pogut saltar dels nostres tamborets als de l’altra nau, aquells pescadors d’aspecte desolat ens miraren benignament en passar però no digueren ni un mot als nostres guaites; a l’entretant, a sota, es va sentir la salutació del castell de popa.

—Ah, de la nau! Heu vist la Balena Blanca?

Però quan l’estrany capità, inclinant-se sobre la pàl·lida orla, estava a punt de posar-se la trompa a la boca, no se sap com li va caure de la mà dins l’aigua; amb el vent que s’aixecava de sobte, va maldar en va per fer-se sentir sense l’instrument.

A l’entretant, el seu vaixell augmentava la distància entre totes dues naus. Els mariners del Pequod demostraren de diverses maneres silencioses que havien observat aquell incident ominós només en esmentar el nom de la Balena Blanca a un altre vaixell. Ahab es va repensar un moment: gairebé semblava que volia arriar un bot per abordar el vaixell desconegut, si el vent amenaçador no li ho hagués impedit. Però, aprofitant l’avantatge de la seva posició a sobrevent, va tornar a agafar la trompa i, sabent per l’aspecte que l’altre vaixell era de Nantucket i que ben aviat tornaria a port, va cridar molt alt:

—Ei, vosaltres! Això és el Pequod, que fa la volta al món! Digueu-los que enviïn les cartes, a partir d’ara, a l’oceà Pacífic! I si d’aquí a tres anys no he tornat a casa digueu-los que les enviïn a…

En aquell moment els dos deixants es creuaren clarament i a l’instant, d’acord amb els seus costums singulars, estols de peixons inofensius, que durant alguns dies havien nedat plàcidament a tocar de nosaltres, saltaren amb aletes que semblaven estremides, i s’arrengleraren de proa a popa als flancs del vaixell desconegut.

Tot i que, en el decurs dels seus viatges continuats, Ahab devia haver-se adonat sovint d’aquell espectacle, val a dir que per a un home maníac les trivialitats més insignificants tenen significats capriciosos.

—Us en aneu lluny de mi, oi? —va mormolar mirant dins l’aigua.

Aquelles paraules no semblaven voler dir gran cosa, però el to demostrava una tristesa més profunda i desesperançada que la que havia demostrat fins llavors aquell vell dement. Aleshores, girant-se cap al timoner, que fins aquell moment havia mantingut la nau contra el vent per disminuir-ne l’avançada, va cridar amb la seva veu de lleó:

—Timó a sobrevent! Fes-li donar la volta al món!

La volta al món! En aquests sons hi ha molt per inspirar sentiments d’orgull. Però, on porta aquesta circumnavegació? A través de perills innumerables, només porta al mateix punt d’on vàrem partir, allí on aquells que havíem deixat enrere, segurs, han estat tot el temps abans que nosaltres.

Si aquest món fos una planura infinita, i navegant cap a l’est poguéssim assolir sempre distàncies noves, i descobrir vistes més dolces i més estranyes que cap Cíclades o cap illa del Rei Salomó, aleshores el viatge tindria una promesa. Però en la persecució d’aquests misteris llunyans que somiem, o en la cacera turmentada d’aquest fantasma demoníac que una hora o altra neda davant tots els cors humans, tant una cosa com l’altra, mentre l’encalcem per aquest globus rodó, ens porta a laberints estèrils o ens deixa embarrancats a mig camí.





53


El gam

La raó visible per la qual Ahab no havia anat a bord del balener que havíem trobat era aquesta: el vent i la mar anunciaven temporal. Però encara que no hagués estat aquest el cas, potser a fi de comptes no hi hauria anat tampoc —a jutjar per la seva conducta subsegüent en ocasions similars— si s’hagués escaigut que, amb el procés de cridar, hagués obtingut una resposta negativa a la pregunta que havia fet. Car, com s’havia demostrat amb el temps, no tenia cap ganes de reunir-se, ni que fos cinc minuts, amb cap capità desconegut, llevat que li pogués oferir una mica de la informació que desitjava amb tanta d’ànsia.

Però tot això podria ser valorat inadequadament si no es digués res aquí dels usatges peculiars dels vaixells baleners quan es troben en mars estrangeres, i especialment en un calador comú.

Si dos desconeguts creuen els Erms dels Pins, a l’Estat de Nova York, o la igualment desolada planura de Salisbury a Anglaterra, i es troben casualment en aquests deserts inhospitalaris, aquest parell no poden evitar de saludar-se mútuament, de per vida; s’han d’aturar un moment a intercanviar notícies i, potser, s’asseuen una estona i descansen plegats; així doncs, molt més natural és que en els il·limitats Erms dels Pins i planures de Salisbury de la mar, dos vaixells baleners que s’entrelluquen mútuament als extrems de la terra —a l’alçada de la solitària illa de Fanning o lluny enllà de Kings Mills— no solament intercanviïn salutacions en aquestes circumstàncies, sinó que tinguin uns contactes més íntims, més amistosos i sociables. I especialment això semblaria una qüestió òbvia en el cas de vaixells armats al mateix port de mar, els capitans, oficials i no pocs dels homes de la tripulació dels quals es coneixen personalment i, en conseqüència, tenen tota mena de coses estimades i familiars de les quals parlar.

Per al vaixell absent durant molt temps, el que fa el viatge d’anada potser duu cartes a bord; en qualsevol cas, segur que li podrà proporcionar alguns periòdics, recents d’un any o dos, molt més nous que no pas els que tenen en els seus arxius borrosos i ratats. I, en resposta a aquesta cortesia, el vaixell que retorna podrà donar-li les darreres informacions dels caladors on va destinat, una cosa de vital importància per a ell.

De fet, tot això continuarà essent cert pel que fa als vaixells baleners que es creuen en el camí del mateix calador, encara que faci el mateix temps que són absents de casa. Car l’un dels dos pot haver rebut una transferència de cartes d’un tercer vaixell, ara remot; i algunes d’aquestes cartes poden ser per a la gent del vaixell que ara troba. A més, intercanviaran notícies del baleneig i podran fer una xerradeta agradable, perquè no sols trobaran totes les simpaties dels mariners, sinó que compartiran totes les peculiaritats provinents d’una persecució comuna i de les privacions i perills mutus.

Tampoc la diferència de país comportaria cap diferència essencial; és a dir, en el benentès que totes dues parts parlin la mateixa llengua, com és el cas entre americans i anglesos. Tot i que, naturalment, aquests encontres no s’esdevenen gaire sovint a causa del petit nombre de baleners anglesos, i, quan es produeixen, hi ha moltes possibilitats que hi hagi una mena de timidesa entre ells, car els anglesos són prou reservats i als ianquis no els agraden aquesta classe de coses en algú que no sigui ells mateixos. A més, els baleners anglesos algunes vegades fan l’efecte d’una espècie de superioritat metropolitana davant els baleners americans, i consideren el nantuckès, llarg i magre, amb el seu provincianisme difícil de descriure, com una mena de pagès marítim. Però seria difícil dir en què consisteix aquesta superioritat dels baleners anglesos, atès que els ianquis, en conjunt, maten més balenes en un dia que no pas els anglesos en deu anys. Però això és una petita flaca innòcua dels caçadors de balenes anglesos, que els nantuckesos no es prenen gaire a la valenta, probablement perquè saben que ells mateixos també en tenen algunes, de flaques.

Així doncs, veiem que, de tots els vaixells que naveguen per la mar, els baleners són els que tenen més motius per ser sociables —i ho són. Mentre que alguns vaixells mercants s’entrecreuen els deixants al bell mig de l’Atlàntic, sovint sense ni una sola paraula de reconeixement, com fent-se el desentès en alta mar, igual que un parell de dandis a Broadway, i tot el temps potser es permeten una crítica primfilada sobre l’aparell de l’altre.

Pel que fa als vaixells de guerra, quan s’esdevé que es troben en mar, primer de tot fan una rastellera de capades estúpides i d’empallegaments, una tal demostració d’ensenyes, que no sembla que hi hagi gaire sincera bona voluntat i estima fraternal entre ells. I pel que fa als vaixells negrers, què? En trobar-se tenen una pressa tan extraordinària que s’allunyen l’un de l’altre tan aviat com poden. I els pirates, quan per casualitat creuen els seus ossos entrecreuats, la primera salutació és: «Quantes calaveres?», de la mateixa manera que els baleners saluden així: «Quants bocois?». I un cop contestada aquesta pregunta, els pirates naveguen en direccions absolutament oposades, car són uns belitres infernals per totes dues cares i no els agrada gaire veure l’aparença roïna dels altres.

Però mireu el balener pietós, honest, modest, hospitalari, sociable i amatent! Què fa el balener quan es troba amb un altre balener en qualsevol mena de temps decent? Fa un gam, una cosa tan absolutament desconeguda per als altres vaixells, que ni tan sols no han sentit mai aquest nom; i si per casualitat el sentissin, només hi farien ganyotes i repetirien facècies i burles sobre «els dels brolladors» i «els bullidors de greix», i altres epítets per l’estil. Per què tots els mariners mercants, i també tots els pirates i els homes dels vaixells de guerra, i els mariners dels vaixells negrers, abriguen aquests sentiments tan despectius envers els vaixells baleners és quelcom que seria difícil de contestar. Perquè, en el cas dels pirates, m’agradaria saber si aquesta professió seva té alguna glòria particular. És cert que a vegades acaba amb una elevació poc comuna, però només a la forca. A més, quan un home és elevat d’aquesta manera tan curiosa, no té fonaments adequats per a la seva superior elevació. Per tant, arribo a la conclusió que en vanagloriar-se d’estar part damunt d’un balener, el pirata no té bases sòlides on fonamentar-se.

Però, què és un gam? Podríeu gastar el vostre dit índex passant-lo amunt i avall de les columnes dels diccionaris i no trobaríeu mai la paraula.[74] El doctor Johnson no va assolir mai aquesta erudició; l’arca de Noè de Webster[75] no la conté. No obstant això, aquesta paraula expressiva fa molts d’anys que és usada constantment entre uns quinze mil ianquis de soca-rel. Certament que li cal una definició, i s’hauria d’incorporar al lèxic. Amb aquesta intenció, permeteu-me que la defineixi eruditament.


GAM. Subs. Una trobada social de dos (o més) vaixells baleners, generalment a un calador; després d’intercanviar salutacions, intercanvien visites amb els bots; durant la trobada, els dos capitans romanen tot el temps a bord d’un vaixell i els dos primers oficials a bord de l’altre.

Hi ha un altre punt sobre el gam que no es pot oblidar aquí. Totes les professions tenen les seves peculiaritats de detall pròpies, i així passa en la pesca de la balena. En un vaixell pirata, de guerra o d’esclaus, quan el capità és portat onsevulla en bot, sempre seu al senó de popa, en un seient confortable, a vegades encoixinat, i sovint mena ell mateix amb un arjau de creuera amb guardins, preciós, decorat amb cordills i cintes alegres. Però la balenera no té seient a popa, ni sofà de cap mena, ni arjau. Quina barrila, efectivament, si els capitans de les baleneres fossin transportats per l’aigua sobre pells de castor com els vells regidors gotosos en cadires gestatòries. I pel que fa a l’arjau, una balenera no admetria mai un efeminament tal: per tant, com que en un gam la tripulació completa d’un bot ha de deixar el vaixell, és a dir, que ja hi va inclòs el pilot o l’arponer, aquest subordinat és qui governa el bot en aquesta ocasió i el capità, com que no té lloc on seure, és portat a la seva visita dempeus com un pi. Sovint advertireu que, conscient que els ulls de tot el món visible l’observen des dels costats de tots dos vaixells, aquest capità dret és ben sensible a la importància de mantenir la seva dignitat a base d’aguantar les cames dretes, la qual cosa no és gaire fàcil, perquè rere ell hi ha l’immens rem de governall que surt i adesiara el colpeja al carpó, mentre que, recíprocament, el rem de popa li rapinya els genolls per davant. De manera que va completament falcat per davant i per darrere, i només pot expandir-se cap als costats repenjant-se damunt les cames eixancades; però una brandada sobtada i violenta del bot el pot arribar a fer caure, perquè la llargada de la base no significa res sense l’amplada corresponent. Feu simplement un angle obert amb dos pols, i mai no els podreu mantenir drets.

Tornant a la qüestió, no quedaria bé que, a la vista dels ulls ben fixos del món, no quedaria bé, dic, que aquest capità eixancat es repengés ni una mica aferrant-se a alguna cosa amb les mans; de fet, com a exemple del seu autocontrol total i sobrer, generalment va amb les mans dins les butxaques dels pantalons; però potser, com que generalment són unes mans molt grosses i pesades, les porta a les butxaques com a llast. No obstant això, hi ha hagut casos, també ben autentificats, en els quals el capità s’ha trobat en moments ben crítics, diguéssim una bufada de vent sobtada, i aleshores s’ha agafat als cabells del remer més pròxim i s’hi ha agafat com a la mort malcarada.





54


La història del Town-Ho[76]

(Com es va relatar a l’hostal Daurat).

El cap de Bona Esperança i tota la regió marítima dels encontorns s’assembla molt a alguns entreforcs de camins rals, on es troben més viatgers que a qualsevol altra banda.

No gaire temps després d’haver parlat amb l’Albatros ens trobàrem amb un altre balener en viatge de tornada, el Town-Ho. Anava tripulat gairebé totalment per polinesis. En el breu gam que es va produir, ens va donar notícies consistents de Moby Dick. Per a alguns, l’interès general sobre la Balena Blanca ara va augmentar notablement per la circumstància del relat del Town-Ho, que semblava involucrar obscurament la balena amb un cert càstig prodigiós i trastocat d’un d’aquells anomenats judicis de Déu que a vegades diuen que aclaparen alguns homes. Aquesta darrera circumstància, amb els seus companatges particulars, formava allò que se’n podria dir la part secreta de la tragèdia que narrarem, i no va arribar mai a oïdes del capità Ahab o dels seus oficials, car la part secreta de la història era desconeguda per al mateix capità del Town-Ho; era propietat privada de tres mariners blancs confederats d’aquell vaixell, un dels quals, sembla, ho va comunicar a Tashtego a canvi de juraments romans de guardar el secret, però, la nit següent, Tashtego va desvariejar en somnis i va revelar tanta cosa d’aquesta manera que quan es va despertar no va poder aguantar-se la resta. No obstant això, fou tan poderosa la influència que va tenir aquella cosa entre els mariners del Pequod que en tingueren ple coneixement, i, per dir-ho així, foren dominats en aquest afer per una delicadesa tan estranya, que guardaren el secret entre ells de manera que mai no va sobrepassar més a popa del pal major del Pequod.

Entreteixint aquest fil més fosc en el lloc que li correspon de la història, tal com es relatava públicament en el vaixell, procediré ara a posar en memòria eternal la totalitat d’aquest afer estrany.

Segons el meu tarannà, conservaré l’estil en què el vaig relatar una vegada a Lima, a una colla mandrosa d’amics meus hispans, la vigília d’un sant, fumant al pati de mosaic daurat de l’hostal Daurat. D’aquells elegants cavallers, els joves don Pedro i don Sebastián eren els qui em tenien més confiança i d’aquí les preguntes que em feien ocasionalment i que foren contestades degudament en el seu moment.

«Uns dos anys abans de jo conèixer els esdeveniments que us relataré, cavallers, el Town-Ho, vaixell de Nantucket que es dedicava a la pesca de catxalots, navegava per aquesta banda del Pacífic, no gaires dies a l’oest dels ràfecs d’aquest bon hostal Daurat. Anava una mica cap al nord de l’Equador. Una vegada, en manejar les bombes com era costum diari, es va observar que el vaixell tenia més aigua del que solia a la sentina. Suposaren, cavallers, que un peix espasa els havia clavat una estocada. Però el capità tenia raons inusuals per creure que l’esperava una rara bona sort en aquelles latituds i, per tant, era molt rebec a abandonar-les; i com que la via d’aigua no va ser aleshores considerada gens perillosa, tot i que de fet no pogueren trobar-la després d’escorcollar la bodega tan a fons com varen poder en una mar força grossa, el vaixell va continuar navegant i els mariners manejaven les bombes a intervals espaiats i còmodes. Però no va arribar la bona sort. Passaren dies, i no sols no descobriren la via d’aigua, sinó que augmentava sensiblement. De manera que el capità, ara ja una mica alarmat, a tota vela es va dirigir al port més proper entre les illes per posar-se quilla en l’aire i adobar el buc.

»Tot i que no era curta la travessia que li quedava, si l’afavoria la sort més normal, no temia que el vaixell s’afonés pel camí, perquè les bombes que portava eren de les millors i aquells trenta-sis mariners seus, rellevant-se periòdicament, podien mantenir fàcilment el vaixell lliure encara que la via d’aigua fos el doble del que era. En realitat, gairebé tota la travessia anà acompanyada de brises molt favorables, i el Town-Ho hauria arribat amb tota certesa sa i estalvi a port sense cap fatalitat si no hagués estat pels abusos brutals de Radney, el primer oficial, un de Vineyard, i de la venjança amargament provocada de Steelkilt, un home dels Llacs, un desesperat de Buffalo.

»—Un home dels Llacs! Buffalo! Si us plau, què és un home dels Llacs, i on és Buffalo? —digué don Sebastián, incorporant-se en la seva estora gronxadora d’herba.

»—A la costa est del nostre llac Eire, don Sebastián… però, us demano la vostra cortesia… potser ben aviat en sentireu molt més que tot això. Molt bé, cavallers, en bergantines de veles quadres i en vaixells de tres pals, pla tan llargs i tan forts com qualsevol que hagi salpat del vostre vell Callao rumb a la llunyana Manila, aquest home dels Llacs, en la terra tancada del cor de la nostra Amèrica, ja s’havia nodrit de les impressions pagesívoles sobre el filibusterisme que popularment es relacionaven amb la mar oberta. Car en el seu conjunt interfluent, aquestes grans mars d’aigua dolça nostres —l’Eire, l’Ontario, l’Huron, el Superior i el Michigan— posseeixen una expansió oceànica, amb molts dels trets més nobles de l’oceà, i moltes de les seves varietats costaneres de races i de climes. Hi ha arxipèlags rodons d’illes romàntiques, igual que en tenen les aigües de la Polinèsia; i en gran part, són costejats per dues grans nacions enfrontades, com ho és l’Atlàntic. Proporcionen llargues vies marítimes als nostres nombrosos territoris colonials des de l’Est, esquitxats al llarg de tota la ribera; aquí i allí hi guaiten les bateries i els canons, com cabres salvatges als cims de Mackinaw; han sentit el ràpid tronar de victòries navals i, de tant en tant, deixen les seves platges als bàrbars salvatges, els rostres pintats de roig dels quals espurnegen en sortir dels seus wigwams de pells; durant llegües i llegües són flanquejats per boscos antics i inexplorats, on els pins magres es drecen com fileres atapeïdes de reis en les genealogies gòtiques; aquests boscos aixopluguen bèsties de presa africanes i criatures sedoses les pells de les quals, exportades, proporcionen capes als emperadors tàrtars; s’hi emmirallen les capitals enrajolades de Buffalo i de Cleveland, així com les viles de Winnebago; fan surar igualment la nau mercant totalment apariada, el creuer armat de l’Estat, el vaixell de vapor i la canoa de bedoll; són escombrats per huracans boreals desarboradors, tan terribles com els que fuetegen les ones salades; saben el que són els naufragis car, lluny de la vista de la terra, tot i ser dins terra, s’hi han afonat molts vaixells a mitjanit, amb tota la seva tripulació udolant.

»Així doncs, cavallers, tot i que era home de terra endins, Steelkilt era nadiu de l’oceà salvatge, nodrit per l’oceà salvatge. Un mariner tan audaciós com qualsevol altre. I pel que fa a Radney, encara que durant la infantesa s’hagués estirat a la solitària platja de Nantucket per alimentar-se de la mar materna, encara que durant la seva vida de després hagués recorregut durant molt de temps el nostre Atlàntic auster i el vostre Pacífic contemplatiu, tot i això, era tan venjatiu i tan cerca-raons com els mariners dels boscos llunyans, acabats d’arribar de les latituds dels acoradors amb mànec de banya de boc. Encara més, aquell nantuckès era un home amb alguns trets de bon cor; i aquell home dels Llacs era un mariner que, tot i ser una mena de diable, podia mantenir-se inofensiu i dòcil si era tractat amb fermesa inflexible, només temperada per l’honestedat genèrica del reconeixement humà, que és el dret de l’esclau més envilit. En tot cas, fins ara així s’havia demostrat; però Radney era un home predestinat i enfollit, i Steelkilt… però, ja ho veureu, cavallers.

»No feia més d’un dia o dos com a màxim que el vaixell havia emproat a port illenc quan la via d’aigua del Town-Ho va semblar créixer novament però només fins al punt de requerir una hora o més de maneig de bombes cada dia. Heu de saber que en una mar colonitzada i civilitzada com el nostre Atlàntic, per exemple, alguns patrons no es preocupen gaire de bombejar durant tota la travessia, tot i que si una nit tranquil·la i ensonyada l’oficial de coberta s’arribés a oblidar del seu deure en aquest aspecte, ben probablement ell i els seus companys no se’n tornarien a recordar mai més perquè tota la tripulació se n’aniria suaument a fons.

»En les mars solitàries i salvatges, lluny enllà de l’oest de vosaltres, cavallers, també és inusual que els vaixells facin sonar els mànecs de les bombes a cor, àdhuc en un viatge de durada considerable, és a dir, si es mantenen al llarg d’una costa tolerablement accessible, o si se’ls ofereix algun altre refugi raonable. Només quan una nau fa aigües a algun lloc molt allunyat d’aquestes aigües, en alguna latitud realment sense terra, és quan el capità comença a sentir una mica d’ànsia.

»Molt d’això s’havia esdevingut amb el Town-Ho; de manera que quan veieren que la via d’aigua havia tornat a augmentar, veritablement hi va haver una certa preocupació manifestada per alguns de la tripulació, especialment per Radney, el primer oficial. Va manar hissar bé les veles altes i caçar-les fortament a besar i estendre-les per recollir tota la brisa.

»Suposo que aquest Radney no era gens ni mica covard i no tenia cap inclinació a cap mena d’aprensió nerviosa en relació a la seva pròpia persona, com qualsevol criatura sense por i despreocupada, en mar o en terra, que pugueu imaginar a la vostra conveniència, cavallers. Per tant, quan va demostrar aquella sol·licitud per la seguretat del vaixell, alguns dels mariners declararen que només ho feia perquè n’era copropietari. Així, quan aquell vespre els homes treballaven a les bombes, hi va haver no poca xanxa maliciosa entre ells mentre romanien amb els peus constantment negats per l’aigua clara arrissada; aigua clara com una deu de muntanya, cavallers… que bombollejava en sortir de les bombes i recorria la coberta i es vessava en dolls sense aturar per les muixeres de sotavent.

»Com sabeu pla bé, no és rar el cas, en aquest món convencional nostre —en mar o onsevulla—, que quan una persona que té el comandament sobre els seus companys i en troba un d’ells que és amb tota evidència superior a ell en l’urc corrent de la virilitat, immediatament congria una antipatia i una amargor invencible contra aquest home; i si en té l’ocasió, esbucarà i esmicolarà aquella torre del subaltern i la convertirà en un caramullet de pols.

»Sigui el que sigui aquesta idea meva, cavallers, en tot cas, Steelkilt era un animal gran i noble amb un cap de romà i una barba daurada i fluent com les gualdrapes emborlades del corser brufador del vostre darrer virrei; un home amb un cervell i un cor i una ànima, cavallers, que haurien fet un Carlemany de Steelkilt, si Steelkilt hagués nascut del pare de Carlemany. Però Radney, l’oficial, era lleig com una mula, i igual d’endurit, caparrut i maliciós. No li agradava Steelkilt, i Steelkilt ho sabia.

»En observar que l’oficial s’acostava allà on ell s’afanyava amb la bomba, amb els altres mariners, l’home dels Llacs va fer com si no s’adonés d’ell i, sense atemorir-se, va seguir amb les seves alegres befes.

»—Sí, sí, estimats minyons, és una via d’aigua preciosa. Agafeu un tassonet, un de vosaltres, i en farem un tast. Déu meu, és per embotellar-la! Us dic, xicots que la inversió del vell Rad es perdrà per aquí! Més li valdria tallar la seva part del buc i emportar-se-la a casa. El fet és, nois, que el peix espasa només ha començat la feina i ha tornat amb una colla de mestres d’aixa, de peixos serra, de peixos llima i tota l’enderga, i ara la quadrilla sencera s’aqueferen en el treball, tallant i serrant el fons; suposo que per fer-hi millores. Si el vell Rad ara fos aquí, li diria que saltés per la borda i els fes escampar. Aquests peixos es juguen la seva riquesa al dimoni, li podria dir. Però és un ximple i una ànima càndida, aquest Rad… i una bellesa, també. Nois, diuen que la resta de les seves riqueses la té invertida en miralls. Em pregunto si a un pobre diable com jo em voldria donar el model del seu nas.

»—Mal us toc pesta! Per què s’aturen les bombes? —va bramular Radney, fent com si no hagués sentit la xerrameca del mariner—. Doneu-li amb tota l’ànima!

»—Sí, sí, senyor! —digué Steelkilt, més content que un gínjol—. Ànsia, nois! Ànsia!

»I amb això la bomba va grinyolar com cinquanta màquines d’apagar incendis. Els homes no s’aturaven de fer reverències i ben aviat es va sentir el panteix peculiar dels pulmons que denota la tensió plena de les energies extremes de la vida.

»Finalment el dels Llacs va deixar la bomba, així com els altres de la seva colla, i se’n va anar, panteixant, a seure a proa, damunt el gigre. Tenia el rostre envermellit ferotgement i els ulls sangonosos, i s’eixugava la gran suada del front.

»Ara bé, cavallers, no sé quin esperit maligne i ensarronador devia posseir Radney per impulsar-lo a ficar-se amb un home en un estat tal d’exasperació corporal. Però així fou. Caminant a grans gambades fatxendoses per coberta, l’oficial li va ordenar que agafés una fregadora i fregués les taules de coberta i també una pala per treure unes deixalles ofensives, conseqüència d’haver deixat a lloure un porc.

»Fregar la coberta d’un vaixell en mar és, cavallers, una qüestió de treball domèstic que es porta a terme regularment cada capvespre, faci el temps que faci tret de si hi ha galerna enfurida; s’ha sabut que és una tasca acomplerta fins i tot en vaixells que s’estan afonant en aquell mateix moment. Aquesta, cavallers, és la inflexibilitat dels costums marins i l’amor instintiu dels mariners per la netedat, alguns dels quals no consentirien a ofegar-se sense haver-se rentat la cara.

»Però, en tots els vaixells, aquesta tasca de fregall és competència prescrita als grumets, si és que hi ha grumets a bord. A més, els homes més forts del Town-Ho havien estat agrupats en colles i feien torns a les bombes; i com que Steelkilt era el mariner més atlètic de tots, havia estat convenientment designat cap d’una de les colles i, en conseqüència, hauria d’haver estat lliure de qualsevol feina trivial no relacionada amb els deures veritablement nàutics, tal com passava amb els seus camarades. Esmento tots aquests detalls perquè pugueu entendre exactament com estava la qüestió entre els dos homes.

»Però era més que això: l’ordre de la pala estava destinada, amb gairebé tota evidència, a insultar Steelkilt; com si Radney li hagués escopit a la cara. Qualsevol home que hagi anat de mariner a un vaixell balener ho veurà així; i així ho va entendre, i sens dubte molt més, l’home dels Llacs quan l’oficial va pronunciar la seva ordre. Però va romandre un moment assegut sense moure’s i va mirar fermament els ulls maliciosos de l’oficial, on va descobrir estibes de barrils de pólvora acaramullats al darrere i la metxa de combustió lenta que cremava silenciosament cap a ells; en veure instintivament tot allò, una estranya indulgència i desgana de remoure passions més profundes en un ésser ja irat —aquesta repugnància que senten, quan la senten, especialment els homes valents de veritat, encara que hagin estat afrontats—, es va apoderar de Steelkilt. Per tant, en el seu to de veu ordinari, només una mica trencat per la fatiga corporal que l’aclaparava, Steelkilt li va contestar que fregar la coberta no era feina seva, i que no ho faria. I, sense esmentar per res la pala, va assenyalar els tres xicots que eren els escombriaires habituals, els quals, com que no estaven destinats a les bombes, havien fet ben poca feina o gens ni mica en tot el dia.

»En sentir això, Radney va contestar amb una flastomia, i de la manera més dominant i ultratjadora, va repetir incondicionalment la seva ordre, tot avançant cap a l’home dels Llacs, que encara estava assegut, amb un martell de boter alçat, que havia agafat d’una bóta propera.

»Encès i irritat com estava pel treball esforçat i espasmòdic de les bombes, malgrat el seu primer sentiment desconegut d’indulgència, Steelkilt, entresuat, no va poder suportar el capteniment de l’oficial; però encara d’alguna manera va apaivagar la lluita que hi havia en el seu interior i, sense parlar, va romandre aferrat tossudament al seu seient, fins que Radney, encès, li va brandar el martell a poques polzades de la seva cara, ordenant-li enfurit que fes el que li manava.

»Steelkilt es va aixecar, va recular lentament donant la volta al gigre; i va repetir clarament la seva intenció de no obeir, mentre l’oficial el seguia amb fermesa i amb el martell amenaçador. En veure, però, que la seva indulgència no obtenia el més mínim efecte, amb un gest del seu puny estret terrible i impossible d’explicar, va advertir aquell home boig i fatxenda. Però no va servir de res. I d’aquesta manera els dos homes anaren donant voltes lentament al gigre, fins que, resolt a no recular més temps perquè considerava que ja havia aguantat tot el que podia el seu humor, l’home dels Llacs es va aturar prop de les escotilles i va parlar així a l’oficial:

»—Senyor Radney, no us obeiré. Deixeu estar el martell o aneu alerta.

»Però el predestinat oficial va continuar acostant-se allà on s’havia aturat l’home dels Llacs, i li va brandar el pesat martell a una polzada de les dents, mentre repetia un enfilall de malediccions insofribles.

»Steelkilt no va recular ni una mil·lèsima de polzada i, clavant-li als ulls la daga inflexible del seu esguard, va estrènyer la mà dreta a l’esquena i enretirant lentament el puny cap enrere va dir al seu perseguidor que si el martell li arribava a fregar la galta, ell, Steelkilt, el mataria. Però, cavallers, el foll ha estat marcat pels déus per a la matança. Immediatament el martell va tocar la galta; l’instant següent la mandíbula jussana de l’oficial s’havia enfonsat dins el seu cap i l’home va caure damunt el quarter d’escotilla rajant sang com una balena.

»Abans que l’esgarip arribés a popa, Steelkilt ja es gronxava per una burda, amunt cap allà on dos camarades seus feien de guaites als tamborets. Ambdós eren canalers.

»—Canalers! —va cridar don Pedro—. Hem vist molts vaixells baleners als nostres ports, però no hem sentit parlar mai dels vostres canalers. Però: qui són i què són?

»—Canalers, don, són els barquers del nostre gran canal d’Eire. En deveu haver sentit parlar.

»—No, señor, per aquesta terra avorrida, calorosa, mandrosa i hereditària, sabem poca cosa del vostre nord vigorós.

»—Ah sí? Molt bé, doncs don, torneu a omplir el meu vas. La vostra chicha és molt bona. I abans de seguir, us explicaré què són els nostres canalers. Una informació d’aquesta mena pot donar una llum suplementària a la meva història.

»Al llarg de tres-centes seixanta milles, cavallers, a través de tota l’amplada de l’Estat de Nova York, a través de nombroses ciutats poblades i de moltes viles florents, a través de maresmes llargues, lúgubres i deshabitades, i de camps conreats i opulents, sense rival en fertilitat; per sales de billar i per tavernes, al bell mig del sancta sanctorum dels grans boscos, pels arcs romans sobre els rius indis, al sol i a l’ombra, en els cors feliços o en els cors trencats; a través de tot l’ample escenari de contrastos d’aquestes nobles contrades Mohawk i, especialment, per les fileres de capelles nívies, les agulles de les quals es drecen com pedres mil·lenàries, hi flueix un corrent continuat de corrupció veneciana i sovint de vida al marge de la llei. Allí hi ha els vostres aixanti veritables, cavallers; allí hi udolen els nostres pagans; allí els podeu trobar sempre, a la porta de veïnat, sota l’ombra allargassada i a recer del patronatge acollidor de les esglésies. Car, per alguna fatalitat curiosa, així com és sabut que els vostres filibusters de ciutat sempre acampen al voltant dels palaus de justícia, així els pecadors, cavallers, abunden als voltants dels llocs sagrats.

»—És un frare que passa, allò? —digué don Pedro, mirant cap a la plaça plena de gent, amb preocupació còmica.

»—Per sort per al nostre amic del nord, la Inquisició de dona Isabel ja s’esvaeix a Lima —va riure don Sebastián—. Seguiu, señor.

»—Un moment! Perdó! —va cridar un altre dels presents—. En nom de tots nosaltres, els limenys, vull expressar-vos, senyor mariner, que no ens ha passat de llarg la vostra delicadesa de no posar aquesta Lima d’aquí en el lloc de la distant Venècia en la vostra corrupta comparació. Oh, no us inclineu ni us sorprengueu. Ja coneixeu el proverbi que es diu tot al llarg d’aquesta costa: “Corrompuda com Lima”. Però això confirma, també, el que dieu: les esglésies són més plenes que les taules de billar, i són sempre obertes… i “corrompudes com Lima”. Així també Venècia. Jo hi he estat. La ciutat santa del sagrat evangelista sant Marc! Sant Domènec, purgueu-la! El vostre got! Gràcies. El torno a omplir i el podeu tornar a buidar.

»—En un retrat lliure de la seva pròpia vocació, cavallers, el canaler faria un bell heroi dramàtic, tan abundantment i pintorescament pervers com és. Com Marc Antoni, que durant dies i dies s’entreté surant indolentment pel Nil florit i de gespa verda, jugant sense amagar-se’n amb la seva Cleopatra de galtes rosades, fent madurar la seva cuixa de pell d’albercoc sobre la coberta assolellada. Però a terra s’esborra tot aquest efeminament. El posat de bandit que mostra amb tant d’urc el canaler, i el seu capell tort ple de cintes alegres, denoten les seves grans qualitats de caràcter. És el terror de la innocència somrient dels pobles pels quals passa i el seu rostre colrat i la seva fatxenderia agosarada són defugits a les ciutats.

»Una vegada vaig ser vagabund al seu canal i vaig rebre unes bones passades d’un d’aquests canalers. Li’n dono les gràcies de tot cor. No voldria semblar desagraït, però sovint una de les principals qualitats redemptores d’aquests homes violents és que a vegades tenen el braç tan dur per ajudar un desconegut pobre que es troba en un destret, com per espoliar-ne un de ric.

»En resum, cavallers, tota la salvatgeria d’aquesta mena de vida del canal es demostra intensament en aquest fet: que en la nostra vida salvatge de la caça de la balena hi ha molts dels seus llicenciats més importants, i que n’escassegen d’altres races de la humanitat, tret dels homes de Sydney,[77] dels quals desconfien tant els nostres capitans baleners. I no disminueix en absolut la curiositat d’aquesta qüestió el fet que per a molts dels nostres nois pagesos i joves nascuts al llarg d’aquesta costa, la vida d’aprenentatge del Gran Canal representi l’única transició entre segar tranquil·lament en un camp de blat cristià i solcar sense repòs les aigües de les mars més bàrbares.

»—Ja ho veig! Ja ho veig! —va exclamar impetuosament don Pedro, vessant la chicha sobre els seus parfalans platejats—. No cal viatjar! El món és com Lima. I jo que em pensava que en el vostre nord temperat les gernacions serien tan fredes i tan santes com les muntanyes… però aquesta història…

»—L’havíem deixada, cavallers, allí on l’home dels Llacs s’havia enfilat a una burda. Just havia començat que ja fou rodejat pels altres tres oficials i pels quatre arponers, que tots plegats varen fer caure a coberta. Però els dos canalers lliscaren eixàrcies avall com estels funestos, es precipitaren enmig de l’avalot i intentaren arrossegar el seu home a fora i portar-lo cap al castell de proa. Alguns altres mariners se’ls afegiren en l’intent i se’n va seguir un batibull confús, mentre que el valent capità, a una distància sense perill, saltava amunt i avall amb una llança balenera, ordenant als seus oficials que li enxampessin aquell belitre endimoniat i se l’enduguessin a l’alcàsser. De tant en tant, s’acostava fins a la vora agitada de la confusió i des d’allí ficava la seva llança al bell mig amb la idea de punxar l’objecte del seu ressentiment. Però Steelkilt i els seus bandejats eren massa per a tots ells i aconseguiren arribar a la coberta del castell de proa, on, fent rodolar ràpidament dues o tres grans bótes davant el gigre, aquells parisencs d’aigua salada s’atrinxeraren rere la barricada.

»—Sortiu d’aquí, pirates! —bramà el capità, amenaçant-los ara amb una pistola a cada mà, que li acabava de portar el majordom—. Sortiu d’aquí darrere, escorxadors!

»Steelkilt va saltar a la barricada i es posà a caminar a grans gambades amunt i avall, desafiant així el mal més dolent que li podien fer les pistoles; va donar a entendre clarament al capità que la seva mort (la de Steelkilt) seria el senyal per a un motí criminal per part de tots els mariners. Tement en el fons que allò pogués resultar massa veritat, el capità va afluixar una mica, però encara va manar als insurgents que tornessin immediatament a la seva feina.

»—Ens prometeu que no ens tocareu, si ho fem? —va preguntar el seu cap de colla.

»—Aneu a la feina! A la feina!… No faig promeses, jo… Compliu la vostra obligació! Que potser voleu enfonsar el vaixell plegant-vos de mans en un moment com aquest? Torneu a la feina, dic —i els va tornar a apuntar amb una pistola.

»—Enfonsar el vaixell? —va cridar Steelkilt—. Sí! Deixem-lo que s’enfonsi. Cap home no tornarà a la feina si no ens jureu que no aixecareu contra nosaltres ni una filàstica. Què en dieu, d’això, nois? —va demanar als seus camarades; una aclamació ferotge fou la resposta.

»Ara l’home dels Llacs patrullava la barricada sense deixar de vigilar ni un moment el capità; de tant en tant, li deia, a batzegades:

»—No és culpa nostra, això. No ens ho hem buscat, nosaltres. Jo li he dit que deixés estar el martell. Era feina dels grumets. Ja n’hauria de saber, ell. Li he dit que no burxés el búfal. Crec que m’he trencat un dit contra el seu maleït barram. No hi ha aquells ganivets de capolar al castell de proa, nois? Mireu aquestes aspes, estimats. Capità, per Déu, aneu alerta: digueu la paraula, no sigueu beneit. Oblideu-ho tot. Nosaltres estem disposats a tornar a les bombes; tracteu-nos decentment i serem els vostres homes. Però no volem ser flagel·lats.

»—A la feina! No faig promeses, jo! A la feina, dic!

»—Mireu, doncs —va cridar l’home dels Llacs, brandant el braç cap al capità—, n’hi ha uns quants d’entre nosaltres, i jo en sóc un, que ens hem embarcat per al viatge, ja ho veieu; i com sabeu pla bé, senyor, podem reclamar la dispensa tan aviat com fondegem; de manera que no volem brega, no ens interessa, volem ser pacífics. Estem disposats a treballar, però no volem que ens fuetegin.

»—Torneu a la feina! —va bramar el capità.

»Steelkilt va donar una llambregada al seu voltant i digué:

»—Ja us ho diré, capità. No tenim cap ganes de matar-vos i ser penjats per un bergant espelleringat com vós, de manera que no aixecarem una mà contra vós si vós no ens ataqueu; però fins que no ens doneu paraula que no ens fuetejareu, tampoc no mourem una mà per treballar.

»—Doncs avall al castell de proa, que baixeu, dic: us hi tindré fins que n’estigueu farts. A baix, dic!

»—Què, baixem? —va cridar el cap de colla als seus homes.

»Molts d’ells hi estaven en contra, però finalment, per obediència a Steelkilt, el precediren al seu cau fosc i desaparegueren rondinant com un ós dins una cova.

»Quan el cap descobert de l’home dels Llacs havia just arribat al nivell de les taules de coberta, el capità i el seu escamot saltaren la barricada i estiraren ràpidament la tapa corredora del balou, hi plantaren totes les mans a sobre i ordenaren sonorament al cambrer que portés el pesat forrellat de bronze que pertanyia a l’escala de la cabina. Després el capità va obrir una mica la corredora i va xiuxiuejar quelcom per l’escletxa, la va tornar a tancar i va girar la clau damunt els mariners —deu en total—, i va deixar a coberta una vintena o més d’homes que fins llavors s’havien mantingut neutrals.

»Durant tota la nit tots els oficials varen fer una guàrdia alerta de proa a popa, especialment al voltant del balou del castell de proa i de l’escotilla de proa; per aquell lloc, precisament, temien que poguessin sortir els insurgents, després de fer-se pas a través de la mampara de sota. Però les hores de fosca passaren sense res de nou, els homes que havien tornat a la feina encara continuaven afanyant-se durament a les bombes, els grinyols i els espetecs de les quals ressonaven lúgubrement adesiara per tot el vaixell en aquella nit funesta.

»A la sortida del sol, el capità va anar a proa i va fer uns trucs a la coberta, ensems que ordenava als presoners que anessin a treballar; però ells s’hi negaren amb un esgarip. Aleshores els arriaren aigua i els llançaren dos grapats de galetes, i un cop girada la clau, el capità se l’embutxacà i va tornar al castell de popa.

»Dos cops al dia i durant tres dies es va repetir allò, però al matí del quart dia, en ser pronunciat el requeriment habitual, es va sentir una disputa confusa i llavors una baralla. Tot d’un plegat quatre homes sortiren de bursada del castell de proa, dient que estaven disposats a posar-se a la feina. La ferum d’aire tancat i la dieta a fam, a més potser d’un cert temor a un càstig definitiu, els havien obligat a rendir-se a discreció. Envalentit per això, el capità va reiterar la seva demanda als qui restaven, però Steelkilt, cridant, li va fer una insinuació terrorífica de deixar-se estar de xerrameques i d’anar-se’n allà on li pertocava. Al cinquè matí, tres amotinats més sortiren disparats, escapant-se dels braços desesperats dels de sota que intentaven retenir-los. Només en quedaven tres, a baix.

»—No seria millor que anéssiu a la feina, ara? —digué el capità amb una befa despietada.

»—Torneu-nos a tancar, voleu? —cridà Steelkilt.

»—Oh, naturalment —digué el capità, i va fer espetegar la clau.

»Fou en aquest punt, cavallers, que enfurit per la deserció de set dels qui abans li havien estat companys, i burxat per la veu burleta que li havia parlat; enfollit pel llarg enterrament en un lloc tan fosc com les entranyes de la desesperació, que Steelkilt va proposar als dos canalers que fins llavors semblaven estar d’acord amb ell de sortir d’una revolada del seu forat al pròxim requeriment de la guarnició; i armats amb els seus capoladors (uns estris llargs, pesats, en forma de lluna creixent i amb un mànec a cada extrem), atacar a tort i a dret des del botaló fins al coronament de popa; i, si era possible en l’infern de la desesperació, apoderar-se del vaixell. Ell ho faria, digué, tant si els altres el seguien com si no. Era la darrera nit que pensava passar en aquell cau. El projecte no va trobar oposició en cap dels altres dos: li juraren que estaven disposats a fer allò i qualsevol altra follia; en resum, estaven disposats al que fos menys a rendir-se. Encara més, tots dos insistien a ser el primer a saltar a coberta quan arribés el moment de l’assalt, a la qual cosa el seu guia va posar moltes objeccions, car es reservava per a ell aquella prioritat, especialment pel fet que els seus dos camarades no afluixaven en aquella qüestió i no era possible que tots dos fossin el primer, car l’escala no donava per més d’un home a la vegada.

»I aquí, cavallers, cal que expliqui el joc brut d’aquells descreguts.

»En sentir el projecte esbojarrat del seu cabdill, cadascun per separat, en el fons de la seva ànima, havien pensat de sobte la mateixa mena de traïció, és a dir: avançar-se en la sortida per tal de ser el primer dels tres, malgrat que fos l’últim dels deu, a rendir-se i, d’aquesta manera, assegurar-se qualsevulla possibilitat de perdó que aquella conducta seva pogués merèixer. Però quan Steelkilt els va fer saber la seva determinació inamovible de ser el primer fins al final, ells dos, d’alguna manera, per alguna química subtil de vilania, mesclaren les seves traïcions, secretes fins llavors, i quan el seu cap es va endormiscar, s’obriren verbalment l’ànima l’un a l’altre amb tres frases: i lligaren el dorment amb cordes, i l’emmordassaren, i a mitjanit cridaren amb esgarips el capità.

»Creient que tenien algun assassinat a mà i ensumant en la fosca per sentir la sang, el capità, els seus oficials i els arponers armats es precipitaren vers el castell de proa. Pocs instants després obrien la corredora. Lligat de peus i mans, el cabdill, encara esperonejant, fou hissat en l’aire pels seus dos pèrfids aliats, que, tots dos alhora, reclamaven l’honor d’haver reduït un home que estava madur per a l’assassinat. Però tots tres foren agafats pel coll i arrossegats per coberta com bestiar mort; i l’un a tocar de l’altre foren lligats a l’aparell de mitjana com bous esquarterats, i allí foren deixats fins al matí.

»—Maleïts! —cridava el capità, passejant-se amunt i avall davant d’ells—. Ni els voltors no us tocarien, canalles!

»A la sortida de sol va fer comparèixer tota la tripulació i, separant els qui s’havien amotinat dels qui no havien pres part en l’avalot, digué als primers que de bon grat els fuetejaria a tots, que pensava, en conjunt, que ho faria, que ho hauria de fer perquè així ho exigia la justícia; però que de moment, considerant que s’havien donat a temps, els deixaria anar amb una renyada que, en conseqüència, els va administrar en llengua vernacla.

»—Però a vosaltres, bocins de carronya —digué girant-se als tres homes lligats al pal—, a vosaltres us faré bocins per a les calderes de destil·lació.

»I agafant una corda, la va aplicar amb tota la seva força a les esquenes dels dos traïdors, fins que ja no udolaren més sinó que colltorçaren desmaiadament el cap com hom dibuixa els dos lladres crucificats.

»—M’he tret de lloc el canell amb vosaltres! —va exclamar el capità finalment—, però encara n’hi ha prou cap per a tu, quiqueta bonica, que no et volies donar. Lleveu-li la mordassa de la boca i escoltem què ens pot dir per defensar-se.

»De moment, l’amotinat, exhaust, va fer un moviment trèmul amb les seves mandíbules engalavernades, i llavors, girant dolorosament el cap, digué amb una mena de siulet:

»—Això és el que us dic… i no ho oblideu… si em pegueu us mataré!

»—Això, dius? Doncs mira com m’espantes… —i el capità va tirar enrere la corda per fuetejar-lo.

»—És millor que no ho feu —va xiuxiuejar l’home dels Llacs.

»—Però cal… —i la corda fou novament tirada cap enrere per al primer cop.

»Aquí Steelkilt va mussitar quelcom, inaudible per a tothom menys per al capità; el qual, davant la perplexitat de tots els mariners, va fer un salt enrere, va recórrer ràpidament la coberta dues o tres vegades i després, tot d’un plegat, va tirar la corda a terra i digué:

»—No ho faré… deixeu-lo anar… deslligueu-lo, no em sentiu?

»Però quan els oficials més joves s’apressaven a executar l’ordre, un home pàl·lid, amb el cap embenat, els va aturar: era Radney, l’oficial primer. D’ençà del cop, havia romàs a la seva llitera però aquell matí, en sentir el tumult a coberta, s’havia esquitllat a fora i així havia contemplat tota l’escena. Era tal l’estat de la seva boca que gairebé no podia parlar; però barbollant quelcom sobre que ell sí que estava disposat i era capaç de fer allò que el capità no gosava intentar, va agafar el cap i va avançar vers el seu enemic estacat.

»—Sou un covard! —va siular l’home dels Llacs.

»—Potser sí, però té això.

»L’oficial estava a punt de fuetejar, quan un altre xiuxiueig li va aturar el braç alçat. Va fer una pausa, i després, sense esperar, va fer tenir ver la seva paraula malgrat l’amenaça de Steelkilt, fos quina fos.

»Després varen tallar les cordes que lligaven els tres homes i tots els mariners tornaren a la feina; les bombes de ferro, manejades amb desgana pels mariners malhumorats, retrunyiren com abans.

»Acabava de fer-se fosc, aquell mateix dia, quan una guàrdia s’havia retirat a baix, que es va sentir un clamor al castell de proa. Els dos traïdors, tremolosos, pujaren corrents i assetjaren la porta de la cabina dient que no gosaven estar amb la resta de la tripulació. Amenaces, cops de peu i empentes no els varen fer recular, de manera que, a petició pròpia, foren instal·lats al prim de popa per a la seva seguretat.

»No obstant això, no va tornar a aparèixer cap senyal d’amotinament entre la resta de la tripulació, ans al contrari: semblava que, principalment per instigació de Steelkilt, havien decidit mantenir la tranquil·litat més estricta, obeir totes les ordres fins al final i, quan el vaixell toqués port, desertar tots plegats. Però per tal d’aconseguir un final més ràpid del viatge, tots es posaren d’acord en una altra cosa, és a dir, a no assenyalar cap balena, en cas que se’n descobrís alguna. Car, malgrat la via d’aigua, i malgrat tots els altres perills, el Town-Ho encara mantenia les guaites i el capità estava exactament tan disposat a arriar els bots en qualsevol moment com el primer dia que la nau va entrar al calador; i Radney, l’oficial primer, estava ben disposat a canviar la llitera per un bot, i amb la boca embenada, intentar d’emmordassar a mort la mandíbula vital de la balena.

»Però tot i que l’home dels Llacs havia induït els mariners a adoptar aquella mena de passivitat en el seu capteniment, ell mantenia el seu propi designi (almenys fins que tot hagués passat) pel que feia a la seva venjança privada contra l’home que l’havia burxat en els ventricles del cor. Estava en la guàrdia de l’oficial Radney i com si aquell home fatu desitgés cremar més de la meitat del camí per assolir el seu destí després de l’escena de la flagel·lació, va insistir, contra el parer exprés del capità, de reprendre el comandament de la guàrdia a la nit. Sobre aquest fet, a més d’una o dues circumstàncies més, Steelkilt va bastir sistemàticament el seu pla de venjança.

»Durant la nit, Radney tenia una manera poc a l’estil mariner de seure damunt l’orla del castell de popa; repenjant el braç a la regala del bot que hi havia allí hissat, una mica més amunt del costat del vaixell, era prou sabut que algunes vegades s’endormiscava en aquella positura. Hi havia un espai prou considerable entre el bot i el vaixell, i a sota hi havia la mar. Steelkilt va calcular el seu moment i va veure que el seu pròxim torn al timó li arribaria devers les dues, la matinada del tercer dia després d’aquell en què havia estat traït. Amb tota tranquil·litat es va dedicar a trenar molt curosament alguna cosa durant les guàrdies de sota.

»—Què fas, amb això? —li va preguntar un company.

»—Què et sembla a tu? Què et sembla que és?

»—Com un acollador per al teu pallet, però és molt estrany, em sembla.

»—Sí, prou —digué l’home dels Llacs, aguantant-lo amb el braç estirat cap endavant—, però em sembla que servirà. Company, no tinc prou fil d’empalomar. En tens, tu?

»—Però no n’hi havia gens en el castell de proa.

»—Aleshores n’hauré de demanar una mica al vell Rad —i es va aixecar per anar a popa.

»—Vols dir que li aniràs a demanar res a ell? —digué un mariner.

»—I per què no? Us penseu que no em farà aquest favor, si a fi de comptes li ha de servir a ell, company?

»I se n’anà a l’oficial primer, el va mirar tranquil·lament i li va demanar una mica de fil d’empalomar per adobar el coi. Li’n va donar… i ni fil ni acollador no foren tornats a veure. Però la nit següent una bolla de ferro ben embolicada gairebé es va escapar fora de la butxaca del capot de l’home dels Llacs, que l’estovava damunt el seu coi per fer-ne un coixí. Vint-i-quatre hores més tard era al seu torn al timó silenciós, prop de l’home que era capaç d’endormiscar-se sobre la tomba sempre cavada i a punt per al mariner; arribaria l’hora fatal i, en l’ànima previsora de Steelkilt, l’oficial primer ja estava encarcarat i estirat com un cadàver, amb el front esclafat.

»Però, cavallers, un beneit va salvar l’assassí en potència del fet sagnant que havia planejat. En canvi, va obtenir una venjança completa sense ser-ne ell el venjador. Car, per una fatalitat misteriosa, el Cel va semblar que intervenia per prendre-li de les mans aquell gest condemnat que hauria fet.

»Era just el moment entre trenc d’alba i la sortida del sol del matí del segon dia, quan netejaven les cobertes, que un estúpid home de Tenerife, fregant prop dels cadenots, va cridar de sobte:

»—Per allí! Per allí, com neda! Jesús, quina balena!

»Era Moby Dick.

»—Moby Dick! —s’exclamà don Sebastián—. Per sant Domènec! Senyor mariner, però és que les balenes tenen noms de fonts? A qui dieu Moby Dick?

»—A un monstre molt blanc, i famós, i mortalment immortal, don… però això seria una història massa llarga.

»—Com, com? —cridaren tots els joves hispànics, acostant-se.

»—No, dons, no, no. Ara no ho puc relatar. Deixeu-me agafar alè, senyors.

»—La chicha, la chicha —va cridar don Pedro—, el nostre vigorós amic sembla que defalleix… ompliu-li el got buit!

»—No cal, senyors. Només un moment, i seguiré.

»Aleshores, cavallers, en destriar tan sobtadament la balena nevada a cinquanta iardes del vaixell, oblidat d’allò acordat entre la tripulació i en l’excitació del moment, el mariner de Tenerife instintivament i involuntàriament havia alçat la veu pel monstre, tot i que ja feia una estona que havia estat descobert clarament pels tres guaites sorruts. Aleshores tot fou frisança.

»—La Balena Blanca! La Balena Blanca!

»Era el crit del capità, dels oficials, dels arponers, que, sense espantar-se pels rumors terrorífics, estaven delerosos de capturar un peix tan famós i tan preuat. A l’entretant, la tripulació, tossuda, mirava de gairell i amb malediccions la bellesa aclaparadora de la vasta massa lletosa, il·luminada per un sol d’espurneigs horitzontals, que es desplaçava i espurnejava com un òpal viu en la mar blava del matí.

»Cavallers, una fatalitat estranya impregna tot el decurs d’aquests esdeveniments, com si ja estiguessin totalment traçats fins i tot abans que el món fos dibuixat en mapes. L’amotinat era el proer de l’oficial, i, quan encalçaven un peix, el seu deure era seure al seu costat i, mentre Radney s’alçava amb la seva llança a la proa, ell havia de cobrar o amollar la cabestrera, segons el mot d’ordre. A més, quan foren arriades les quatre baleneres, el primer oficial fou el primer a saltar, i ningú no va udolar amb més ferotgia joiosa que Steelkilt, quan posava el rem en tensió. Després d’una empenta vigorosa, l’arponer va encertar i, llança en mà, Radney va saltar a proa. Sembla que sempre era un home furiós dins el bot, i ara el seu crit embenat fou que l’abordessin al capdamunt del llom de la balena. Sense fer-se pregar, el seu proer el va acostar més i més a través d’una escuma encegadora que mesclava dues blancors: fins que, de sobte, el bot va topar com contra un escull enfonsat i, escorant, va escopir l’oficial que estava dempeus. En el mateix instant en què va caure damunt el llom relliscadís de la balena, el bot es va redreçar i fou escopit per l’onada, mentre que Radney era llançat a mar, a l’altre flanc de la balena, disparat a través del ruixat; per un instant se’l va veure lleument a través del vel d’aigua, intentant desesperadament allunyar-se de l’ull de Moby Dick. Però la balena es va girar en remolí sobtat, va enxampar el nedador entre les barres i, empinant-se amb ell a la boca, es tornà a capbussar i s’enfonsà.

»Entretant, al primer patac del fons del bot, l’home dels Llacs havia amollat la cabestrera per anar-se’n a popa, lluny del remolí: observava tranquil·lament i pensava els seus propis pensaments. Però en un sotrac sobtat, terrorífic, del bot cap avall, va acostar ràpidament el seu ganivet a la cabestrera: el va tallar i la balena quedà lliure. Però una mica més lluny Moby Dick va tornar a pujar a la superfície, amb alguns parracs de la camisa de llana vermella de Radney enganxats a les dents que l’havien destruït. Els quatre bots tornaren a la caça, però la balena els va esquitllar i finalment va desaparèixer del tot.

»El Town-Ho va arribar a port al seu moment. Era un lloc salvatge i solitari, on no hi havia cap criatura civilitzada. Allí, encapçalats per l’home dels Llacs, tots els mariners sense graduació desertaren deliberadament entre les palmeres, tret de cinc o sis; amb el temps, varen poder fer-se amb una gran canoa de guerra dels salvatges i se n’anaren a la vela cap a algun altre port.

»La tripulació va quedar reduïda a un grapat d’homes. El capità va demanar als illencs que l’ajudessin en el treballós afer de posar la quilla enlaire per aturar la via d’aigua. Però va caldre que aquella petita quadrilla de blancs mantinguessin dia i nit tal vigilància incessant sobre els seus perillosos aliats, i fou tan extremadament pesat el treball que suportaren que, quan el vaixell va estar a punt de fer-se a la mar, estaven tan afeblits que el capità no va gosar salpar amb ells en una nau tan pesada. Després de prendre consell amb els oficials, va fondejar el vaixell tan lluny de la costa com va poder. Va carregar i traslladar els dos canons de la proa, va acaramullar els mosquetons a popa i, advertint els illencs que no s’acostessin al vaixell perquè els seria perillós, ell i un sol mariner, amb la vela hissada a la balenera més bona, navegaren vent en popa vers Tahití, a cinc-centes milles de distància, a cercar reforços per a la tripulació.

»Al quart dia de navegació fou destriada una gran canoa que semblava haver encallat a una illa baixa de corall. El capità va virar per no tocar-la, però l’embarcació salvatge se li va acostar. Ben aviat la veu de Steelkilt va cridar perquè es posés a la capa, o que si no l’afonaria. El capità li va presentar una pistola. Amb un peu a cada una de les rodes de proa de les canoes de guerra junyides, l’home dels Llacs se li’n va riure a la cara i li va assegurar que només que sentís el clic de muntar el pany, l’enterraria en bombolles i escuma.

»—Què em vols, doncs? —cridà el capità.

»—On us dirigiu? I per què heu salpat? —preguntà Steelkilt—. Fora mentides.

»—Vaig a Tahití a cercar més homes.

»—Molt bé. Deixeu-me pujar a bord un moment… vinc en so de pau.

»I amb això va botar de la canoa i va nedar fins al bot. Va grimpar per la regala i es va plantar cara a cara amb el capità.

»—Plegueu els braços, capità, i alceu el cap enrere. I ara, repetiu amb mi: “Quan Steelkilt se’n vagi, juro encallar el bot en aquesta illa i romandre-hi sis dies. Si no ho faig, que em pegui un llamp!”. Bon estudiant —va riure l’home dels Llacs—. ¡Adiós, señor!

»Es va capbussar i va nedar fins als seus companys. Va vigilar el bot fins que va estar ben encallat i arrossegat a terra entre les rels dels cocoters. Aleshores Steelkilt es va fer a la vela novament i al seu moment va arribar a Tahití, al seu lloc de destí. Allí la sort li va ser amiga: hi havia dos vaixells a punt de salpar cap a França i providencialment necessitaven el mateix nombre d’homes que els que el mariner encapçalava. Embarcaren, i així s’avançaren per sempre al seu antic capità, per si havia tingut mai el pensament de procurar-los alguna retribució legal.

»Uns deu dies després que haguessin salpat els vaixells francesos, va arribar la balenera, i el capità es va veure obligat a enrolar alguns dels tahitians més civilitzats que estiguessin d’alguna manera avesats a la mar. Va fletar una petita goleta nadiua i tornà al seu vaixell, on, trobant-ho tot en ordre, va reprendre les seves travessies.

»Ningú no sap, cavallers, per on para Steelkilt ara; però a l’illa de Nantucket, la viuda de Radney encara va a la mar que es nega a tornar els seus morts; i encara, en somnis, veu la paorosa Balena Blanca que el va destruir.

»—Heu acabat? —digué don Sebastián tranquil·lament.

»—He acabat, don.

»—Doncs us suplico que em digueu si, segons les vostres conviccions més profundes, aquesta història és en substància realment veritable. És tan summament extraordinària! L’heu treta d’una font inqüestionable? Tingueu paciència amb mi si us sembla que insisteixo massa.

»—Tingueu paciència amb tots nosaltres, senyor mariner, car tots nosaltres ens afegim al desig de don Sebastián —exclamaren els presents amb un interès immens.

»—Hi ha un exemplar dels Sants Evangelis en aquest hostal Daurat, cavaller?

»—No —digué don Sebastián—, però conec un sacerdot molt digne que viu prop d’aquí i que me’n procurarà un ben aviat. Vaig a buscar-lo. N’esteu ben segur, però? Això pot arribar a ser massa seriós.

»—Sereu tan amable de portar també el sacerdot, don?

»—Per bé que ja no hi ha Autos de Fe a Lima —digué un dels presents a un altre—, em temo que el nostre mariner no corri algun risc amb el bisbat. Allunyem-nos una mica més de la llum de la lluna. No veig que hi hagi cap necessitat de tot això.

»—Perdoneu-me que corri darrere vós, don Sebastián, però també us voldria demanar que procureu obtenir els Evangelis més grossos que pugueu.

»—Aquest és el sacerdot, us porta els Evangelis —digué greument don Sebastián, en tornar, acompanyat d’una figura alta i solemne.

»—Deixeu-me que em llevi el capell. I ara, sacerdot venerable, veniu més a la claror i aguanteu el Llibre Sagrat davant meu de manera que jo el pugui tocar. I ara, que el Cel m’ajudi: pel meu honor, la història que us he contat, cavallers, és en substància i en els seus punts principals, veritable. Sé que és certa: s’ha esdevingut a la bolla del món. Jo vaig calcigar el vaixell, vaig conèixer la tripulació, he vist i he parlat amb Steelkilt després de la mort de Radney.





55


Dels dibuixos monstruosos de balenes

No trigaré a pintar per a vosaltres, tan bé com pugui sense tela, alguna cosa com la forma veritable d’una balena tal com apareix efectivament a la vista d’un balener quan, amb tota la seva corpulència, l’animal és amarrat al llarg del vaixell de manera que hom pot caminar-hi fàcilment per damunt. Per tant, pot ser important esmentar prèviament aquests curiosos retrats imaginaris que, encara en els dies actuals, desafien confiadament la credulitat dels homes de terra endins. És hora de rectificar al món en aquesta qüestió amb la demostració que aquests retrats de la balena són falsos.

És possible que la deu primera de totes aquestes delusions pictòriques es pogués trobar entre les antigues escultures hindús, egípcies i gregues, car d’ençà d’aquelles èpoques inventives però poc escrupoloses, quan a les lloses de marbre dels temples, als pedestals de les estàtues i als escuts, medallons, vasos i monedes, el dofí era representat en cota de malla d’escates com la de Saladí i amb un elm al cap com sant Jordi, i d’aleshores ençà ha prevalgut quelcom de la mateixa mena de llicència, no sols en les representacions més populars de la balena, sinó també en moltes de científiques.

Ara bé, el retrat més antic, amb escreix, que existeix amb el propòsit de representar d’alguna manera la balena es troba a la famosa caverna-pagoda d’Elefanta, a l’Índia. Els brahmans asseguren que en les gairebé infinites escultures d’aquesta pagoda immemorial s’hi prefiguraren, segles abans que arribessin a existir, totes les activitats i ocupacions, tots els oficis concebibles de l’home. No és sorprenent, doncs, que d’alguna manera la nostra noble professió balenera hi estigui ombrejada per endavant.

La balena hindú que esmentem es troba en un departament separat del mur, que representa l’encarnació de Visnu en forma de leviatan, conegut entre els entesos com el «Matse Avatar». Però tot i que aquesta escultura és meitat home i meitat balena, de manera que de balena només en té la cua, fins i tot aquesta petita secció és errada completament. Sembla més la cua esprimatxada d’una anaconda que no pas els amples palmells de l’aleta de cua majestuosa de la balena de veritat.

Però aneu als antics museus i mireu ara els retrats d’aquest peix fet per un gran pintor cristià: no se’n surt pas més bé que l’hindú antediluvià. És el quadre de Guido[78] del rescat d’Andròmeda per Perseu de mans d’un monstre marí o balena. D’on va treure Guido el model d’una criatura tan estranya com aquella? I tampoc Hogarth, en representar la mateixa escena en el seu Descens de Perseu, no ho fa ni mica més bé. La corpulència enorme d’aquest monstre hogarthià s’ondula sobre la superfície sense desplaçar ni una polzada d’aigua. Té una mena de sella al llom i la seva boca dilatada i amb ullals, dins la qual onegen les ones, podria ser la Porta dels Traïdors que mena, per l’aigua, des del Tàmesi fins a la Torre.

Després hi ha els pròdroms de la balena del vell escocès Sibbald, i la balena de Jonàs, tal com són representades a les estampes de les Bíblies antigues i els gravats dels antics devocionaris. I què en podem dir, d’aquests? Pel que fa a la balena del relligador,[79] que s’entorcilla com una parra per la canya d’una àncora descendent —tal com és impresa i daurada als lloms i a les portades de tants de llibres, antics i nous—, és una criatura molt pintoresca, però totalment fabulosa, imitació, diria jo, de figures semblants dels gerros de l’antigor. Tot i que universalment se li diu dofí, jo crec que aquest peix del relligador és un intent de balena perquè això s’intentava que fos quan es va introduir l’anagrama per primer cop. El va presentar un vell editor italià en el segle XV, durant el Renaixement del Saber, i en aquella època, fins a un període relativament recent, popularment se suposava que els dofins eren una mena de leviatans.

A les vinyetes i a altres embelliments d’alguns llibres antics, a vegades trobareu alguns elements molt curiosos en la balena: tota mena de brolls, jets d’eau, fonts fredes i calentes, Saratoga i Baden-Baden, s’eleven borbollants del seu cap inesgotable. A la portada de l’edició original de l’Advancement of Learning[80] hi trobareu algunes balenes curioses.

Però deixem aquests intents no professionals i donem una ullada a aquells dibuixos del leviatan que tenien el propòsit de ser representacions sòbries i científiques, fetes pels entesos. En l’antiga col·lecció de viatges de Harris hi ha alguns gravats de balenes trets d’un llibre de viatges holandès de l’any 1671 titulat Un viatge balenera Spitzbergen en el vaixell «Jonàs dins la Balena», patronejat per Peter Peterson de Friesland. En una d’aquestes il·lustracions, les balenes semblen grans rais entre illes de gel, amb óssos blancs que corren per damunt els seus lloms vius. En un altre gravat es fa el prodigiós disbarat de representar la balena amb les aletes de cua perpendiculars.

Hi ha, també, un imponent volum en quart, escrit per un tal capità Colnett, capità retirat de l’armada anglesa, titulat Un viatge més enllà del cap d’Hornos a les Mars del Sud, amb el propòsit d’estendre els caladors de catxalots. En aquest llibre hi ha un esbós que pretén ser un «Dibuix d’un physeter o catxalot, fet a escala a partir d’un de mort a la costa de Mèxic a l’agost de 1793 i hissat a coberta». No dubto que el capità hagués fet aquella imatge verídica per a benefici dels seus mariners. Però per esmentar-ne només una cosa, deixeu-me dir que té un ull que, aplicat a un catxalot ja adult d’acord amb l’escala que l’acompanya, el convertiria en una finestra d’arc d’uns cinc peus de llargada. Oh, valent capità, per què no ens hi posàveu Jonàs, guaitant per aquest ull?!

Les compilacions més consciencioses de la Història Natural per a ús de gent jove i tendra no són lliures, tampoc, d’aquests errors horribles. Mireu aquesta obra tan popular, La Natura animada de Goldsmith. En l’edició abreujada de 1807, feta a Londres, hi ha gravats d’una suposada «balena» i d’un «narval». No vull semblar groller, però aquesta balena poc agradosa sembla una truja mutilada i, pel que fa al narval, una llambregada és prou perquè ens sorprenguem que en ple segle XIX un hipogrif tal pugui ser fet passat per genuí davant qualsevol públic intel·ligent d’escolars.

També, el 1825, Bernard Germain, comte de Lacépède, un gran naturalista, va publicar un llibre sobre cetacis, sistematitzat científicament, en el qual hi ha diverses imatges de les diverses espècies de leviatans. Totes aquestes imatges no són només incorrectes, sinó que el dibuix del Mysticetus o balena de Groenlàndia (és a dir, la balena franca) no té, segons Scoresby, home molt experimentat en aquesta espècie, equivalència en la natura.

Però el cim d’aquest manat de disbarats estava reservat al científic Frederick Cuvier, germà del famós baró. L’any 1836 va publicar una Història natural dels cetacis, en la qual dóna allò que ell en diu una imatge del catxalot. Abans de mostrar aquesta imatge a un nantuckès, faríeu bé de tenir a punt una retirada ràpida de Nantucket. En una paraula, el catxalot de Frederick Cuvier no és un catxalot, és un bunyol. Naturalment, ell no va tenir mai l’oportunitat d’un viatge balener (aquests homes la tenen clares vegades), però d’on va treure aquella imatge és quelcom que ningú no pot dir. Potser la va agafar del mateix lloc d’on el seu predecessor científic en el mateix terreny, Desmarest, va treure un dels seus autèntics avortons, és a dir, d’un dibuix xinès. I moltes tasses i plats extravagants ens informen de quina mena de minyons entremaliats amb el pinzell són aquests xinesos.

I de les balenes d’aquests cartells pintats que es veuen al carrer, penjats damunt les botigues dels oliers, què en podem dir? Generalment són balenes a l’estil Ricard III, amb geps de dromedari i expressió molt ferotge, que esmorzen tres o quatre coques de mariner, és a dir, bots baleners plens de mariners, i remenen les seves deformitats en mars de pintura blava i de sang.

Però, ben mirat, no són gaire sorprenents aquesta multitud d’errors en la representació de la balena. Feu-vos-en càrrec! La majoria dels dibuixos científics s’han pres de peixos encallats, i són tan correctes com un dibuix d’un vaixell naufragat, amb el llom desfet, podria representar correctament el noble animal amb tot el seu urc intocat de buc i arboradura.

Si bé els elefants s’han aturat per ser pintats de cos sencer, el leviatan viu no s’ha posat mai al paire per deixar-se retratar fàcilment. La balena viva, en la seva completa majestat i significació, només es pot veure en mar, en aigües inescrutables, i quan sura, la seva vasta corpulència no és visible totalment, com un cuirassat en línia de batalla; i fora d’aquest element, és eternament impossible per a l’home mortal d’hissar en l’aire tota la còrpora per tal de conservar-ne les corbes i ondulacions. I per no parlar de la presumible gran diferència de contorn entre un jove balènid de bolquers i un platònic leviatan adult, car, àdhuc en el cas que un d’aquests joves cetacis lactants sigui hissat a la coberta d’un vaixell, és tal la seva forma exòtica, com d’anguila, blana i variant, que ni el mateix diable podria copsar la seva expressió exacta.

Però es podria imaginar que de l’esquelet pelat del catxalot embarrancat se’n podrien derivar suggeriments acurats pel que fa a la seva forma veritable. No és així. Car una de les coses més curioses d’aquest leviatan és que el seu esquelet dóna molt poca idea de la seva forma general. Tot i que l’esquelet de Jeremy Bentham, penjat com un salomó a la biblioteca d’un dels seus marmessors, ofereix correctament la idea d’un ancià cavaller utilitari de front robust, amb totes les altres característiques personals dominants de Jeremy, res de tot això no es pot inferir dels ossos articulats de cap leviatan. De fet, com diu el gran Hunter, l’esquelet pelat de la balena guarda la mateixa relació amb l’animal completament revestit i encoixinat que l’insecte en guarda amb la crisàlide que l’embolcalla. Aquesta peculiaritat s’evidencia de manera sorprenent en el cap, com es demostrarà incidentalment en aquest llibre. També es mostra molt curiosament en l’aleta lateral, els ossos de la qual són gairebé exactes als ossos de la mà humana, sense el polze. Aquesta aleta té quatre dits d’os regulars, l’índex, el mitger, l’anular i el petit. Però tots són allotjats permanentment dins un embolcall de carn, com els dits humans en un embolcall artificial.

«Per molt que la balena ens tracti a vegades implacablement, no es podrà dir mai en veritat que ho faci sense guants», digué Stubb humorísticament un dia.

Per totes aquestes raons, doncs, ho mireu com ho mireu, acabareu amb la conclusió que el gran leviatan és l’única criatura al món que romandrà sense pintar fins al final. Cert és que un retrat podria encertar el blanc molt més de prop que no pas un altre, però cap ni un no el pot encertar amb un grau prou considerable d’exactitud. Així és que no hi ha manera humana de saber amb precisió com és realment una balena. I l’única manera per la qual podeu adquirir una idea tolerable de la seva silueta viva és anar personalment a balenejar; però, en fer-ho, correu un risc no gens petit de ser esfondrat i afonat eternament per ella. Per tant, sembla que us anirà més bé si no sou massa primcernuts en la vostra curiositat pel que fa al leviatan.





56


De les imatges menys errònies de balenes, i de les imatges veritables d’escenes de la caça de la balena

En connexió amb les imatges monstruoses de balenes, estic temptat d’entrar en els relats encara més monstruosos que es poden trobar en certs llibres, antics i moderns, sobre balenes; especialment en Plini, Purchas, Hackluyt, Harris, Cuvier & Cia. Però passaré de llarg.

Conec només quatre dibuixos publicats del gran catxalot, el de Colnett, el de Huggin, el de Frederick Cuvier i el de Beale. En el capítol anterior han estat esmentats Colnett i Cuvier. El de Huggin és molt més bo que els seus, però ben probablement el de Beale és el millor. Tots els dibuixos de Beale d’aquesta balena són bons, tret de la figura central del dibuix de tres balenes en actituds diverses que encapçala el segon capítol. La portada, baleneres que ataquen catxalots, tot i que sens dubte és calculada per provocar l’escepticisme civilitzat d’alguns homes de saló, és admirablement correcta i viva en el seu efecte general. Alguns dels catxalots dibuixats per J. Ross Browne són de silueta força correcta, però estan molt mal gravats. Però això no és culpa seva.

De la balena franca, els millors esbossos són al Scoresby, però estan dibuixats a escala massa petita per fer una impressió desitjable. Només hi ha un dibuix d’una escena de la caça de la balena, i això és una trista deficiència, perquè només amb aquesta classe de dibuixos, si estan perfectament realitzats, hom pot obtenir una idea relativament autèntica de la balena viva, tal com és vista pels seus caçadors vius.

Però, en conjunt, les representacions més bones i amb escreix de balenes i d’escenes de baleneig que es poden trobar són, tot i que en alguns detalls no són correctes del tot, a dos grans gravats francesos, molt ben fets, trets de pintures d’un tal Garnery. Representen, respectivament, atacs al catxalot i a la balena franca. En el primer gravat es representa un noble catxalot en tota la seva majestat de poder, just sorgint per davall del bot des de les fondàries de l’oceà i aixecant enlaire amb el llom l’aterridora desferra de les taules esfondrades. La proa del bot és sencera en part i està dibuixada gronxant-se damunt l’espinada del monstre; i dempeus en aquesta proa, en un únic i incomptable llampec de temps, hi contempleu un remer mig embolicat pel broll irritat i encès del cetaci, en l’acte de saltar com des d’un precipici. L’acció de tot el conjunt és meravellosament bona i veritable. El bidó de la cabestrera, mig buit, sura per l’aigua esblanqueïda; les perxes de fusta dels arpons espargits hi són sotraguejats obliquament; els caps de la gent de la tripulació s’escampen al voltant del catxalot amb expressions diferents de terror, mentre que, en la llunyania fosca i tempestuosa, el vaixell arriba a l’escena. En els detalls anatòmics d’aquest catxalot, hom hi podria trobar errors seriosos, però deixem-los passar, car jo, en tota la meva vida, no en podria dibuixar un de tan bo.

En el segon gravat, el bot passa al llarg del flanc ple de pegellides d’una balena franca, enorme i ràpida, que avança per l’aigua amb la seva mola negra plena d’algues com una roca molsosa esllavissada d’algun espadat de la Patagònia. Els brolladors són erectes, plens, i negres com el sutge, de manera que pel fum tan abundant en la xemeneia pensaríeu que hi deu haver un bon àpat cuinant-se en els grans budells de dins. Hi ha aus marines que espipellegen els cranquets, les cloïsses i altres llaminadures marines que la balena franca carreteja a vegades en el seu llom pestilent. I alhora, aquest leviatan morrut es precipita a les fondàries deixant tones de gleves blanques tumultuoses al seu darrere i fent gronxar el bot lleuger en la maror com una pastera atrapada prop de les pales de la roda d’un vapor transatlàntic. Així, al primer terme tot és commoció enrabiada; però darrere, en un contrast admirablement artístic, hi ha el nivell cristal·lí d’una mar bonançosa, les veles caigudes i mollericoses del vaixell sense força, i la massa inerta d’una balena morta, una fortalesa conquerida, amb la bandera de captura penjant mandrosament de l’asta ficada dins l’espiracle del brollador.

No sé qui és, o qui era, el pintor Garnery, però m’hi jugo el coll que era un coneixedor pràctic d’aquest tema o bé estava alliçonat meravellosament per algun balener expert. Els francesos són els capdavanters en la pintura d’acció. Aneu a mirar totes les pintures d’Europa i, on trobareu tal galeria d’agitació viva i bategant damunt tela com en el vestíbul triomfal de Versalles? Allí l’observador s’obre camí atropelladament a través de les grans batalles consecutives de França; allí cada espasa sembla un llampec d’aurora boreal i els successius reis i emperadors armats esclaten com una càrrega de centaures coronats. I aquestes obres de batalles marítimes no són gens indignes de tenir un lloc en aquesta galeria.

L’aptitud natural dels francesos per copsar el caràcter pictòric de les coses sembla evidenciar-se particularment en les pintures i els gravats que han fet d’escenes de baleneig. Amb ni una dècima part de l’experiència dels anglesos en aquesta classe de pesca, i ni la mil·lèsima part de la dels americans, no obstant això, els francesos han fornit a totes dues nacions les úniques representacions acabades capaces de transmetre l’esperit veritable de la caça de la balena. Per regla general, els anglesos i els americans dibuixants de balenes semblen completament satisfets presentant el perfil mecànic de les coses, com és ara la silueta buida de la balena; la qual cosa, pel que fa al seu efecte pictòric, és equivalent a esbossar el perfil d’una piràmide. Àdhuc Scoresby, el justament famós caçador de balenes franques, després de donar-nos un retrat de cos sencer tot tibat de la balena de Groenlàndia, i tres o quatre delicades miniatures de narvals i de marsuïns, ens delita amb una sèrie de gravats clàssics de rampagolls, capoladors i ruixons, i amb la diligència microscòpica d’un Leuwenhoeck inspecciona un món gelat de noranta-sis facsímils de magnífics cristalls de neu àrtics. No ho dic en detracció d’aquest viatger excel·lent (el qual honoro com a veterà), però en un afer tan important com aquest ha estat realment una manca de cura no haver-se procurat, per a cada cristall, un testimoniatge jurat davant un jutge de pau de Groenlàndia.

A més d’aquests bells gravats de Garnery hi ha dos altres gravats francesos dignes d’esment, fets per algú que firma «H. Durand». Un d’ells, tot i que no s’adapta amb precisió al nostre propòsit actual, mereix, no obstant això, ser esmentat per altres motius. És una tranquil·la escena de migdia entre les illes del Pacífic: un balener francès fondejat prop de la costa, en bonança, porta mandrosament aigua a bord; les veles amollades del vaixell i les llargues fulles de les palmeres al fons cauen sense esma en l’aire sense brisa. L’efecte és molt bell quan es considera que presenta els pescadors endurits en un dels seus pocs aspectes de repòs oriental. L’altre gravat és pla diferent: el vaixell es posa al paire a alta mar i al bell mig de la vida leviatànica, al llarg d’una balena franca; la nau (en l’acte de l’esquarterament) atraca a la vora del monstre com si ho fes a un moll, i un bot, allunyant-se apressadament d’aquesta escena d’activitat, va a la percaça d’unes balenes en la distància. Els arpons i les llances estan alçades a punt d’actuar; tres remers col·loquen el pal a l’enfogonament, mentre que un sobtat cop de mar fa aixecar a mitges la petita embarcació damunt l’aigua com un cavall rampant. Des del vaixell, el fum dels turments de la balena que bull s’eleva com el fum part damunt d’una vila de fornalls; i a sobrevent, un núvol negre, aixecant-se solemnement amb torbonades i pluges, sembla apressar l’activitat dels mariners excitats.





57


De les balenes en pintures, en dents, en fusta, en planxes de ferro, en pedra, en muntanyes, en estrelles

Des del turó de la Torre, tot baixant als molls de Londres, potser haureu vist un pidolaire baldat (o un ancorat, com en diuen els mariners) que mostra una post pintada on es representa l’escena tràgica de quan va perdre la cama. Hi ha tres balenes i tres bots, i un dels bots (on hom suposa que hi ha la cama perduda en la seva integritat original) és esclafat per les barres de la balena en primer terme. M’han dit que, durant deu anys, aquest home ha mostrat aquesta pintura i ha exhibit el monyó al món incrèdul. Però ara ha arribat el moment de la seva justificació. Les seves tres balenes són tan bones com no s’han publicat mai a Wapping, la veritat com sigui. I el seu monyó és un monyó tan inqüestionable com qualsevol que pugueu trobar a les tales de l’oest. Però, tot i que aquest pobre balener està enfilat per sempre damunt aquest pedestal, mal no s’ha dedicat a discursejar,[81] sinó que, amb els ulls baixos, roman consirós contemplant la pròpia amputació.

A través del Pacífic, i també a Nantucket, a New Bedford i a Sag Harbor, us topareu amb esbossos de balenes i d’escenes de baleneig d’allò més viu, gravades pels mateixos pescadors en dents de catxalots, o en barnilles de corsé per a senyores fetes amb les barbes de la balena franca, i altres articles skrimshander, com en diuen els baleners, dels nombrosos ormeigs petits i enginyosos que tallen escrupolosament en aquesta matèria en brut, durant les seves hores de lleure oceànic. Alguns d’ells tenen caixetes plenes d’eines que semblen de dentista, i que serveixen especialment per a la tasca de skrimshander. Però, en general, només fan anar els seus ganivets de mariner i, amb aquesta eina gairebé omnipotent per al mariner, us fan qualsevol cosa que vulgueu en el terreny de la fantasia marinera.

El llarg exili lluny de la cristiandat i de la civilització retorna inevitablement l’home a la condició en la qual el va col·locar Déu, és a dir, allò que se’n diu salvatgeria. El caçador de balenes de veritat és quasi tan salvatge com un iroquès. Jo mateix sóc un salvatge, i no dec fidelitat a ningú més que al rei dels caníbals; i en tot moment estic disposat a rebel·lar-m’hi.

Ara bé, una de les característiques peculiars del salvatge en els seus moments casolans és la paciència i el tranc meravellosos que té. Una antiga llança corbada hawaina o una pagaia completament tallada i elaborada és un trofeu de la perseverança humana tan gran com un lèxic de llatí; car, amb no res més que un bocí de copinya trencada o amb una dent de tauró, és com s’ha portat a terme aquest envitricoll miraculós damunt la fusta, i això ha costat anys sencers d’aplicació constant.

I el que diem del salvatge hawaià serveix per al mariner blanc salvatge. Amb la mateixa paciència meravellosa i amb la mateixa dent de tauró que és la seva única navalla, us tallarà una escultura d’un bocí d’os; no amb la mateixa traça, però amb un embolic de disseny tan pitjat com l’escut d’Aquil·les tallat per un grec salvatge; i tan ple d’esperit bàrbar i de suggestió com les pintures d’aquell magnífic vell salvatge teutó Albert Dürer.

Balenes de fusta, o perfils de balenes tallats en les planxes menudes i fosques de la noble fusta de guerra de les Mars del Sud es troben sovint als castells de proa dels baleners americans. Alguns d’aquests treballs estan fets amb molta de cura.

En algunes cases de foravila de teulats amb gablets, hi veureu balenes de bronze penjades per la cua que fan de balda de la porta que dóna al camí. Quan el porter està endormiscat, aniria millor una balena de cap d’encruia, però aquestes balenes picaportes poques vegades són remarcables com a proves fefaents.

A les agulles d’algunes esglésies a l’estil antic hi podreu veure balenes de planxa de ferro col·locades allí dalt fent de penells; però estan tan amunt, i a més, estan tan marcades amb cartells de «No ho toqueu» amb totes les intencions i propòsits, que no es poden examinar suficientment de prop per tal de decidir sobre el seu mèrit.

A les zones ossudes i costelludes de la terra, on als peus dels alts espadats trencats jeuen masses de rocam espargides en agrupacions fantàstiques per la planura, sovint hi descobrireu imatges de formes petrificades del leviatan parcialment submergides en l’herba, que, en un dia de vent, trenca contra el seu llom en una ressaca d’onatge verd.

I també, en els països muntanyosos en els quals el viatger es troba contínuament cenyit per amfiteatres de muntanyes, ça i lla, des d’algun punt de mira sortat, copsareu besllums passatgers dels perfils de balenes retallats al llarg de les crestes ondulades. Però per veure aquestes visions heu de ser un balener de soca-rel; i no solament això, sinó que si voleu tornar a veure la imatge de bell nou, ja cal que us assegureu de prendre la intersecció exacta de latitud i longitud del vostre primer punt de mira, car aquestes observacions a la muntanya són tan atzaroses que el vostre punt de mira anterior, precís, requeriria un laboriós redescobriment. Com les illes Salomó, que encara romanen en la incògnita tot i que una vegada el Mendanna d’alta gorgera les calcigués i el vell Figueroa les posés en crònica.[82]

Ni quan us expansioneu amb el vostre tema per les altures, no deixareu de descobrir grans balenes al cel estrellat, i bots que les persegueixen; igual que les nacions orientals que, quan estan plenes de molt temps ençà de pensaments guerrers, veuen exèrcits en lluita entre els núvols. Així, en el nord, jo he encalçat el leviatan al voltant del Pol amb les revolucions dels punts lluminosos que me l’assenyalaren primer de tot. I he embarcat en la nau Argo sota els cels antàrtics refulgents, i m’he ajuntat a la persecució contra el Cetus estrellat fins molt enllà de la darrera distància d’Hydrus i del Peix Volador.

Amb àncores de fragata com a mos de brida i amb feixos d’arpons com a esperons, tant de bo pogués muntar aquesta balena i saltar per les altures més elevades, a veure si els cels fabulosos amb totes les seves tendes incomptables estan realment acampats darrera de la meva vista mortal!





58


Brit

Navegant al nord-est de les Crozetts, vàrem endinsar-nos dins prades immenses de brit, la menuda substància groga de la qual es nodreix llargament la balena franca. Durant llegües i llegües, va onejar al nostre voltant, de manera que semblava que navegàvem a través de camps il·limitats de blat madur i daurat.

El segon dia, vàrem veure nombroses balenes franques, les quals, sense témer l’atac d’un vaixell caçador de catxalots com el Pequod, nedaven pesadament amb el barram obert entre el brit que s’adheria a les fibres en focall d’aquesta sorprenent persiana veneciana de la seva boca i, d’aquesta manera, era separat de l’aigua que s’escapava pel llavi.

Com dalladors matiners que, tocar a tocar l’un de l’altre, fan avançar lentament la dalla gronxadora per la llarga herba humida dels prats marjalers, així nedaven aquells monstres; feien una remor estranya d’herba en ser segada i deixaven al seu darrere rengleres interminables de solcs blaus sobre el mar groc.[83]

Però no era només el renou que feien en separar el brit el que recordava sobretot els segadors. Vistes des dels tamborets, especialment quan s’aturaven i romanien una estona immòbils, les seves vastes formes negroses semblaven més masses de roca sense vida que no pas altra cosa. I així com a les grans contrades de caça de l’Índia, quan un estranger veu a distància, en les planures, els elefants ajaguts sense saber què són i els pren per elevacions del sòl despullades i ennegrides, així també passa a qui per primera vegada contempla aquestes espècies dels leviatans de la mar. I àdhuc quan finalment les reconeix, la seva magnitud immensa fa que realment sigui molt difícil de creure que aquestes moles que sobresurten puguin estar animades, en totes les seves parts, per la mateixa classe de vida d’un gos o d’un cavall.

De fet, en altres aspectes es fa difícil contemplar les criatures de les fondàries amb els mateixos sentiments amb què contempleu les de terra ferma. Car tot i que alguns antics naturalistes han mantingut que totes les criatures de terra tenen els seus parents a la mar, i encara que això podria ser ben bé si n’agafem una ampla visió general, en el moment d’entrar en les especialitats, on, per exemple, ens forneix l’oceà un peix que per la seva disposició respongui a l’amable sagacitat d’un gos? Només amb el maleït tauró es pot dir que, en algun aspecte genèric, es pot establir una analogia comparable.

Però tot i que per part de la gent de terra en general els habitants nadius de la mar han estat sempre considerats amb emocions indescriptiblement poc sociables i repel·lents; tot i que sabem que la mar és una eterna terra incògnita, de manera que Colom va navegar per damunt d’innombrables mons desconeguts per anar a descobrir el seu únic món superficial d’Occident; tot i que, amb molt d’escreix, els més terrorífics de tots els desastres mortals han succeït, de forma immemorial i indiscriminada, a desenes i centenars de milers dels qui han solcat les aigües; tot i que un moment de consideració ens ensenyi que per molt que aquest nin que és l’home bravegi de la seva ciència i del seu tranc, i per molt que en un futur afalagador pugui augmentar aquesta ciència i aquesta traça; sigui com sigui, pels segles dels segles i fins a l’esclat del Judici, la mar l’insultarà i l’assassinarà, i polvoritzarà la fragata més solemne i més ferma que ell sigui capaç de fer; i no obstant això, a força de la repetició continuada d’aquestes impressions, l’home ha perdut el sentit del caràcter espaordidor de la mar que li correspon originàriament.

La primera embarcació de la qual tenim notícia escrita va navegar en un oceà que, amb venjança portuguesa, s’havia empassat un món sencer sense deixar ni una viuda.[84] Aquest mateix oceà encara oneja ara; aquest mateix oceà va destruir els vaixells naufragats l’any passat. Sí, mortals estúpids! El diluvi de Noè encara no ha afluixat: encara cobreix dos terços d’aquell bell món.

En què difereixen la mar i la terra, que allò que és un miracle en l’una no és un miracle en l’altra? Terrors preternaturals planaren sobre els hebreus quan, als peus de Korah i els seus, la terra viva es va obrir i els va engolir per sempre; i en canvi, no es pon mai un sol modern sense que, precisament de la mateixa manera, la mar viva no engoleixi vaixells i tripulacions.

Però la mar no sols és un enemic de l’home, que li és aliè, sinó que també és un esperit maligne per al seu propi llinatge; pitjor que l’amfitrió persa que assassinava els seus hostes,[85] no estalvia les criatures que ella mateixa ha engendrat. Com una tigressa salvatge que, agitant-se en la jungla esclafa els seus cadells, així la mar estavella fins i tot les balenes més poderoses contra les roques i les deixa allí, tocar a tocar de les restes dels vaixells naufragats. Cap misericòrdia ni cap poder no la governen, tret dels seus propis. Panteixa i esbufega com un corser foll en plena batalla, perdut el genet; així l’oceà sense amo es desborda per la terra.

Considereu la subtilesa de la mar. Les seves criatures més temibles s’esquitllen sota l’aigua, invisibles en la seva major part, i s’amaguen sota els tons encisadors de l’atzur. Considereu també la diabòlica brillantor i la bellesa de moltes de les seves tribus més despietades, com per exemple la forma exquisidament embellida de moltes espècies de taurons. Considereu, encara, el canibalisme universal de la mar; totes aquestes criatures seves que es devoren mútuament i es fan una guerra eterna des que el món és món.

Considereu tot això, i llavors gireu-vos a la terra verda, amable i dòcil; considereu-les totes dues, la mar i la terra: no trobeu una estranya analogia amb alguna cosa de vosaltres mateixos? Car així com aquest oceà aclaparador rodeja la terra verdejant, així en l’ànima de l’home hi ha una Tahití insular, plena de pau i joia, però encerclada per tots els horrors de la vida mig coneguda. Que Déu us guardi! No us allunyeu d’aquesta illa, que no hi podreu retornar pus mai!





59


El pop

Travessant lentament entre els prats de brit, el Pequod encara mantenia el rumb nord-est cap a l’illa de Java. Un airet suau empenyia la quilla, de manera que, enmig d’aquella serenitat que el voltava, els seus tres grans pals esmolats es gronxaven dolçament en aquella brisa llangorosa com tres dolces palmeres en una planura. I encara, a intervals espaiosos en la nit platejada, es veia el broll solitari i incitador.

Però un blau matí transparent, quan una bonança gairebé sobrenatural s’estenia damunt la mar, per bé que no l’acompanyava cap calma blanca; quan la llarga franja de sol polida sobre les aigües semblava un dit daurat posat damunt elles per imposar silenci; quan les ones llisquívoles remorejaven plegades en passar corrents; en aquest apaivagament pregon de l’esfera visible, Daggoo, des del tamboret del pal major, va veure un espectre estrany.

A la llunyania, es va alçar peresosament una gran massa blanca; s’enfilava amunt i amunt i, decantant-se de l’atzur, finalment va espurnejar davant la nostra proa com una allau de neu despresa just ara del cim. Va pampalluguejar un moment i després, amb la mateixa lentitud, es va esmorteir i s’enfonsà. Llavors va tornar a alçar-se de bell nou i va espurnejar silenciosament. No semblava una balena, però, no obstant això, «deu ser Moby Dick?», pensà Daggoo. Novament el fantasma es va enfonsar, i quan va tornar a reaparèixer, el negre va fer un esgarip d’estilet que va ensurtar tots els homes i els va treure de l’ensopiment:

—Allí! Allí un altre cop! Allí guimba! Allí davant! La Balena Blanca! La Balena Blanca!

En sentir això, els mariners corregueren als penols, com les abelles es precipiten a les branques en temps d’eixamenar. Amb el cap descobert sota el sol sufocant, Ahab s’estava al botaló i amb una mà estirada rere seu a punt de gesticular les ordres al timoner, fixava l’esguard ansiós cap allà on indicava des de dalt el braç tibat i immòbil de Daggoo.

Ja fos perquè la presència incerta d’aquell broll únic, mut i solitari, havia treballat gradualment en l’ànim d’Ahab de manera que ara estava preparat per relacionar les idees de dolçor i repòs amb la primera visió de la balena particular que perseguia; fos això, o bé que la seva ànsia el traïa; fos pel que fos, tan aviat com va percebre amb claredat la massa blanca, amb una ràpida intensitat va donar ordres d’arriar els bots.

Les quatre baleneres aviat foren a l’aigua; la d’Ahab al davant, i totes quatre avançant ràpidament vers la presa. Ben aviat l’animal es va capbussar i nosaltres, amb els rems en suspens, esperàrem la seva reaparició; i heus aquí que es va alçar lentament de bell nou, exactament al mateix punt on s’havia enfonsat. Gairebé oblidats de moment tots els pensaments de Moby Dick, contemplàrem el fenomen més sorprenent que les mars secretes han revelat mai fins ara a la humanitat. Una vasta massa popera, d’estadis de llargada i d’amplada, d’un color crema brillant, surava damunt l’aigua; innombrables braços, llargs, irradiaven del seu centre i es retorcien i s’entortolligaven com un niu d’anacondes, com si volguessin agafar a les palpentes qualsevol objecte desemparat que tinguessin a l’abast. No tenia cara ni front perceptible; no tenia senyals concebibles de sensacions o instints; només ondulava allí, damunt l’onatge, com una aparició de vida ultraterrenal, sense forma, atzarosa.

Mentre desapareixia amb un soroll esmorteït de succió, Starbuck, mirant les aigües agitades per on s’havia enfonsat, va exclamar amb veu enfollida:

—Gairebé m’hauria estimat més veure Moby Dick i lluitar-hi que no pas haver-te vist a tu, espectre blanc!

—Què era, senyor Starbuck, això? —preguntà Flask.

—Era el gran pop vivent que, segons diuen, ben pocs vaixells baleners han contemplat i retornat a port per contar-ho.

Però Ahab no digué res; va fer girar el bot i va tornar al vaixell; la resta el va seguir en silenci.

Qualsevulla que siguin les supersticions dels caçadors de catxalots relacionades en general amb la visió d’aquesta cosa, el cert és que, essent el fet de poder-lo esguardar una circumstància tan poc usual, això mateix ha contribuït i molt a investir-lo de portent. Se’l contempla tan rarament que, malgrat que tothom declari que és la cosa animada més immensa de l’oceà, són ben pocs els qui tenen més que una idea vaga de la seva naturalesa i forma veritables. Nogensmenys, creuen que forneix l’únic aliment del catxalot. Car, tot i que altres espècies de balenes troben el seu aliment damunt l’aigua, i poden ser vistes alimentant-se, el catxalot obté tot el seu aliment a zones desconegudes de sota la superfície i només per inferència hom pot dir en què consisteix amb precisió aquest aliment.

A vegades, quan és perseguit de prop, vomita allò que hom suposa que deuen ser els braços estripats del pop, alguns dels quals, així exhibits, sobrepassen els vint i els trenta peus de llargada. Imaginen que el monstre al qual pertanyen aquests braços s’arrapa ordinàriament al llit de l’oceà, i que el catxalot, a diferència d’altres espècies, té dents per tal de poder-lo atacar i esbocinar.

Hi ha alguns fonaments per pensar que el gran Kraken del bisbe Pontoppidan[86] pugui finalment explicar el pop. La manera com el descriu el bisbe, baixant i pujant alternativament, amb alguns altres detalls que relata, fa que tots dos es corresponguin. Però cal fer una gran rebaixa pel que fa a la grossària que hom li assigna.

Alguns naturalistes que han sentit vagament rumors de la criatura misteriosa de la qual parlem aquí la inclouen entre la classe de les sípies, a la qual, de fet, podria semblar que pertany per certs aspectes externs, però això només com l’Enac de la tribu.[87]





60


La cabestrera

En relació amb l’escena de baleneig que ben aviat serà relatada, i també per a una millor comprensió de totes les escenes similars que es presentin a qualsevol altre lloc, he de parlar aquí de la màgica i de vegades horrible cabestrera d’arpó.

La cabestrera utilitzada originàriament en aquesta pesca era del cànem més bo, lleument estubat amb brea, no embreat com els caps ordinaris; car, mentre que la brea, com s’usa ordinàriament, fa el cànem més flexible per al corder, i també fa que el cap sigui més manejable per al mariner en els usos normals del vaixell, en canvi la quantitat ordinària no sols faria la cabestrera massa rígida per al dujament estret a què cal que sigui sotmesa, sinó que també, com molts mariners comencen a adonar-se’n, la brea en general no augmenta de cap manera la durada o la força del cap, per bé que el faci més compacte i més llustrós.

En els darrers anys, l’abacà ha substituït gairebé totalment el cànem en els pesquers americans com a material de cabestrera; car, tot i que no és de tanta durada com el cànem, és més fort, i molt més tou i elàstic. I jo afegiré (atès que en totes les coses hi ha una estètica) que és molt més elegant i molt més adequat per a una balenera que no pas el cànem. El cànem és com un individu fosc i aspre, una mena d’indi; en canvi l’abacà, en ser contemplat, és com una circassiana de cabells rossos.

La cabestrera d’arpó només té dos terços de polzada de gruix. A primera vista no la creuríeu tan forta com és en realitat. En experiment, cada una de les seves cinquanta-una filàstiques aguanta un pes de cent vint lliures, de manera que el cap sencer aguantarà una tensió de prop de tres tones. De llargada, la cabestrera usual d’arpó de catxalot fa al voltant de les dues-centes braces. Es duja en espiral prop de la popa del bot dins el seu bidó, però no com el serpentí d’un alambí, sinó formant una massa rodona en forma de formatge de «rotllanes» densament plegades o capes d’espiralitzacions concèntriques sense més buit que el «cor» o tub vertical diminut format a l’eix del formatge.

Com que el més mínim embull o cargolament s’emportaria infal·liblement, en desenrotllar-se, el braç, la cama o tot el cos d’algú, hom té la més gran precaució a guardar la cabestrera dins el seu bidó. Alguns arponers arriben a consumir gairebé tot un matí en aquesta tasca, alçant la cabestrera molt enlaire i llavors passant-la cap avall a través d’un bossell cap al bidó, de manera que en dujar-lo quedi lliure de qualsevol possible arruga o entorcillament.

En les baleneres angleses s’utilitzen dos bidons en lloc d’un; la mateixa cabestrera és dujada de manera continuada en tots dos bidons. Aquest sistema té algun avantatge, perquè aquests bidons bessons, essent tan petits com són, caben més bé dins el bot i no el forcen tant, mentre que el bidó americà, de prop de tres peus de diàmetre i d’una fondària proporcional, resulta una càrrega molt voluminosa per a una embarcació les taules de la qual fan només mitja polzada de gruix; car el fons de la balenera és com el gel en el moment crític, que pot aguantar un pes considerable si està ben distribuït, però no gaire si està concentrat.

Quan es posa el cobertor de lona pintada damunt el bidó de la cabestrera americana, la balenera sembla com si s’allunyés amb un pastís de noces prodigiosament gran per obsequiar les balenes.

Els dos extrems de la cabestrera es mantenen al descobert; l’inferior acaba amb una entolladura i una gassa que ve del fons contra el costat del bidó i penja per la vora completament desenganxat de qualsevol cosa. Aquesta disposició de l’extrem inferior és necessari per dos motius. Primer: per tal de facilitar-li la subjecció d’una cabestrera addicional des d’un bot proper en el cas que la balena tocada sondegés tan a fons que hi hagués el risc que s’emportés tota la cabestrera lligada a l’arpó. En aquests casos, naturalment es passen la balena d’un bot a l’altre, talment com si fos una gerra de cervesa, tot i que el primer bot sempre es manté a l’aguait per assistir el seu consort. Segon: aquesta disposició és indispensable per a la seguretat comuna, car si l’extrem inferior de la cabestrera estigués lligat d’una manera o d’una altra al bot, i si la balena estirés la cabestrera fins al final gairebé en un sol minut, com una exhalació, com fa a vegades, aleshores no s’aturaria allí, sinó que la malanada balenera seria infal·liblement arrossegada darrere l’animal a les fondàries de la mar; i en un cas així no hi hauria cap pregoner que la tornés a trobar mai més.

Abans d’arriar la balenera per a l’encalç, l’extrem superior de la cabestrera és portat a popa des del bidó, i allí es passa pel bidó que hi ha; després és transportat novament cap endavant tot al llarg del bot i descansa, de banda a banda, damunt el guió del rem o mànec de cada remer, de manera que li frega el canell en remar; i també passa entre els homes asseguts alternativament a babord i a estribord fins a les falques clavades o la ranura que hi ha a l’extrem punxegut de la roda de proa del bot, on unes clavilles de fusta de la mida d’una ploma normal eviten que la cabestrera rellisqui fora borda.

De les falques en penja la cabestrera formant una lleu garlanda sobre la proa, i llavors passa novament dins el bot; i després de dujar-se deu o vint braces sobre la coberta de proa, anomenada coberta de cabestrera, continua el seu camí per la regala una mica més cap a popa i llavors és amarrada a l’espia, que és el cap lligat directament a l’arpó; però abans d’aquesta connexió, l’espia passa per diverses complicacions que seria tediós de detallar.

Així la cabestrera d’arpó embolcalla tot el bot en les seves voltes complicades, enrevoltillant-se i retorcent-se al seu voltant en gairebé totes direccions.

Tots els remers estan embolicats en les seves contorsions perilloses, de manera que, als ulls tímids de la gent de terra, semblen encantadors indis amb les serpents més mortíferes entorcillades esportivament pels seus membres.

I cap fill de dona mortal no pot asseure’s per primera vegada entre aquests envitricolls de cànem i, ensems que maneja el rem amb tota la seva força, pensar que a qualsevol moment hom pot llançar l’arpó i totes aquestes contorsions horribles entraran en joc com llamps anellats, no pot, dic, trobar-se en aquesta situació sense sentir un calfred que li faci estremir tots els ossos com una gelatina sotraguejada.

En canvi, el costum —estranya cosa!—, què és el que no pot aconseguir el costum? Ni a la vostra sobretaula no haureu sentit mai sortides més alegres, ni més joioses, ni uns acudits més bons, ni unes rèpliques més brillants que les que sentireu sobre la mitja polzada de cedre blanc d’una balenera quan penja així del nus escorredor del botxí. I igual que els sis burgesos de Calais davant el rei Eduard, els sis homes que formen la tripulació avancen cap a les mandíbules de la mort podríem dir que amb la corda al coll.

Potser ara no us caldrà pensar gaire per comprendre tants de desastres repetits en el baleneig —ben pocs dels quals són esmentats casualment en les cròniques—, sobre aquest home o aquells homes que foren arrabassats del bot per la cabestrera i perduts per sempre. Perquè, quan la cabestrera es dispara, romandre assegut dins el bot és com seure al bell mig del bronzeig constant d’una màquina de vapor en ple rendiment, quan us freguen tots els balancins i l’eix i les rodes. És pitjor encara, car no podeu romandre immòbil al bell mig d’aquests perills perquè el bot es gronxa com un bres, i sou sotbatuts d’una banda a l’altra sense cap avís. I només gràcies a un cert impuls i a una certa simultaneïtat de volició i d’acció podeu evitar de ser convertits en un Mazeppa[88] i ser emportats allí d’on mai no us podria treure ni el sol que tot ho veu.

Doncs bé: així com la calma pregona que només aparentment precedeix i profetitza la tempesta és més terrible, potser, que la mateixa tempesta —car, de fet, la calma no és sinó el cobertor i l’embolcall de la tempesta, i per tant la conté, com el rifle igualment inofensiu en aparença guarda la pólvora fatal, i la bala, i l’explosió—, així el repòs agradós de la cabestrera, que serpenteja calmosament entre els remers abans de ser posada en joc, és una cosa que provoca més terror veritable que qualsevol altre aspecte d’aquest afer perillosíssim.

Però, per què dir-ne més? Tots els homes viuen embolcallats en cabestreres d’arpó. Tots neixen amb la corda al coll, però només quan són engrapats pel terbolí sobtat i vertiginós de la mort, aquests mortals s’adonen dels silenciosos i subtils perills de la vida, sempre presents. I si vós sou un filòsof, encara que estigueu instal·lat en una balenera, no sentireu dins el vostre cor ni un punt més de terror que si esteu instal·lat davant la vostra llar de foc de cap al tard, amb un atiador, i no un arpó, al vostre costat.





61


Stubb mata un catxalot

Si per a Starbuck l’aparició del pop fou un fet portentós, per a Queequeg va ser una qüestió ben diferent.

—Quan tu veure aquest pop —digué el salvatge esmolant el seu arpó a la proa del seu bot penjat—, llavors tu veure ràpid el catxalot.

L’endemà fou un dia extremament encalmat i xafogós sense res en què ocupar-se en especial; la tripulació del Pequod va resistir a penes la incitació a l’ensopiment produïda per una mar tan buida.

Car aquella part de l’oceà Índic pel qual navegàvem aleshores no és allò que els baleners en diuen una zona viva; és a dir, proporciona menys indicis de marsuïns, de dofins, de peixos voladors i altres habitants eixerits de les aigües més agitades, que les del riu de la Plata o de la zona litoral del Perú.

Era el meu torn de guaita al tamboret del trinquet; i amb les espatlles repenjades als obencs fluixos de goneta, em gronxava d’una banda a l’altra en aquell aire que semblava encantat. No hi havia cap voluntat decidida que ho pogués resistir: en aquell estat d’ànim ensonyat es perdia tota consciència i l’ànima se me’n va anar del cos, tot i que el cos va continuar encara gronxant-se com un pèndol molt temps després que la força que el movia se n’hagués anada.

Abans que m’embolcallés l’oblit, m’havia adonat que els mariners del pal major i del de mitjana ja estaven mig condormits, de manera que, a la fi, tots tres penjàvem, inanimats, dels pals, i per cada engronsada nostra hi havia una capcinada del timoner ensopit, a sota. També les ones capcinejaven les seves crestes indolents; i a través de l’èxtasi vast de la mar, l’est capcinejava cap a l’oest i el sol per damunt de tot.

Tot d’un plegat va semblar que esclataven bombolles sota els meus ulls clucs; les meves mans engraparen els obencs com un cargol i alguna intervenció invisible i miraculosa em va salvar, car amb un ensurt vaig tornar a la vida. I heus aquí que just a sota nostre, a sotavent, no més enfora de quaranta braces, un catxalot gegantí jeia gronxant-se damunt l’aigua com el buc capgirat d’una fragata, amb el llom ample i lluent, de color etíop, refulgint als raigs del sol com un mirall. Ondulant mandrosament en la pastera de la mar, i adesiara llançant tranquil·lament el brollador de vapor, el cetaci semblava un burgès grassonet fumant la seva pipa en una horabaixa calorosa. Però aquella pipa, pobre catxalot, era la teva darrera pipa.

El vaixell ensonyat i cadascun dels dorments que portava es desvetllaren sobtadament com si els hagués tocat la vareta d’algun encantador. I més d’una vintena de veus de totes bandes de la nau cridaren, simultàniament amb les tres notes cridades des de dalt, el crit acostumat, mentre el gran peix brollava, lentament i regularment, l’aigua salabrosa i espurnejant.

—Amolleu els bots! Orseu! —cridà Ahab.

I obeint la seva ordre, d’una revolada va girar el timó a sotavent abans que el timoner hagués tingut temps d’agafar els mànecs.[89]

La sobtada cridòria de la tripulació devia alarmar el catxalot, i, abans que els bots fossin arriats, es va girar majestuosament i es va allunyar nedant a sotavent amb una tranquil·litat tan ferma i produint tan poc de glopeig en l’aigua que, pensant que ben mirat potser no se l’havia espantat encara, Ahab va donar ordre que no s’utilitzés ni un rem i que ningú no parlés si no era xiuxiuejant. Així és que, asseguts com indis de l’Ontario a les regales dels bots, remàvem amb baiones, ràpidament però en silenci. La calma no permetia ni que s’hissessin les veles, per bé que no eren gens sorolloses. Finalment, com que l’encalçàvem així, d’esquitllentes, el monstre va brandar perpendicularment la cua uns quaranta peus en l’aire, i després es va capbussar i va desaparèixer de la nostra vista, com una torre engolida.

—Guaita la cua! —fou el crit.

I l’anunci fou seguit immediatament pel gest de Stubb, que va encendre una cerilla i va calar foc a la pipa, car ara estava garantida una pausa.

Quan va haver passat tot l’interval del sondeig, el catxalot va tornar a pujar i ara era just davant del bot del fumador, molt més a prop que de qualsevol altra balenera, i Stubb va confiar en l’honor de la captura. Ara era evident que el cetaci s’havia adonat finalment dels seus perseguidors. Per tant, eren inútils el silenci i la cautela. Hom va deixar les baiones i els rems es posaren sorollosament en acció.

Sense deixar de pipar, Stubb va encoratjar la seva tripulació per a l’assalt.

En el peix, sí, s’havia produït ara un canvi enorme. Sentint vitalment el risc, avançava «cap defora l’aigua»; amb aquesta part del seu cos projectada obliquament des de l’escuma enfollida que batia.[90]

—Encalceu-lo, nois, encalceu-lo! Sense córrer, però. Teniu tot el temps del món, però no afluixeu. Empaiteu-lo com una tronada, això és tot! —cridava Stubb, escopint fum en parlar—. Au, som-hi, Tash, fill… som-hi tots, bona estropada però tranquils… freds com lletugues, això, això… au, endavant, endavant… darrere ell com la ganyota de la mort i com els dimonis ganyotaires… aixequeu perpendicularment els morts enterrats de les seves tombes, nois… això és tot. Encalceu-lo!

—Uuu-uh! Ua-hi! —va giscar el gay-header com a resposta, elevant al cel una mena d’antic crit de guerra.

Tots els remers del bot en tensió botaren involuntàriament endavant amb l’únic cop de rem que donà l’indi adelerat.

Però els seus esgarips salvatges foren contestats per altres esgarips igualment salvatges.

—Quiii-hiii! Quiiii-hiiii! —udolà Daggoo, estirant-se endavant i endarrere en el seient, com un tigre que es remou dins la gàbia.

—Caaà-laaaà! Coo-loo! —udolà Queequeg com si es llepés els llavis després d’empassar-se d’un sol mos un bistec de granader.

I així, amb estropades i udols, les quilles fendien la mar. A l’entretant, Stubb conservava el seu lloc d’avantguarda, encoratjant sempre els seus homes a l’atac, sense deixar d’escopir fum per la boca. Empenyien i estiraven com forçats, fins que sentiren el crit benvingut.

—Dempeus, Tashtego! Adu’l!

L’arpó fou llançat.

—Tot a popa!

Els remers ciaren, i en aquell moment una cosa calenta els va passar xiulant pels canells de cadascun. Era la cabestrera màgica. Un instant abans, Stubb li havia fet dues passades addicionades al bitó, on, a causa dels giravolts cada cop més ràpids que feia, s’enlairava un fum blau de cànem que es mesclava amb les fumeres constants de la seva pipa. Així és que la cabestrera girava i girava pel bitó, però just abans d’arribar a aquest punt, passava, escorxadora, entre les mans de Stubb, de les quals havien caigut accidentalment els guardamans o quadrats de lona embuatada que a vegades s’utilitzen en aquestes ocasions. Era com aguantar l’espasa de tall doble d’un enemic que tot el temps maldés per arrebassar-la de la vostra engrapada.

—Mulla la cabestrera! Mulla la cabestrera! —cridà Stubb al remer del bidó, que era el que seia al costat del bidó, el qual, llevant-se el capell, començà a tirar-hi aigua a dins.[91]

Es varen donar més voltes, de manera que la cabestrera començà a estar al seu punt. Ara el bot volava com un tauró amb les aletes a tota marxa per l’aigua que bullia. Aleshores Stubb i Tashtego canviaren de lloc (de proa a popa); un afer veritablement trontolladís en aquella agitada commoció.

Per la vibració de la cabestrera que ara s’estenia per tota la llargada de la part superior de la balenera, i perquè ara estava més tibada que la corda d’una arpa, hauríeu pensat que l’embarcació tenia dues quilles —una que solcava l’aigua i una altra que solcava l’aire— perquè avançava a batzegades a través dels dos elements oposats i alhora.

Una cascada continuada s’obria a banda i banda de la proa i en el deixant hi regolfava un terbolí incessant. I al més lleu moviment fet des de dins, ni que fos fet pel dit petit, l’embarcació vibrant i cruixidora escorava la seva regala espasmòdica cap a mar.

I així avançaven, cadascú aferrant-se amb totes les seves forces al seient per no ser llençats a l’escuma; i la figura alta de Tashtego, en el rem de governall, s’arrupia fins a doblegar-se per tal de baixar el seu centre de gravetat. Atlàntics i Pacífics semblava que passaven mentre ells feien el seu camí afuats, fins que a l’últim el catxalot va semblar que afluixava la seva escapada.

—Comença a cobrar! Cobra! —cridava Stubb al proer.

Viraren cap al catxalot i tots els mariners començaren a empènyer el bot cap a ell, tot i que encara anaven a remolc. Just quan arribaren a l’alçada del seu flanc, Stubb va plantar fermament el genoll al cuixarro i va començar a llançar dard rere dard contra el peix fugitiu. A la veu de comandament, el bot reculava fora de l’abast de les rebolcades terribles del peix, i llavors es col·locava a punt per a un altre tir.

La marea roja ara sorgia per totes bandes del monstre com xaragalls muntanya avall. El seu cos turmentat ara no nedava en aigua salabrosa sinó en sang, que borbollejava i bullia fins molt lluny en el seu deixant. El sol esbiaixat, en jugar sobre aquest estany enrogit de la mar, en retornava el reflex damunt cada rostre i feia que tots resplendissin, els uns als altres, com pells-roges. I tot el temps, per l’espiracle del catxalot sorgia, broll rere broll, el vapor blanc llançat en agonia; i de la boca de l’excitat patró en sortien vehements glopades de fum. I després de cada tir, Stubb recuperava la seva llança torçuda mitjançant la cabestrera que la lligava, i la redreçava una vegada i altra amb uns cops ràpids i secs contra la regala, per tornar-la a enviar, una i altra vegada, dins el catxalot.

—Rema! Rema! —cridà Stubb al proer quan el catxalot, retut, va afluixar en la seva ira—. Rema! Més a prop!

I el bot es va col·locar al llarg del flanc del peix. Aleshores, abocant-se al màxim sobre la proa, Stubb va remenar lentament la seva pica esmolada i llarga dins el peix, i la va mantenir així, remenant i remenant amb cura, com si cerqués amb tota cautela algun rellotge d’or que la balena s’hagués pogut haver empassat i que ell temia rompre abans de no poder-lo enganxar i treure’l. Però aquell rellotge d’or que cercava era la vida més recòndita del peix. I ara havia estat tocada: car, sortint a sotracs del seu èxtasi per caure en aquella cosa inexpressable que hom anomena el seu «trasbals», el monstre es rebolcava horriblement en la seva sang, s’embolicà ell mateix en un ruixat enfollit i impenetrable, borbollejant; fins al punt que l’embarcació, amenaçada, inclinant-se sobtadament a popa, va haver de maldar a les palpentes per alliberar-se d’aquell crepuscle frenètic i sortir a l’aire clar del dia.

I ara, reduint el seu trasbals, el catxalot tornà a sortir a la vista, tot convulsionat de punta a punta, dilatant i contraient amb espasmes l’espiracle amb alens trencats, delerosos, agonitzants.

Finalment, foren escopits gargall rere gargall de gleves de sang quallada, com si fossin solatges purpuris de vi negre; i foren disparats en l’aire espantat i tornaren a caure, relliscaren pels seus flancs immòbils fins a anar a raure a mar. El seu cor havia esclatat!

—És mort, senyor Stubb —digué Tashtego.

—Sí, les dues pipes ja no fumegen.

I retirant la seva de la boca, va escampar-ne les cendres mortes per l’aigua. Va romandre un moment contemplant consirós l’immens cadàver que ell mateix havia fet.





62


L’arponeig

Encara un mot en relació a un incident de l’últim capítol.

Segons els usos invariables del baleneig, la balenera s’allunya del vaixell amb el patró de tripulació o matador de la balena en qualitat de timoner interí, i l’arponer o lligador de la balena maneja el rem de proa, que hom coneix com a rem de l’arponer. Ara bé, cal un braç fort i cepat per clavar el primer ferro al peix, car sovint l’estri tan pesant ha de ser llançat, en allò que s’anomena un tret llarg, a una distància de vint o trenta peus. Però per molt prolongada i fatigant que sigui la persecució, cal que l’arponer manegi tot el temps el rem amb totes les seves forces. De fet, hom espera que sigui exemple d’activitat sobrehumana per a la resta de la tripulació, no solament remant de manera increïble, sinó també repetint en veu alta exclamacions d’intrepidesa. I això d’estar cridant fins al límit de les cordes vocals, mentre tots els músculs del cos romanen tibats i mig dislocats… això només pot saber què és qui ho ha provat. Jo mateix no puc bramar amb tota l’ànima i alhora treballar sense repòs.

Així doncs, en aquest estat de tibantor i udolament, d’esquena al peix, tot d’un plegat l’arponer exhaust sent el crit incitant:

—Amunt i da-li!

Ara ha de deixar el rem i assegurar-lo, fer mitja volta, agafar l’arpó de la carreta i amb la poca fortalesa que li queda, intenta clavar-lo com pot a la balena. No és estrany, doncs, que de tot el conjunt de la flota de baleneres, de cada cinquanta bones ocasions per a un tret, ni tan sols cinc assoleixen l’èxit; no és estrany que molts arponers malanats siguin follament maleïts i degradats; no és estrany que, efectivament, alguns es trenquin les venes en el bot; no és estrany que alguns caçadors de catxalots estiguin absents quatre anys per quatre barrils; no és estrany que per a molts armadors el baleneig sigui un mal negoci car és l’arponer qui fa bo o dolent el viatge, i si del cos de l’arponer li lleveu l’alè, com podeu esperar trobar-l’hi quan més li cal?!

A més a més, si l’arponeig té èxit, immediatament ve un segon moment crític, és a dir, quan la balena arrenca a córrer i el patró del bot i l’arponer també arrenquen a córrer de proa a popa amb el risc imminent per a ells i per a tots els altres. És aleshores que canvien de lloc: el patró de tripulació, l’oficial de la petita embarcació, es col·loca al lloc que li correspon a la proa del bot.

Ara bé, no m’importa qui vulgui mantenir el contrari, però tot això és estúpid i innecessari. El patró hauria de romandre a la proa des del començament fins al final; hauria de disparar l’arpó i la llança, i hom no hauria d’esperar d’ell que remés ni gens ni mica, tret de segons quines circumstàncies òbvies per a qualsevol pescador. Ja sé que això a vegades significaria una pèrdua lleugera de velocitat en l’encalç, però la llarga experiència en baleners diversos de més d’una nació m’ha convençut que el que ha causat la immensa majoria de fallades en la pesca no ha estat en absolut la velocitat de la balena sinó més aviat l’esgotament terrible de l’arponer.

Per assegurar la més gran eficàcia en l’arponeig, els arponers de tot el món s’haurien de posar dempeus des del descans i no pas del cansament.





63


La cameta

Del tronc en creixen les branques i de les branques els branquillons. Així, en temes productius, creixen els capítols.

La cameta al·ludida en la pàgina anterior mereix un esment particular. La cameta és un bastó oscat d’una forma peculiar, d’uns dos peus de llargada, inserit perpendicularment a la regala d’estribord, prop de la proa, amb la funció de proporcionar un suport per al mànec de fusta de l’arpó, l’altre extrem del qual, despullat i amb llengüetes, es projecta obliquament des de la roda de proa. D’aquesta manera l’arma és sempre a l’abast del seu llançador, el qual l’engrapa tan ràpidament del seu suport com un bosquetà despenja el rifle de la paret. És de costum tenir dos arpons a la cameta, anomenats respectivament el primer i el segon ferros.

Però aquests dos arpons, cadascun amb la seva pròpia corda, estan tots dos connectats a la cabestrera amb la finalitat de disparar-los, si és possible, l’un immediatament després de l’altre, a la mateixa balena, de manera que, si en l’arrossegada de la balena un dels arpons es desclavés, l’altre pogués encara retenir la presa. Això significa doblar les possibilitats. Però ben sovint passa que, a causa de l’escapada instantània, violenta i convulsiva de la balena en haver rebut el primer ferro, resulta impossible que l’arponer, malgrat que es bellugui com el llamp, aconsegueixi clavar-li el segon ferro. No obstant això, com que aquest segon ferro ja està connectat a la cabestrera, i com que la cabestrera ja corre, cal que l’arma sigui llançada fora del bot en qualsevol cas, de la manera que sigui i on sigui, o si no tots els homes correrien el més terrible dels perills. En aquests casos, doncs, es tira dins l’aigua, i aquesta maniobra és prudentment practicable, la majoria de vegades, gràcies a les duges de reserva del bidó de la cabestrera (esmentades en un capítol precedent). Però aquesta maniobra crítica no sempre és portada a terme sense les desgràcies més tristes i més fatals.

Heu de saber, a més, que, quan el segon ferro és llançat per la borda, a partir d’aquell moment es converteix en un terror errant i esmolat que fa tombarelles i giravolts esbojarrats al voltant del bot i de la balena, s’embulla amb la cabestrera o la talla, i arma un enrenou prodigiós en totes direccions. I, en general, no és possible tornar-lo a assegurar fins que la balena és completament capturada i convertida en cadàver.

Considereu, ara, el que s’esdevé en el cas de quatre baleneres que es dediquen alhora a una balena insòlitament forçuda, activa i espavilada; quan ateses aquestes qualitats seves, i també a causa dels mil accidents que concorren en una empresa tan audaciosa com aquesta, vuit o deu segons ferros perduts poden gronxar-se simultàniament al seu voltant. Car, naturalment, cada bot té diversos arpons per lligar a la cabestrera si el primer és disparat ineficaçment i no es recupera.

Tots aquests aspectes particulars són relatats aquí fidelment perquè no deixaran d’explicar alguns passatges molt importants, per bé que envitricollats, en escenes que es descriuran més endavant.





64


El sopar de Stubb

El catxalot de Stubb havia estat mort a una certa distància del vaixell. Hi havia calma, així és que formàrem un tàndem de tres bots i començàrem la tasca lenta de remolcar el trofeu fins al Pequod. I aleshores, els divuit homes que amb els nostres trenta-sis braços i els cent vuitanta polzes i dits, remolcàvem hora rere hora aquell cadàver inert i gansoner en la mar, i a penes semblava que es bellugava una mica i això només molt de tant en tant, vàrem tenir l’evidència, proporcionada per aquest fet, de l’enormitat de la massa que movíem. Així, en el gran canal de Hang-Ho, o com en diguin a la Xina, quatre o cinc treballadors arrosseguen des de la sendera un jonc completament estibat a la velocitat d’una milla per hora; però aquella nau de Ragusa immensa que nosaltres remolcàvem avançava tan pesadament com si anés carregada de lingots de plom.

Va arribar la fosca, però hi havia tres llums que es gronxaven en l’arboradura del Pequod i que ens il·luminaven feblement, fins que, en acostar-nos-hi més, vàrem veure que Ahab en persona abocava una de les diverses llanternes part damunt de l’orla. Observà amb mirada buida durant un segon la balena que remolcàvem i llavors va donar les ordres de costum per assegurar-la durant la nit; després va donar la llanterna a un mariner, se’n va anar a la cabina i no en va tornar a sortir fins l’endemà.

Tot i que en dirigir la persecució del cetaci el capità Ahab havia demostrat, per dir-ho així, la seva activitat habitual, ara que la criatura era morta semblava que actuava en ell una mena d’insatisfacció vaga, o impaciència, o desesperació, com si la vista d’aquell cos mort li recordés que Moby Dick encara havia de ser destruït; i malgrat que li haguessin estat portades un altre miler de balenes fins al seu vaixell, això no el rescabalaria del seu gran objectiu monomaníac.

Ben aviat, pel renou que hi havia a les cobertes del Pequod hauríeu pensat que tots els homes es preparaven per fondejar, car s’hi arrossegaven enormes cadenes i les escolaven matraquejant pels escobencs. Però no era el vaixell allò que amarraven amb aquelles baules tritllejants, sinó el cadàver de l’animal. Lligat pel cap a la popa i per la cua a la proa, ara el cetaci jeia amb el seu buc negre a tocar del vaixell, i vist a través de la fosca de la nit, que enfosquia les vergues i l’eixàrcia a dalt de tot, tots dos, vaixell i cetaci, semblaven enjovats plegats com dos bous colossals, un dels quals s’agotzona mentre que l’altre roman dempeus.[92]

Si el sorrut Ahab ara estava en calma, si més no pel que se’n podia saber de la coberta estant, Stubb, l’oficial segon, enardit per la conquesta, demostrava un excitament poc usual però de bona llei. Estava tan insòlitament esvalotat que el rígid Starbuck, el seu superior, li va donar silenciosament el maneig absolut dels afers, de moment. Ben aviat es va manifestar curiosament una causa, petita però que contribuïa a aquella vivesa de Stubb. L’home era molt golafre i li agradava, sense gaire temperança, la balena com a exquisidesa per al seu paladar.

—Un filet, un filet abans d’anar-me’n a dormir! Ei, tu, Daggoo! Salta per la borda i talla’m un bocí del llom!

Aquí cal que sapigueu que, si bé aquests pescadors salvatges, per regla general i d’acord amb una gran màxima militar, no fan pagar a l’enemic les despeses corrents de la guerra (almenys abans de cobrar el producte del viatge), adesiara trobareu alguns d’aquests nantuckesos que tenen una flaca autèntica per aquella part del catxalot esmentada per Stubb, que comprèn l’extremitat punxeguda del cos.

Cap allà a mitjanit el filet havia estat tallat i cuinat. Stubb, il·luminat per dues llànties d’esperma, va acarar-se vigorosament al seu sopar de catxalot damunt la part plana de l’argue, com si l’argue fos un trinxant. I no fou Stubb l’únic que es va banquetejar aquella nit amb carn de balena. Mesclant els grunys amb el renou de la seva pròpia masticació, milers i milers de taurons s’eixamenaven al voltant del leviatan mort i s’afartaven amb delit amb el seu greix. Els pocs homes que dormien a sota, als cois, eren sovint sobresaltats pel fueteig brusc de les cues contra el casc, a poques polzades del cor dels dorments. Guaitant pel costat de la nau els podíeu veure tot just (així com abans se’ls sentia) clapotejar entre l’aigua negra i tètrica, i rebolcar-se llom cap avall quan arrancaven grans bocins arrodonits de balena, grossos com un cap humà.

Aquesta feta particular del tauró sembla poc menys que miraculosa: és una part del problema universal de totes les coses el fet de com aconsegueixen arrabassar mossecs tan simètrics d’una superfície aparentment tan inexpugnable. I el senyal que deixen en el cetaci pot ser comparat al buit fet per un fuster en foradar per ficar un pern.

Tot i que enmig de l’horror fumejant i el diabolisme d’un combat en la mar els taurons poden ser vistos observant delerosament cap a les cobertes d’un vaixell com gossos famolencs al voltant d’una taula on es trinxa carn roja, llestos per engolir-se tot home mort que els llencis; i malgrat que, mentre els valents carnissers a la taula de coberta es trinxen caníbalment la carn viva els uns als altres amb ganivets de capolar daurats i emborlats, els taurons també, amb les seves boques d’empunyadura enjoiada, esqueixen bregosament la carn morta sota la taula; i malgrat que, encara que giréssiu cap per avall tota aquesta qüestió el fet continuaria essent exactament la mateixa cosa, és a dir, un sorprenent afer tauronesc per ambdues parts; i tot i que els taurons són els batedors invariables de tots els vaixells negrers que creuen l’Atlàntic, i troten sistemàticament al seu costat per estar a punt en el cas que s’hagi de transportar un paquet onsevulla o quan un esclau mort hagi de ser sepultat decentment; i encara que es puguin demostrar una o dues situacions semblants pel que fa als termes establerts, llocs i ocasions en els quals els taurons es congreguen de la manera més sociable per donar-se un festí d’allò més animat; no obstant tot això, no hi ha moment ni ocasió en què es pugui concebre de trobar-los en quantitat més innombrable ni amb un ànim més joiós i alegre que al voltant d’un catxalot mort, amarrat durant la nit a un vaixell enmig de la mar. Si no heu vist mai aquest espectacle suspeneu la vostra decisió sobre la decència de l’adoració demoníaca i la conveniència de tenir contubernis amb el diable.

Però fins aquell moment Stubb no havia parat esment en la remor del banquet que se celebrava tan a prop d’ell, no pas més que l’esment que havien parat els taurons al petarreig dels seus propis morros epicuris.

—Cuiner, cuiner! On és aquest vell Llanut? —cridà a la fi eixancarrant-se encara més com per formar una base més segura per al seu sopar; alhora, va tirar la forqueta dins el plat com si pegués estocades amb la llança—. Cuiner, oh cuiner! Rumb cap aquí, cuiner!

El vell negre, no gaire joiós d’haver hagut de baixar del seu coi calent a una hora tan intempestiva, va acostar-se tentinejant des dels fogons, car, com a molts negres vells, quelcom li passava amb les cassoletes dels genolls, que no les mantenen tan ben escurades com les seves altres cassoles.

Aquell vell Llanut, com li deien, s’acostà ranquejant i coixejant, i ajudava les seves passes amb les estenalles que eren fetes, de forma barroera, amb dos cèrcols de ferro redreçats; aquell vell Eben venia ensopegant i, en obediència a la veu de comandament, s’aturà en sec a la banda oposada del trinxant de Stubb i, amb les mans juntes davant, repenjat en el seu gaiato de dues cames, ajupí l’esquena arquejada alhora que inclinava el cap a un costat com per posar en joc l’orella més bona.

—Cuiner —digué Stubb, aixecant ràpidament un mos força vermellenc cap a la boca—, no et sembla que aquest filet és massa fet? Has batut massa aquest filet, cuiner; és massa tendre. No he dit sempre que un filet de balena, per ser bo, ha de ser dur? Aquí al costat hi ha aquests taurons… no veus que s’estimen més que la carn sigui dura i poc feta? Quin batibull estan armant! Cuiner, vés a parlar amb ells i digues-lis que són pregats de servir-se ells mateixos amb educació i amb moderació, però que han de romandre en silenci. Que em matin si és que puc sentir la meva pròpia veu. Vés-te’n, cuiner, a donar-los el meu missatge. Té, agafa aquesta llàntia —i en despenjava una de l’argue—. Au, vés a fer-los el sermó!

El vell va agafar sorrudament la llàntia i s’allunyà fent saltirons per la coberta cap a l’orla. Allí, amb una mà aguantant el llum damunt la mar com per veure millor la seva parròquia, amb l’altra mà brandant solemnement les estenalles, i abocant-se molt damunt el costat de la nau, va començar a parlar als taurons amb un mormol, mentre Stubb se li acostava per darrere, ajupit cautelosament, per sentir el que deia.

—Estimats gedmans animals: m’han dit que us digui que heu d’atudar aquest sodoi endimoniat que feu. Sentiu? Atudeu’s-e de llepad-se aquests maleïts modus vostdes! Mestde Stubb diu podeu ompliu’s-e les vostdes maleïdes panxes fins al capdamunt pedò, casundéu!, atudeu’s-e de fed aquesta depicada!

—Cuiner —va interrompre’l Stubb, acompanyant la paraula amb una manotada sobtada a l’esquena del vell—. Cuiner! Diable d’home, no has de flastomar d’aquesta manera quan prediques. Aquesta no és manera de convertir pecadors, cuiner!

—Que no? I doncs peddiqueu vós mateix! —i es va girar, sorrut, a punt d’anar-se’n.

—No, cuiner. Au, continua, continua.

—Bé, doncs, estimadíssims gedmans animals!

—Perfecte! —va aprovar satisfet Stubb—. Afalaga’ls, au, prova-ho.

I el vell Llanut va continuar:

—Encada que tots sou taudons, i molt vodaços de natuda, io us dic, estimats gedmans, que aquesta vodacitat…, pedò atudeu-se d’espolsar la cua! Com em podeu sentir, penseu, amb aquestes maleïdes espolsades i mossegades!

—Cuiner —cridà Stubb agafant-lo pel coll—. No aguantaré aquestes flastomades. Parla’ls cavallerosament.

I el sermó va prosseguir de bell nou.

—La vostda vodacitat, gedmans taudons, no en teniu culpa, è de natuda, i no s’hi pot fed dè; pedò dominar aquesta natuda pedvedsa, això heu de fer. Sou taudons, vitat, pedò si domineu el taudó que hi ha en vatdus, què, doncs aiavòdens sedeu àngels, pedque un àngel no è altda cosa que un taduó ben dominat. I ada, escolteu, sigau educats, només pdoveu de sedvid-se com pedtoca aquesta balena. No pdengueu la bocinada de la boca del veí, dic. Que no té igual dedet un taudó que un atde a aquesta balena? I, dedéu!, cap ni un teniu dedet a aquesta balena, pedquè aquesta balena è d’algú atde. Io sé que alguns teniu una bocota molt gdossa, més gdossa que atdes, però aiavòdens hi ha bocotes gdosses que són de panxes petites; pedò la gdossàdia de la boca no è ped engolir més molt, sinó ped agafar una bocinada més gdossa pels companys taudons més petits que no poden ficad-se dins el batibui i servid-se eis mateixos.

—Molt bé, vell Llanut! —cridà Stubb—. Això és cristià, a fe! Au, continua!

—No sedveix de dè seguir, aquests maleïts bdètols no s’acuden de fed denou i d’esbatussad-se, mestde Stubb, i no senten ni una padaula. No s’ho val pdedicar aquests maleïts golafdes, com digueu vós, fins que siguin panxa plena, i tenen una panxa sense cul; i quan la tinguin plena, tampoc no escoltadan pedquè s’enfonsadan i niran a dodmir al codal i no sentidan dè de dè mai més.

—A fe, que a mi em sembla també així; per tant, dóna’ls la benedicció, Llanut, i jo me’n vaig al meu sopar.

Aleshores el Llanut va alçar les mans sobre la xurma de peixos, va elevar la seva veu de siulet i cridà:

—Maleïts gedmans! Podeu fed tant de sodoi com us plaga, atipeu’s-e la panxa fins que debenteu!… i despdés modiu’s-e!

—I ara, cuiner —digué Stubb, retornant al seu sopar a l’argue—, posa’t allà mateix on eres abans, aquí, ben davant meu, i fes atenció.

—Fai atenció —digué el Llanut, repenjant-se novament damunt les estenalles en el lloc ordenat.

—Molt bé —digué Stubb, mentre se servia amb abundor—, ara tornem a la qüestió d’aquest filet. En primer lloc, quina edat tens, cuiner?

—I què hi té a veude, ’xò, amb el filet? —digué el vell negre amb impertinència.

—Silenci! Quina edat tens, cuiner, dic?

—Cap aià nodanta, diuen —va mormolar de mala gana.

—I has viscut quasi cent anys en aquest món, cuiner, i encara no saps cuinar un filet de balena? —I es va empassar ràpidament una altra mossada amb la darrera paraula, de manera que el mos va semblar una continuació de la pregunta—. I on vares néixer, cuiner?

—Dededa l’escotiia, al tdasboddador que fa el Doanoke.

—Nascut dins un transbordador! Ja és ben curiós, a fe! Però el que jo vull saber és a quin país vares néixer, cuiner.

—Que no us hai dit al país del Doanoke? —va cridar asprament.

—No, no ho has dit, cuiner; però jo sí que et diré cap on vas, cuiner: cal que te’n tornis a casa i que tornis a néixer de bell nou. Encara no saps cuinar un filet de balena.

—Que em pengin si en cuino un atde —va rondinar enfadat, i es va girar, a punt d’anar-se’n.

—Au, torna, cuiner, i dóna’m aquestes estenalles. I ara agafa aquest bocí de filet i digue’m si trobes que aquest filet està cuinat com cal! Agafa-ho, dic! —i li aguantava les estenalles cap a ell—. Agafa-ho i tasta-ho.

El vell negre hi va passar suaument els llavis per damunt un moment i mormolà:

—È el miior filet que he tastat mai; sucoset, ben sucoset.

—Cuiner —digué Stubb redreçant-se de bell nou—, pertanys a l’església?

—Un pic vai passad ped davant una, a Ciutat del Cap —contestà el vell, malombrós.

—I havent passat una vegada en la teva vida per una església santa a Ciutat del Cap, on sens dubte vares sentir un sant rector que deia estimats germans als seus fidels, oi, cuiner?, ara véns aquí i m’amolles una mentida tan terrible com això que m’has dit tot just ara, eh? —digué Stubb—. On et penses que vas, cuiner?

—Cap dedet al iit —va rondinar, mig girant-se.

—Alto! Posa’t a la capa! Jo dic quan et moris, cuiner. És una pregunta terrible, oi? Què me’n contestes, ara?

—Quan aquet veí modi —digué el negre lentament, i canvià del tot el seu aire i el seu capteniment—, ei mateix no nidà a cap banda, sinó que vindà un àngel beneït i se l’endudà.

—Se l’endurà? Com? Amb un cotxe de quatre cavalls, com s’emportaren Elies? I on se l’emportarà?

—Aià dalt —digué el Llanut, alçant les estenalles part damunt el seu cap i aguantant-les enlaire amb tota solemnitat.

—Així que esperes pujar dalt de la cofa del pal major, oi cuiner, quan siguis mort? Que no saps que com més amunt t’enfilis més fred agafaràs? A la cofa major, oi?

—Io no hai dit això —digué el Llanut, novament sull.

—Tu has dit allà dalt, oi que ho has dit? I ara mira tu mateix on apunten les estenalles. Però per ventura esperes arribar fins al cel rampant per la boca de llop, cuiner. Però no, no, cuiner, no hi arribaràs si no vas pel camí que toca, és a dir, per l’arboradura. És un afer enrevessat, però cal que es faci, o si no no va. Però cap de nosaltres no som encara al cel. Baixa les estenalles, cuiner, i escolta les meves ordres. Que em sents? Aguanta la gorra amb una mà, cuiner, i planta’t l’altra damunt el cor quan jo dono ordres, cuiner! I ara! Aquí tens el cor, tu? Això és la butza! Més amunt, més amunt… aquí mateix, ara hi ets. Ara aguanta la mà aquí i escolta atentament.

—Ben atentament —digué el vell negre, amb les mans allà on calia; i bellugava el cap grisós com si volgués posar totes dues orelles de cara al mateix temps.

—Molt bé, doncs, cuiner: ja veus que aquest filet de balena que m’has fet era tan redolent que me l’he hagut de treure de davant tan aviat com he pogut; ho has vist, oi? Bé, doncs, d’ara endavant, quan em cuinis un altre filet de balena per a la meva taula privada d’aquí, damunt l’argue, et diré què has de fer per no tudar-lo deixant-lo coure massa. Tu aguantes el filet amb una mà i amb l’altra li mostres un carbó encès. I ja està, ja el poses dins el plat. Que em sents? I demà, cuiner, quan tallem el peix, assegura’t de ser-hi per agafar les puntes de les aletes, i quan les tinguis les poses en escabetx. I pel que fa a les puntes de la cua, les poses en adob, cuiner. I ara ja te’n pots anar. —Però el Llanut no era encara tres passes enfora que ja el tornà a cridar—. Cuiner, per demà sopar, a la guàrdia mitja, em dónes costelles. Em sents? I ara ja pots salpar. Ueeeiii! Atura’t! Fes-me una capada abans d’anar-te’n. I ara vira ràpid! Mandonguilles de balena per esmorzar… no te n’oblidis!

—M’agdadadia, ped Déu, que la balena se’l mengés a ei, enioc d’ei a la balena! Que em pengin si no è més taudó que mestde taudó en pedsona —remugava el vell en allunyar-se sondrollant. I amb aquestes jaculatòries tan assenyades se’n va anar al seu coi.





65


La balena com a plat

Que l’home mortal s’alimenti amb la mateixa criatura que alimenta la seva llàntia i que, com Stubb, se la mengi a la seva pròpia claror, podríem dir, és una cosa tan extravagant que cal que entrem una mica dins la seva història i la seva filosofia.

Hi ha documents que proven que, fa tres segles, la llengua de catxalot era considerada una menja exquisida a França, on assolia preus elevadíssims. I també que, en temps d’Enric VIII, un cuiner de la cort va obtenir una bella recompensa per haver inventat una salsa admirable per amanir marsuïns rostits, que, recordeu-ho, són una espècie dels cetacis. Efectivament, els marsuïns són considerats avui en dia una menja delicada. La carn és convertida en mandonguilles de la grossària d’una bola de billar, i ben assaonada i especiada podria creure’s que són mandonguilles de tortuga o de vedella. Als antics monjos de Dunfermline els agradaven molt. Tenien una gran concessió de la corona sobre els marsuïns.

El fet és que, si més no entre els qui la cacen, la balena seria considerada per tothom un plat noble, si no n’hi hagués en tanta de quantitat; però quan s’esdevé que us instal·leu davant d’una panada de cent peus de llargada, us fuig la gana. Només els homes sense tants de prejudicis com Stubb participen en les balenes cuinades; però els esquimals no són tan estugosos. Tots sabem com viuen de les balenes, i tenen velles collites molt rares d’oli de balena anyós de primera qualitat.

Zogranda, un dels seus doctors més famosos, recomana tallades de greix de balena per als infants, perquè és molt sucós i molt nutritiu. I això em recorda que uns anglesos que foren deixats accidentalment durant molt de temps a Groenlàndia per un vaixell balener, de fet varen viure durant uns quants mesos damunt les raspadures florides de les balenes, que havien estat deixades a la vorera després de treure’n el greix. Els baleners holandesos, d’aquestes raspadures, en diuen «orellanes» i, efectivament, s’hi assemblen moltíssim perquè són cruixents i de color torrat, i fan una flaire ben semblant als bunyols o pastissets d’oli que fan les velles mestresses de casa d’Amsterdam. Tenen un aspecte tan mengívol que al foraster més abnegat li costa penes i treballs mantenir-ne allunyades les mans.

Però el que més deprecia la balena com a plat civilitzat és la seva substanciositat excessiva. És el gran bou premiat de la mar, massa gras per ser delicadament saborós. Mireu el seu gep, que seria una menja tan fina com el del búfal (que hom considera un plat exquisit) si no fos per una tan sòlida piràmide de greix. Pel que fa a l’esperma en si, és tan bla i tan cremós! És com el menjar blanc, transparent i mig gelatinós, d’un coco en el tercer mes de creixença, però massa saïmós per convertir-se en substitutiu de la mantega. Però tot i això, molts baleners tenen un mètode per impregnar-ne alguna altra substància i després assaborir-lo. És costum entre els mariners que, durant les llargues guàrdies nocturnes en temps de destil·lació, suquin les galetes dins les grans calderes d’oli i les deixin fregir una estona. Jo he fet molts bons sopars d’aquesta manera.

En el cas d’un catxalot petit, el cervell es considera un plat exquisit. La tapa del crani es trenca amb una destral i els dos lòbuls, grassons i blanquinosos (que semblen justament dos grans flams), en ser retirats, s’enfarinen i es cuinen, i en resulta un ranxo deliciós, de gust en certa manera semblant al cap de vedella, que és un plat molt considerat entre els epicuris; i tothom sap que alguns joves petimetres d’entre aquests epicuris, a força de menjar contínuament cap de vedella, de mica en mica arriben a tenir cervell propi, i fins són capaços de distingir un cap de vedella dels seus propis caps, la qual cosa, efectivament, demana una capacitat de discerniment poc usual. I és per això que un jove petimetre amb un cap de vedella d’aspecte intel·ligent davant ell és, no sé per què, un dels espectacles més tristos que podeu contemplar. El cap té una expressió de retret, com si li digués: «Tu també, Brutus?».

Potser no és totalment a causa que la balena sigui tan excessivament untuosa que els homes de terra sembla que consideren fastigós menjar-ne; en certa manera, això sembla que resulta de la consideració esmentada abans, és a dir, que un home es mengi una cosa de la mar acabada d’assassinar, i que a sobre se la mengi a la seva pròpia claror.

No hi ha dubte que el primer home que va assassinar un bou fou considerat un assassí; potser el varen penjar. Si els membres del tribunal haguessin estat bous, certament que l’haurien penjat; i certament que s’ho mereixia, si és que s’ho mereix un assassí.

Aneu al mercat de la carn un dissabte a la nit i mireu la multitud de bípedes vius que miren esbalaïts les llargues fileres de quadrúpedes morts. Aquest espectacle no és per despertar la ferotgia d’un caníbal? Caníbals? Qui no és un caníbal? Jo us dic que hi haurà més tolerància per al caníbal de les illes Fidji que va salar un missioner en el seu celler en previsió d’una època de fam imminent, hi haurà més tolerància per a aquest illenc previsor, dic, el dia del Judici, que no pas per a tu, civilitzat i il·lustrat golafre, que claves els ànecs a terra i et regales amb els seus fetges inflats convertits en el teu paté-de-foie-gras.

Però Stubb menja la balena a la seva pròpia claror, oi? I això és afegir insult a la injúria, oi? Mireu el mànec del vostre ganivet, golafre civilitzat i il·lustrat que sopeu de bou rostit; de què és fet, aquest mànec? De què, sinó dels ossos del germà d’aquest mateix bou que us mengeu? I amb què us escureu les dents després de devorar aquest ànec tan gras? Amb una ploma de la mateixa au. I amb quina ploma redacta formalment les circulars el secretari de la Societat per a la Supressió de la Crueltat contra les Oques? I només fa un mes o dos que aquesta societat va aprovar una resolució de no patrocinar més que les plomes d’acer.





66


La matança de taurons

Quan a un calador de les Mars del Sud un catxalot capturat és amarrat de nit al costat del vaixell després d’una feinada llarga i fatigosa, no és costum, almenys en general, procedir immediatament a la tasca d’esquarterar-lo. Perquè aquesta tasca és extraordinàriament laboriosa i no s’acaba gaire aviat i, a més, cal que tots els homes s’hi posin. Per tant, el costum usual és eixalar totes les veles, trincar el timó a sotavent i aleshores enviar tothom a sota, als seus cois, fins a la matinada, amb la reserva que, fins aquell moment, cal que es facin les guàrdies d’àncora, és a dir, que la tripulació, en rotació de dos en dos, una parella cada hora, ha de pujar a coberta a veure si tot va bé.

Però de vegades, especialment a l’Equador, en el Pacífic, aquest pla no funciona en absolut, perquè es reuneixen unes hosts tan incalculables de taurons al voltant de la carcassa amarrada, que si hom la deixés diguem unes sis hores seguides, al matí poca cosa més que l’esquelet en seria visible. A moltes altres bandes de l’oceà, però, on aquests peixos no són tan abundosos, la seva voracitat portentosa pot ser a vegades disminuïda considerablement a base de burxar-los amb força amb les aixades baleneres ben esmolades; però aquest procediment en alguns casos només serveix, sembla, per atiar-los a una més gran activitat.

No fou així en el cas present amb els taurons del Pequod, tot i que segurament qualsevol home poc avesat a aquesta mena d’espectacles, mirant per la borda aquella nit, gairebé hauria cregut que tot el cercle de la mar era un formatge enorme i que aquells taurons n’eren els cucs.

Sigui com sigui, quan Stubb va fer la seva guàrdia d’àncora en haver acabat de sopar i quan, consegüentment, Queequeg i un mariner del castell de proa pujaren a coberta, es va produir no poca excitació entre els taurons: els dos mariners varen penjar immediatament les bastides d’esquarterar pel costat, baixaren tres llanternes que escampaven llargues espurnes de claror damunt la mar tèrbola i manejaren les seves llargues aixades baleneres que produïren una mortaldat incessant de taurons.[93] Els ficaven l’acer punxegut dins el crani, que semblava ser la seva única part vital.

Però en la confusió escumosa de les hosts mesclades i lluitadores, els tiradors no sempre l’encertaven, i això oferia noves revelacions de la ferocitat increïble de l’enemic. Es queixalaven cruelment, i no sols al budellam de l’altre, sinó que, com arcs flexibles, es doblegaven per mossegar-se ells mateixos; i aquelles entranyes semblaven engolides una i altra vegada per la mateixa boca, per ser vomitades després per la ferida oberta. I això no era tot. No era gaire segur mesclar-se amb els cadàvers i els fantasmes d’aquelles criatures. Una mena de vitalitat genèrica o panteista semblava estar a l’aguait a les seves juntures i als seus ossos després d’haver-ne partit allò que en podríem dir la seva vida individual.

Mort i hissat a coberta per aprofitar-ne la pell, un d’aquells taurons gairebé va arrabassar la mà al pobre Queequeg quan intentava tancar-li la tapadora morta de la seva mandíbula assassina.

—Queequeg no estimar déu que fer tauró aquest —digué el salvatge, agitant la mà adolorida—. Igual és déu Fidji o déu Nantucket; però déu que fer tauró és indi maleït.





67


L’esquarterament

Era la nit de dissabte i quin diumenge va venir! Tots els baleners són mestres ex officio de trencar el descans dominical. El Pequod d’ivori es va convertir en allò que semblava un escorxador, i cada mariner va esdevenir un carnisser. Hauríeu pensat que fèiem ofrena de deu mil bous rojos als déus de la mar.

En primer lloc, els enormes palanquis d’esquarterar que, entre altres coses pesades, comprenen un feix de bossells generalment pintats de verd, i que un home sol no pot aixecar de cap manera. Aquest enorme feix fou guindat a la cofa del pal major i fermat estretament al calcés del pal mascle, el punt més fort que hi ha part damunt de la coberta d’un vaixell. L’extrem de la tira que serpejava entre aquests envitricolls fou portat, aleshores, al gigre, i el gran bossell inferior del palanqui va penjar damunt la balena. A aquest bossell es va lligar el gran ganxo del greix, que pesava unes cent lliures. I llavors, penjats en bastides al costat del buc, Starbuck i Stubb, els oficials, armats amb les llargues aixades, començaren a tallar un forat en el cos del cetaci per ficar-hi el ganxo, just damunt de la més pròxima de les dues aletes laterals. Fet això, es talla un solc ample, semicircular, al voltant del forat; es clava el ganxo i el gruix de la tripulació, cantant en un cor salvatge, comencen a hissar tots acaramullats al gigre. Aleshores, tot d’un plegat, el vaixell en pes escora sobre un costat, amb tots els perns que grinyolen com les cabotes de les tatxes d’un casalot vell en temps de gebrada. El vaixell tremola, s’estremeix, i amb les seves galetes fa capades al cel. De cada vegada més s’inclina damunt la balena, i cada batzegada panteixant del gigre és contestada per un panteix auxiliar de les ones. Fins que a la fi se sent un esclafit ràpid i ensurtador: amb un gran clapoteig, la nau balandreja acostant-se i allunyant-se de la balena, i el palanqui triomfant s’enfila fins a la vista arrossegant l’extrem semicircular de la primera llenca de greix despresa. I com que el greix embolica la balena precisament com la pell embolica una taronja, així el greix es pela del cos precisament com a vegades es pelen les taronges, en espiral. Car la tensió mantinguda constantment pel gigre fa que la balena giri sense aturall dins l’aigua, i com que el greix, en una sola llença, es pela uniformement seguint la línia anomenada la bufanda, tallada simultàniament per les aixades dels oficials Starbuck i Stubb, i així, al mateix ritme que és pelada, i de fet pel mateix acte en si de pelar-la, la llenca és alhora pujada amunt i amunt fins que l’extrem superior frega la cofa del pal major. Aleshores els homes que són al gigre s’aturen d’hissar i durant uns instants la massa prodigiosa, gotejant de sang, oscil·la amunt i avall com si pengés del cel, i cadascun dels presents ha d’anar ben alerta i esquivar-la quan es gronxa, perquè li pot etzibar una plantofada a les orelles, i tirar-lo de cap per la borda.

Un dels arponers a l’espera ara avança amb una arma llarga i punxeguda anomenada espasa d’abordatge, i a l’aguait d’una oportunitat, llesca amb destresa un forat considerable a la part inferior de la massa oscil·lant. Aleshores s’enganxa dins aquest forat l’extrem del segon gran palanqui alternatiu, de manera que aguanti el greix de sota del forat i el prepari per al que segueix. Després d’això, aquest espadatxí traçut avisa tothom que facin lloc i de bell nou etziba un cop científic a la massa; i amb unes llescades desesperades i profundes al llarg dels costats, la talla completament en dos, de manera que, mentre la part inferior es manté ja lligada, la franja llarga superior, anomenada el cobertor, es gronxa lliurement i està llesta per ser arriada. Els hissadors reprenen ara la seva cançó, i mentre que un palanqui pela i aixeca una segona franja de la balena, l’altre és amollat lentament i la primera franja baixa a través de l’escotilla major, cap a una estança sense mobles anomenada la sala del greix. Dins aquest local en penombra, diversos homes àgils van enrevoltillant al llarg cobertor com si fos una gran massa viva de serpents trenades.

I així continua la tasca. Els dos palanquins pujant i baixant simultàniament; la balena i el gigre panteixen, els hissadors canten, els cavallers de la sala de greix enrevoltillen, els oficials marquen la bufanda, el vaixell s’esforça, i tots els homes flastomen ocasionalment per assuaujar la tensió general.





68


La flassada

He fet no poca atenció a la qüestió tan rebregada de la pell de la balena. N’he tingut controvèrsies amb baleners experts en mar i amb naturalistes doctes en terra. La meva opinió primitiva és la que preval, però és només una opinió.

La qüestió és aquesta: què és i on és la pell de la balena? Ja sabeu quina cosa és el greix de balena. És un greix d’una consistència com de carn de bou, ferma i pitjada, però més dura, més elàstica i compacta, i assoleix de vuit o deu a dotze i quinze polzades de gruix.

Ara bé, per molt que a primera vista sembli un disbarat anomenar la pell d’una criatura una cosa d’una consistència i d’un gruix com aquests, de fet no hi ha arguments en contra d’aquesta suposició, car hom no pot aixecar cap altre embolcall dens en una capa del cos de la balena tret d’aquest greix. I la capa externa que embolcalla un animal, si és raonablement densa, quina altra cosa pot ser si no és la pell? Cert és que del cos mort intacte de la balena en podeu gratar amb la mà una substància infinitament prima i transparent, quelcom de semblant a les partícules més fines de la pega, només que és gairebé tan flexible i blana com el setí; és a dir, això abans que s’assequi, perquè un cop seca no sols s’encongeix i s’espesseeix, sinó que esdevé dura i trencadissa. Jo en tinc uns quants, d’aquests bocins secs, que utilitzo com a punts dels meus llibres sobre balenes. És transparent, com he dit abans, i, en posar-lo damunt una pàgina impresa, a vegades m’he complagut imaginant que funcionaven com una lent d’augment. Sigui com sigui, és agradable llegir sobre balenes a través, podríem dir, de les seves pròpies ulleres.

Però on vull anar ara és a això: aquesta substància infinitament prima semblant a la pega que, ho admeto, cobreix tot el cos de la balena, no pot ser considerada tant la pell de la criatura com, per dir-ho així, la pell de la pell; car seria senzillament ridícul dir que la pell veritable de la balena immensa és més prima i més tendra que la pell d’un nounat. Però prou d’aquest color.

Acceptant que el greix sigui la pell de la balena, quan aquesta pell produeix, com en el cas d’un catxalot molt gran, la quantitat de cent barrils d’oli, i quan hom considera que, en quantitat, o millor dit en pes, aquest oli, en estat espremut, és només les tres quartes parts i no tota la substància del seu abric, aleshores d’això se’n pot deduir una idea de l’enormitat d’aquesta massa animada, tenint en compte que només una part del seu tegument produeix un llac de líquid com aquest. Calculant que deu barrils pesen una tona, tenim deu tones de pes net per només tres quartes parts de la matèria de la pell de la balena.

En vida, la superfície visible del catxalot no és la més petita de les meravelles que presenta. Gairebé sempre és tota plena de marques rectes que es creuen i s’entrecreuen obliquament, en un arrenglerament innombrable i espès, quelcom de semblant als gravats italians de línia més preciosos. Però no sembla que aquestes marques estiguin impreses sobre la substància com de pega esmentada més amunt, sinó que hom diria que s’hi veuen a través, com si fossin gravades sobre el cos. I això no és tot. En alguns casos, per a una mirada observadora i esmolada, aquestes marques lineals són només, com passa en els gravats veritables, el fons d’altres delineacions, que són jeroglífiques, és a dir, si de les xifres misterioses als murs de les piràmides en diuen jeroglífics, aleshores és la paraula justa que s’ha d’usar en aquest context. Basant-me en la meva memòria retentiva dels jeroglífics d’un catxalot en particular, vaig quedar molt impressionat amb una llosa que representava els antics caràcters indis cisellats a les famoses murades jeroglífiques que hi ha a les ribes de l’alt Mississipí. Com aquestes roques místiques, la balena místicament marcada també roman indesxifrable.

Aquesta al·lusió a les roques índies em recorda una altra cosa. A més de tots els altres fenòmens que presenta l’exterior del catxalot, l’animal té tot sovint el llom, i més especialment els flancs, esborrats en gran part de la seva aparença lineal regular, a causa d’esgarrapades violentes d’aspecte irregular i casual. Jo diria que les orques de la costa de New England que Agassiz[94] pensa que porten les marques d’esgarrapades violentes per contacte amb vastos icebergs flotants, jo diria que aquestes orques es deuen assemblar molt al catxalot en aquest aspecte particular. També em sembla que aquestes esgarrapades de la balena són fetes probablement per contactes hostils amb altres balenes, car les he reparades en els toros adults de l’espècie.

Unes paraules més sobre aquesta qüestió de la pell o greix de la balena. Ja he dit que s’arrabassa en llenques llargues anomenades «flassada». Com molts termes mariners, aquest és molt significatiu i encertat. Car la balena està, efectivament, embolicada amb el seu greix com si fos una flassada o una vànova; o, encara millor, un ponxo indi posat al cap i que faldeja a l’extremitat. És gràcies a aquest agradable acotxament del seu cos que la balena és capaç de sentir-se a gust en tots els climes, totes les mars, temps i marees. Què seria, per exemple, de la balena de Groenlàndia en aquelles mars estremidorament gelades del nord si no tingués el seu mantell confortable? Cert és que en aquestes aigües hiperbòries hi ha altres peixos extraordinàriament espavilats, però cal tenir en compte que són peixos sense pulmons i de sang freda, les panxes dels quals són veritables refrigeradors, criatures que s’escalfen elles mateixes a recer d’un iceberg com un viatger que a ple hivern s’encalenteix davant la llar de foc d’un hostal; mentre que, com els homes, la balena té pulmons i sang calenta. Geleu-li la sang i es mor. És meravellós, doncs —excepte després d’una explicació—, que aquest gran monstre, per a qui l’escalfor corporal és tan indispensable com a l’home, és meravellós que se senti com a casa submergit fins als morros per tota la vida en aquelles aigües àrtiques! Les mateixes aigües on, quan un mariner cau per la borda, a vegades se’l troba, mesos després, congelat perpendicularment en el cor dels camps de glaç, igual que es troba una mosca enganxada a l’ambre.

Però més sorprenent és saber, com ha estat provat per experiència, que la sang d’una balena polar és més calenta que la d’un negre de Borneo a ple estiu.

Em sembla a mi que en això veiem la rara virtut d’una forta vitalitat individual, la rara virtut d’uns murs gruixuts i la rara virtut d’un interior espaiós. Oh home, admira i pren model de la balena! Roman, tu també, calent entre el glaç. Viu, tu també, en aquest món sense pertànyer-hi. Sigues fred a l’Equador, conserva fluida la teva sang al Pol. Com la gran cúpula de Sant Pere i com la gran balena, conserva, oh home!, una temperatura pròpia en totes les estacions de l’any!

Però, que n’és, de fàcil i de desesperançat, ensenyar aquestes coses belles! Ben poques construccions tenen cúpules com la de Sant Pere, i ben poques criatures són tan vastes com la balena!





69


El funeral

Cobreu les cadenes! Amolleu la carcassa a popa!

Els palanquis enormes ara ja han acomplert el seu deure. El cos blanc pelat de la balena decapitada resplendeix com un sepulcre de marbre. Tot i que ha canviat de color, no ha perdut perceptiblement res en volum. Encara és colossal. Sura i s’allunya lentament, l’aigua que l’envolta és esqueixada i esclata a causa dels taurons insaciables i l’aire és vexat pels vols rapaços d’aus cridaneres, els becs de les quals són com punyals insultants clavats en la balena. L’immens fantasma blanc decapitat sura cada cop més lluny del vaixell, i, a cada cana que es fa enfora, augmenta el clamoreig eixordador d’allò que semblen canes quadrades de taurons i canes cúbiques d’aus. Durant hores i hores es contempla aquest horripilant espectacle des del vaixell gairebé estacionari. Sota el cel sense núvols i d’un atzur suau, sobre el bell rostre de la mar plaent, gronxat per brises joioses, aquesta gran massa de mort se’n va a la deriva fins que es perd en perspectives infinites.

És un funeral d’allò més lúgubre i grotesc. Els voltors de la mar, tots van d’un dol pietós; els taurons de l’aire van solemnement de negre o bigarrats. En vida, crec que ben pocs d’ells haurien ajudat la balena, si per ventura els hagués necessitat, però s’afalconen pietosament al banquet del seu funeral. Oh, horrible voltorisme de la terra, del qual no s’allibera ni la més poderosa balena!

Però això no és la fi, encara. El cos ja profanat, esdevé un espectre venjatiu que vagareja, esborronador. Aguaitat de lluny per algun vaixell de guerra tímid, o per alguna nau exploradora errant, quan la distància que enfosqueix l’eixam d’aus mostra encara la massa blanca que sura al sol i l’escuma blanca que hi trenca ben amunt, immediatament el cadàver inofensiu de la balena és anotat així, amb dits tremolosos, al quadern de bitàcola: «Alfacs, roques i rompents a prop: alerta!». I potser molts anys després els vaixells eviten el lloc, el boten com les ovelles beneites boten sobre un buit perquè el seu guia hi havia botat primer perquè algú aguantava un bastó allí mateix. Aquesta és la vostra llei de precedents. Aquesta és la vostra utilitat de les tradicions; aquesta és la història de la vostra supervivència obstinada de creences antigues mai fonamentades en la terra i que ara ni tan sols no planen en l’aire! Això és l’ortodòxia!

Així doncs, mentre que en vida el cos de la gran balena pot haver estat un terror real per als seus enemics, de morta el seu espectre esdevé un pànic impotent per al món.

Creieu en els fantasmes, amic meu? Hi ha altres fantasmes diferents del de Cock-Lane, i homes més profunds que el doctor Johnson que hi creuen.[95]





70


L’esfinx

No hauria d’haver omès que abans d’escorxar completament el cos del leviatan, havia estat decapitat. La decapitació del catxalot és una gesta anatòmica científica de la qual s’enorgulleixen molts cirurgians baleners experts, i amb raó.

Considereu que la balena no té res que se’n pugui dir amb propietat el coll; ans al contrari, allí on sembla que s’ajunten el cap i el cos, allí, en aquell lloc concret, és precisament la part més ampla. Recordeu també que el cirurgià ha d’actuar des de dalt, a una distància de vuit o deu peus entre ell i el seu pacient, i que el pacient està gairebé amagat en una mar de color trencada, amb maror, sovint tumultuosa i explosiva. Tingueu present, també, que, en aquestes circumstàncies adverses, ha de tallar a una profunditat de molts peus dins la carn, i d’aquesta manera subterrània, sense poder ni tan sols pegar una llambregada dins la incisió que es contreu sempre seguit, ha de navegar amb tota habilitat lluny de les parts adjacents i prohibides i dividir exactament l’espinada en el punt crític i just on s’inseria dins el crani. No us meravella, doncs, el braveig de Stubb, que només demanava deu minuts per decapitar un catxalot?

Quan el cap ha estat separat, és enviat a popa i allí el lliguen amb un cable fins que el cos és totalment escorxat. Un cop fet això, si el cap pertany a una balena petita és hissat a coberta per disposar-ne amb el temps que calgui. Però amb el cap d’un leviatan adult això és impossible, car el cap d’un catxalot fa un embalum de prop d’un terç de tot el volum del cos i, per tant, intentar penjar una càrrega com aquesta, àdhuc amb els palanquis immensos del balener, seria una cosa tan vana com intentar pesar un paller holandès amb unes balances de joier.

En haver estat decapitat el catxalot del Pequod i el seu cos escorxat, el cap fou hissat contra el costat del vaixell, mig fora de la mar, de manera que encara era en gran part sostingut pel seu element nadiu. I així, amb l’embarcació tibada escorant-se molt damunt el cap a causa de l’enorme tibantor cap avall des del calcés del pal mascle, i amb tots els penols d’aquella banda projectant-se com grues damunt les ones, així el cap gotejant de sang penjava de la cintura del Pequod com el cap del gegant Holofernes del cinyell de Judit.

Quan aquesta darrera tasca fou acomplerta ja era migdia i els mariners anaren a baix a dinar. Regnava el silenci damunt la coberta abans tumultuosa però ara deserta. Una intensa bonança com de coure, com un lotus groc universal, desplegava cada vegada més els seus pètals silenciosos i infinits damunt la mar.

Va passar una estona curta i Ahab va pujar tot sol de la seva cabina a aquella quietud. Va fer uns tombs pel castell de popa, s’aturà a mirar per la borda i llavors, acostant-se lentament als cadenots, va agafar la llarga aixada de Stubb, que encara romania allí després de la decapitació de la balena, i clavant la punta dins la part interior de la massa mig suspesa, es va col·locar l’altre extrem sota l’aixella com una crossa; i va romandre així guaitant, amb els ulls atentament fixos en aquell cap.

Era un cap negre i amb caputxa; i penjat allí, enmig d’aquella calma intensa, semblava l’Esfinx en el desert.

—Parla, cap enorme i venerable —va xiuxiuejar Ahab—, que encara que no vagis guarnit amb barba, aquí i allí se’t veu esblanqueït de floridura. Parla, cap poderós, i digues-nos el secret que amagues. De tots els bussos, tu ets qui t’has capbussat més a fons. Aquest cap que ara refulgeix al sol s’ha mogut entre els fonaments del món. Allí on es rovellen noms i armades que no han estat registrades, i on es podreixen esperances i àncores mai no dites; allí on aquesta fragata que és la terra porta la seva sentina assassina llastada amb ossos de milions de negats; allí, en aquell terrible país d’aigua, és on tens la teva llar familiar. Tu has estat allí on no han estat mai bus ni campana; tu has dormit a la vora de molts mariners allí on mares que no poden dormir haurien donat llurs vides per acotxar-los. Tu vares veure els enamorats abraçats quan saltaven del seu vaixell en flames; cor contra cor, s’enfonsaren sota l’onada exultant, fidels l’un a l’altra quan el cel semblava que els traïa. Tu vares veure l’oficial assassinat quan els pirates el llançaren des de la foscor de la coberta, i va caure per sempre dins la fosca més profunda del pap insaciable; els seus assassins encara navegaren sans i estalvis, mentre que llampecs vius estremien el vaixell veí que havia d’haver portat un marit honrat als braços estesos que el desitjaven. Oh, cap, tu has vist prou per esquerdar els planetes i fer d’Abraham un infidel, i en canvi no dius ni un mot!

—Vela a la vista! —cridà una veu triomfant des del tamboret del pal major.

—Ah, sí? Bé, això és bo —cridà Ahab, i es va incorporar sobtadament mentre que núvols espessos de tempesta s’allunyaven del seu front—. Aquest crit viu sobre aquesta calma de mort gairebé podria fer tornar més bo un home… Cap a on?

—Tres quartes a la proa, a estribord, senyor, i ens porta la seva brisa!

—Encara millor, noi. Tant de bo vingués sant Pau per aquest mateix rumb i em portés la seva brisa a la meva bonança! Oh natura! Oh ànima d’home! Que lluny de tota possible expressió són les teves analogies travades! No es belluga ni viu en la matèria el més petit dels àtoms que no tingui el seu duplicat subtil dins la ment.





71


La història del Jeroboam

Vaixell i brisa feien carreres a cuita-corrents; però la brisa va anar més de pressa que el vaixell i aviat el Pequod va començar a engronsar-se.

De mica en mica, els bots del vaixell desconegut i els seus tamborets tripulats, vistos a través de l’ullera de llarga vista, mostraren que es tractava d’un balener. Però com que era tan lluny a sobrevent i avançava tan ràpidament com si es dirigís cap a una altra zona, el Pequod no tenia esperances d’atrapar-lo. Així és que es va enviar el senyal per veure quina resposta hi hauria.

Aquí cal dir que, igual que les naus de l’armada, els vaixells de la flota balenera americana tenen un senyal particular cada un, i que tots els senyals són aplegats en un llibre amb els noms dels vaixells respectius, i que cada capità en té un. Per tant, els comandants baleners tenen la possibilitat de reconèixer-se els uns als altres ben fàcilment, àdhuc a distàncies considerables.

Finalment hi va haver resposta al senyal del Pequod, i el vaixell foraster va mostrar el seu, i va resultar que era el Jeroboam de Nantucket. Va bracejar en creu i va arribar sobre nosaltres, s’arrenglerà a través de sotavent del Pequod i va arriar un bot. Ben aviat va ser a tocar de nosaltres, però quan s’apariava l’escala de costat per ordre de Starbuck, per a comoditat del capità visitant, el foraster en qüestió va fer senyes amb la mà des de la popa del bot per assabentar-nos que aquella tasca era totalment innecessària. Va resultar que el Jeroboam tenia una epidèmia maligna a bord i que Mayhew, el capità, tenia por de contagiar la companyia del Pequod. Tot i que ell i la tripulació del bot no estaven contagiats, i malgrat que el seu vaixell estava a mig tir de rifle amb una mar i un aire incorruptibles que onejava i bufava a l’entremig, el capità, en adhesió conscient a la tímida quarantena usual en terra, es va negar peremptòriament a prendre contacte directe amb el Pequod.

Però això no va impedir en absolut la comunicació. Conservant una distància d’unes quantes iardes entre ell i el vaixell, el bot del Jeroboam, a base d’usar ocasionalment els rems, es va espavilar per mantenir-se paral·lel al Pequod, que avançava amb força (car aleshores bufava un vent molt fresc) amb la gàbia alta en fatxa. Naturalment, a vegades el bot era empentat una mica lluny per l’envestida sobtada d’una gran onada, però ben aviat el tornaven a dur hàbilment a la seva situació. Condicionada per això i per altres interrupcions semblants adesiara, es mantenia la conversa entre totes dues parts; però de tant en tant es produïen encara unes altres interrupcions d’una mena molt diferent.

A un dels rems del bot del Jeroboam hi havia un home l’aspecte del qual era singular fins i tot en aquella vida salvatge del baleneig, on les notabilitats individuals conformen totes les totalitats. Era menut, baixet, d’aparença juvenil, amb la cara tota esquitxada de pigues i amb el cabell abundós i ros. Anava embolicat amb una levita de faldons llargs, tallada cabalísticament,[96] d’un to castany descolorit. Duia les mànigues, sobradament llargues, arremangades als canells, i en els seus ulls hi havia instal·lat un deliri profund i fanàtic.

Així que fou destriada aquella figura, Stubb va exclamar:

—És ell! És ell! El bufó endiumenjat que ens havia dit la companyia del Town-Ho!

Stubb al·ludia a una estranya història sobre el Jeroboam i sobre cert mariner de la seva tripulació, contada una temporada abans, quan el Pequod havia parlat amb el Town-Ho. Segons aquell relat i allò que es va saber després, semblava que el bufó s’havia guanyat un ascendent extraordinari damunt gairebé tothom del Jeroboam. La seva història era aquesta:

S’havia criat entre la companyia boja dels shakers[97] de Neskyeuna, entre els quals havia estat un gran profeta. En diverses ocasions, en les seves guillades reunions secretes, l’home havia baixat dels cels pel sistema d’un portelló, i havia anunciat la molt pròxima obertura de la setena copa,[98] que ell portava a la butxaca del guardapits; però aquella copa, en lloc de contenir pólvora, se suposava que anava carregada amb làudanum. Una estranya fal·lera apostòlica s’havia ensenyorit d’ell i va deixar Neskyeuna per Nantucket, on, amb l’astúcia peculiar de la guilladura, havia assumit un posat extern tranquil i assenyat, i s’havia anat a oferir de candidat a aprenent per al viatge balener del Jeroboam. L’enrolaren, però així que el vaixell va arribar fora de la vista de terra, la seva follia va esclatar com una riuada. Es proclamà ell mateix l’arcàngel Gabriel i ordenà al capità que saltés per la borda. Va publicar la seva proclama, en la qual es presentava com l’alliberador de les illes de la mar i vicari general de tots els oceans.

La seriositat agosarada amb què va declarar aquelles coses, el joc fosc i temerari de la seva imaginació excitada i insomne, tots els terrors sobrenaturals del deliri real, s’ajuntaren per investir aquell Gabriel amb una atmosfera de sacralitat en les ments ignorants de la majoria de la tripulació. A més, li tenien por.

Però com que un home així no resultava gaire pràctic ni útil en el vaixell, especialment perquè es negava a treballar tret de quan li venia de gust, l’incrèdul capità estava disposat a prescindir-ne. I l’arcàngel, en adonar-se que la intenció d’aquell individu era desembarcar-lo en el primer port convenient, va obrir immediatament tots els seus segells i copes i va destinar el vaixell i tots els homes a la perdició incondicional en el cas que aquella intenció fos portada a terme. Va influir amb tanta de força sobre els seus deixebles de la tripulació que finalment anaren en corporació a veure el capità i li digueren que si treia Gabriel del vaixell no hi romandria cap home. Per tant, el capità es va veure obligat a abandonar el seu pla. I tampoc no permetrien que Gabriel fos maltractat de cap de les maneres, digués o fes el que volgués; de manera que va arribar al punt que Gabriel tenia completa llibertat en el vaixell.

La conseqüència de tot allò fou que l’arcàngel s’amoïnava ben poc o no gens pel capità i els oficials, i, d’ençà que s’havia manifestat l’epidèmia, tenia més poder que mai; declarava que la plaga, com ell en deia, estava sota les seves ordres, i que no s’aturaria si ell no hi donava el vist-i-plau.

Els mariners, la majoria eren pobres diables i l’afalagaven, i alguns d’ells fins s’humiliaven davant seu. Obeint les seves instruccions, a vegades li retien homenatge personal com si fos un déu. Aquestes coses poden semblar increïbles, però per molt sorprenents que siguin, són veritat. I la història d’aquests fanàtics no és ni la meitat d’espaterrant, si es té en compte l’autoengany sense mesura del mateix fanàtic, que el seu poder sense mesura d’enganyar i d’endimoniar tants d’altres.

Però ja és hora de tornar al Pequod.

—No tinc por de la vostra epidèmia, home —digué Ahab de l’orla estant al capità Mayhew, dempeus a la popa del bot—. Pugeu a bord.

Però aleshores Gabriel es posà dempeus d’un bot.

—Pensa en les febres, grogues i bilioses! Pensa-hi! Vés alerta amb la plaga horrible!

—Gabriel, Gabriel! —cridà el capità Mayhew—. No has de…

Però en aquell instant una ona es va precipitar cap al bot i el va empentar lluny; els esquitxos ofegaren totes les paraules.

—Heu vist la Balena Blanca? —va preguntar Ahab quan el bot va recuperar el rumb.

—Pensa en el teu balener! Esfondrat i enfonsat! Pensa-hi! Vés alerta amb la cua horrible!

—Et dic, Gabriel, que…

Però de bell nou el bot va saltar precipitadament cap endavant com si l’arrosseguessin els esperits malignes. Durant uns moments, ningú no va dir res mentre rodolaren una successió d’ones amotinades que, per un d’aquests capricis ocasionals de la mar, trencaven sense abans haver-se aixecat. A l’entretant, el cap hissat del catxalot sondrollava violentament i Gabriel el contemplava amb molt més astorament del que semblava permetre la seva naturalesa angèlica.

En acabat aquest interludi, el capità Mayhew va començar a contar una fosca història sobre Moby Dick, amb les interrupcions freqüents de Gabriel cada vegada que hom esmentava el nom del catxalot, i les interrupcions de la mar esbojarrada que semblava aliada amb ell.

Semblava que, poc després que el Jeroboam hagués sortit de port, havent parlat amb un vaixell balener, la seva gent es va assabentar fidedignament de l’existència de Moby Dick i dels estralls que havia provocat. Xuclant amb avidesa aquesta informació, Gabriel va advertir solemnement el capità contra els atacs de la Balena Blanca en el cas que el monstre fos vist. En la seva demència incoherent, declarà que la Balena Blanca era ni més ni menys que el déu Shaker encarnat, atès que els shakers segueixen la Bíblia. Però, quan un any o dos després, Moby Dick fou vist clarament des dels tamborets, Macey, el primer oficial, cremant de ganes d’escometre’l i amb el capità que no es va negar a donar-li aquesta oportunitat, malgrat totes les reconvencions i advertències de l’arcàngel, va aconseguir convèncer cinc homes perquè anessin amb ell en el bot.

Es posaren a remar i després de vogar durament, i de moltes envestides perilloses i sense èxit, finalment aconseguiren clavar-li un ferro. A l’entretant Gabriel, enfilat al tamboret de sobregoneta major, brandava un braç amb gesticulacions frenètiques i udolava profecies de condemnació immediata contra els assaltants sacrílegs de la seva divinitat.

Però quan l’oficial Macey, dempeus a la proa del bot, amb tota l’energia temerària de la seva tribu, descarregava les seves exclamacions salvatges sobre la balena i intentava trobar una bona ocasió per a la seva llança enlairada i en suspens, heus aquí que una ampla ombra blanca s’elevà de la mar i, amb el seu ràpid moviment de ventall, va llevar temporalment l’alè als remers. L’instant següent, el dissortat oficial, tan ple de vida furiosa, era esventat en l’aire; va descriure un gran arc en el seu descens i va caure a mar, a una distància d’unes cinquanta iardes. Ni una estella del bot no fou tocada, ni un sol cabell de cap dels remers. Però l’oficial es va enfonsar per sempre.

(És convenient dir aquí, entre parèntesis, que, dels accidents fatals en la pesca del catxalot, els d’aquesta mena són potser gairebé tan freqüents com d’altres. A vegades no es produeix cap dany tret de l’home així aniquilat; encara més sovint és arrabassada la proa del bot, o bé el cuixarro on el patró del bot es recolza és esqueixat del seu lloc i acompanya el cos. Però el més estrany de tot és la circumstància que, en més d’una ocasió, quan el cos és recuperat no hi ha ni el més mínim senyal de violència visible, i en canvi l’home és ben mort).

Aquella calamitat, amb la caiguda del cos de Macey, fou vista clarament des del vaixell. Amb un esgarip penetrant:

—La copa! La copa!

Gabriel va dissuadir la tripulació glaçada de terror de seguir encalçant la balena. Aquell esdeveniment terrible va vestir l’arcàngel amb una nova influència, perquè els seus crèduls deixebles varen creure que ell l’havia predit clarament, en lloc d’haver fet només una profecia general que hauria pogut fer qualsevol; així va encertar per casualitat en un dels blancs en l’ample marge permès. I es va convertir en un terror sense nom per al vaixell.

Quan Mayhew va haver acabat aquesta narració, Ahab li va fer unes preguntes tals que el capità foraster no va poder-se estar de preguntar si pretenia encalçar la Balena Blanca si se’n presentava l’oportunitat. Ahab va contestar:

—Sí.

I immediatament Gabriel s’aixecà d’un salt, va llambregar l’ancià i, apuntat cap avall amb un dit, va exclamar amb vehemència:

—Pensa en el blasfem, pensa-hi! Mort i allà baix! Alerta a la fi del blasfem!

Ahab es va girar, impertorbable, i digué a Mayhew:

—Capità, ara que hi penso, en la meva saca de correspondència hi ha una carta per a un dels vostres oficials, si no vaig errat. Starbuck, mireu-ho.

Cada vaixell balener porta un bon nombre de cartes per a diversos vaixells, el lliurament de les quals a les persones a qui van dirigides depèn de la mera probabilitat de trobar-les en els quatre oceans. Per tant, moltes cartes no arriben mai al seu punt i moltes altres no es reben fins que han arribat a l’edat de dos o tres anys, o més.

Ben aviat, Starbuck va tornar amb una carta a la mà; estava miserablement arrugada, humida i tota plena de verdet i de taques a causa d’haver estat guardada dins un calaix fosc de la cabina. D’una carta com aquella, la mateixa Mort en podria haver estat ben bé el carter.

—No la sabeu llegir? —exclamà Ahab—. Doneu-me-la, home… Sí, sí, no són més que burots esborrats… què és això?

Mentre Ahab considerava la carta, Starbuck va agafar un pal llarg d’aixada d’esquarterar, amb el ganivet va fer un tall a un extrem per ficar-hi la carta i, d’aquesta manera, poder-la allargar fins al bot sense que s’hagués d’acostar més al vaixell.

A l’entretant, Ahab, amb la carta a la mà, mormolava:

—Mister Har… sí, mister Harry… (una lletra punxeguda de dona, la muller d’un home, segur…). Sí, mister Harry Macey, vaixell Jeroboam… oh, és per a Macey, i és mort!

—Pobre xicot! Pobre xicot! I de la seva dona! —sospirà Mayhew—, bé, doneu-me-la.

—No, guarda-la tu —cridà Gabriel a Ahab—. Tu aniràs ben aviat pel mateix camí.

—Mal t’ofeguessis ara mateix tu! —va udolar Ahab—. Capità Mayhew, prepareu-vos per rebre-la.

Va agafar la missiva fatal de les mans de Starbuck, la va col·locar al tall del pal i l’allargà cap al bot. Però quan ho feia, els remers deixaren de remar, expectants. La balenera va derivar una mica cap a la popa del vaixell i d’aquesta manera, com per art de màgia, tot d’un plegat la carta va quedar a l’alçada de la mà delerosa de Gabriel, que l’engrapà en un instant; aleshores va agafar el ganivet del bot, el va clavar a la carta, i amb aquesta càrrega el va enviar cap al vaixell. El ganivet va caure als peus d’Ahab.

Llavors Gabriel va fer un esgarip als seus camarades perquè fessin camí amb els rems, i d’aquesta manera el bot amotinat s’allunyà ràpidament del Pequod.

Quan, després d’aquest interludi, els mariners reprengueren la tasca al folre de la balena, foren insinuades moltes coses estranyes relacionades amb aquell afer tan ferest.





72


Cap de mico[99]

En l’afer tumultuós d’esquarterar i d’ocupar-se d’una balena hi ha moltes corregudes d’una banda a l’altra entre la tripulació. Ara calen homes aquí, adés calen mans allí. No hi ha manera de romandre a un sol lloc, perquè cal fer-ho tot alhora i a tot arreu. El mateix li passa a qui intenta fer la descripció de l’escena.

Ara cal que reculem una mica en el nostre camí. S’ha dit que en trencar per primer cop la superfície del llom de la balena, el ganxo del greix fou introduït en el forat fet abans per les aixades d’esquarterar dels oficials. Però, com va quedar fixat un estri tan barroer i tan pesat com aquest ganxo en el forat en qüestió? L’hi va ficar el meu amic particular Queequeg, el deure del qual era, en tant que arponer, baixar damunt el llom del monstre amb el propòsit especial esmentat. Però, en molts casos, les circumstàncies obliguen l’arponer a quedar-se damunt la balena fins que tota l’operació d’esbocinar o escorxar s’hagi portat a terme. Cal tenir en compte que la balena està gairebé totalment submergida, tret de les parts en les quals es treballa. Així és que el pobre arponer, allí baix, a uns deu peus part davall el nivell de la coberta, brega a mitges damunt la balena i a mitges dins l’aigua, mentre la massa immensa li giravolta sota els peus com una roda de molí.

En l’ocasió que esmentem, Queequeg anava vestit a l’estil de les Terres Altes d’Escòcia —una camisa i uns mitjons—, i d’aquella manera hi sortia guanyant amb escreix, almenys als meus ulls; i ningú no va tenir ocasió més bona que jo d’observar-lo, com es veurà a continuació.

Com que era jo el proer del salvatge, és a dir, la persona que manejava el rem de proa del seu bot (el segon a partir de davant), tenia l’agradable deure d’ajudar-lo mentre ell es dedicava a aquell aferrapilla damunt el llom de la balena morta. Suposo que haureu vist els organistes de maneta italians, que porten un mico dansaire lligat amb una corda. Doncs justament així portava jo lligat Queequeg des de l’empinat costat del vaixell, allí baix a l’aigua; i el tenia lligat amb allò que, en pesca, s’anomena tècnicament cap de mico, amarrat a una tira forta de lona que li rodejava la cintura.

Era un afer còmicament perillós per a tots dos. Abans de continuar endavant, cal dir que el cap de mico estava lligat pels dos extrems, per una banda a l’ample cinturó de lona de Queequeg i per l’altra al meu estret cinturó de cuiro. De manera que, per a bé o a per mal, de moment nosaltres dos érem casats, i si el pobre Queequeg s’enfonsava per no tornar a pujar mai més, aleshores el costum i l’honor exigien que, en lloc de tallar el cap, el cap m’arrossegués avall rere el seu deixant. Així doncs, un allargassat lligam siamès ens unia. Queequeg era el meu germà bessó inseparable i jo no podia desempallegar-me del perillós compromís que m’imposava aquell lligam de cànem.

Tan metafísicament i amb tanta força entenia jo la meva situació d’aleshores, que mentre contemplava amb angúnia els seus moviments, em va semblar percebre amb tota claredat que la meva individualitat estava ara fusionada en una societat en comandita de dos, que el meu lliure albir havia rebut una ferida mortal i que l’error o la desgràcia d’altri podia fer-me endinsar, innocent de mi, en la desgràcia i la mort immerescudes. Per tant, vaig comprendre que allí hi havia una mena d’interregne en la Providència, car la seva equitat imparcial no hauria sancionat mai una injustícia tan desmesurada.

No obstant tot això —mentre adesiara anava pegant estirades a Queequeg per treure’l d’entre la balena i el vaixell, que amenaçaven engrunar-lo—, jo continuava rumiant i vaig veure que aquesta situació meva era la situació exacta de qualsevol mortal que alena, només que, en la majoria dels casos, aquest mortal té, d’una manera o d’una altra, la seva connexió siamesa amb una pluralitat d’altres mortals. Si el vostre banquer fa fallida, vós peteu; si el vostre apotecari us envia per error metzina en les píndoles, us moriu. Cert, podeu dir que, gràcies a una precaució excessiva, possiblement podeu escapar d’aquestes i de moltes altres ocasions dolentes de la vida. Però per molt que jo manegés amb precaució el cap de mico de Queequeg, a vegades ell l’estirava tant que jo vaig estar ben bé a punt de llenegar fora de la borda. I no m’era possible oblidar, tampoc, que, fes el que jo fes, només tenia el maneig d’un extrem del cap.[100]

He insinuat que sovint vaig haver de treure d’una estrebada el pobre Queequeg d’entre la balena i la nau, on queia de tant en tant a causa del gronxament i de la desviació d’ambdues. Però no era aquell l’únic risc d’engrunament a què estava exposat. Sense deixar-se aclaparar per la matança feta entre ells durant la nit, els taurons, novament seduïts i amb més vehemència per la sang fins llavors obturada i que ara començava a rajar del cadàver, aquelles criatures rabioses, s’hi eixamenaven al voltant com abelles en un rusc.

I just al bell mig d’aquells taurons hi havia Queequeg, que sovint els clavava guitzes amb els peus trontollants. Una cosa totalment increïble si no fos que el tauró, atret per una presa com una balena morta i per altra banda carnívor sense distinció, ben clares vegades toca un home.

Nogensmenys, podeu ben bé creure que, quan posa els seus dits rapaços en la massa, ja cal que tingueu la prudència de vigilar-lo amb atenció. Per tant, a més del cap de mico amb el qual jo adesiara alliberava el pobre xicot de l’excessiva proximitat del barram d’allò que semblava un tauró particularment ferotge, ell anava proveït d’una altra protecció. Penjats al costat de la nau, en una de les bastides, Tashtego i Daggoo brandaven sense aturall un parell d’aixades baleneres ben esmolades sobre el seu cap, amb les quals escabetxinaven tants de taurons com podien assolir. Naturalment, aquell seu procediment era ben desinteressat i benèvol per part seva. Admeto que desitjaven a Queequeg la més gran felicitat, però en el seu zel atropellat per protegir-lo, i a causa que a vegades tant Queequeg com els taurons quedaven mig amagats per l’aigua enllotada de sang, aquelles aixades indiscretes a vegades estaven més a punt d’amputar una cama que una cua. Però suposo que el pobre Queequeg, maldant i panteixant amb el gran ganxo de ferro, suposo que només resava al seu Yojo i que encomanava la seva vida a les mans dels seus déus, pobre Queequeg.

«Bé, bé, estimat camarada i germà bessó», pensava jo mentre estirava i afluixava el cap a cada glopada de mar, «què hi fa, ben mirat? Que potser no ets la imatge preciosa de cada un i de tots nosaltres, els homes d’aquest món de balenes? Aquest oceà insondable on tu panteixes és la Vida; aquests taurons són els teus enemics i aquestes aixades les teves amigues; i entre taurons i aixades, tu et trobes en un embolic ben trist i perillós, pobre minyó. Però tingues coratge! Hi ha reservada una gran joia per a tu, Queequeg!».

Perquè ara, amb els llavis blaus i els ulls sangonosos, el salvatge exhaust finalment grimpa per les cadenes i s’atura damunt el costat, regalimant i tremolant sense voler, i el cambrer se li acosta i amb un esguard benvolent i consolador li ofereix… què? Una mica de conyac calent? No! Li ofereix, oh déus!, una tassa de gingebre amb aigua tèbia!

—Gingebre? Sento olor de gingebre? —preguntà Stubb amb suspicàcia, acostant-se—. Sí, deu ser gingebre —digué guaitant dins el tassó encara sense tastar. Després es va estar una estona com si no ho cregués i finalment s’adreçà calmosament vers el cambrer perplex i li digué lentament—: Gingebre? Gingebre? I tindríeu l’amabilitat de dir-me, mestre Melindro, on són les virtuts del gingebre? Gingebre! És gingebre la mena de combustible que utilitzes, Melindro, per encendre un foc en aquest caníbal que tremola? Gingebre!… Què dimonis és el gingebre?… Carbó marí? Llenya de cremar?… Mixtura? Esca? Pólvora?… Què dimonis és el gingebre, dic, que n’ofereixes aquesta tassa al nostre pobre Queequeg? —S’acostà a Starbuck, que acabava de venir de proa, i afegí de sobte—: En aquest afer, hi ha algun moviment dissimulat de la Societat de la Temperança. Voleu mirar aquest beuratge? Ensumeu-lo, si us plau —i observant l’expressió de l’oficial, va afegir—: El cambrer, senyor Starbuck, ha tingut la barra d’oferir aquest xarop purgatiu a Queequeg, que acaba de pujar just ara de la balena. Que potser el cambrer és un apotecari? I, puc preguntar, és amb aquesta mena de manxes que dóna buf a l’alè d’un home mig ofegat?

—Confio que no —digué Starbuck—, és un beuratge prou desagradable.

—Ai, ai, cambrer —cridà Stubb—, ja t’ensenyarem nosaltres com has d’aixaropar un arponer. I res dels teus medicaments d’apotecari aquí; que ens vols emmetzinar, potser? Has aconseguit assegurances sobre les nostres vides i ara ens vols assassinar i embutxacar-te’n les rendes, oi?

—No he estat jo —cridà el Melindro—, va ser la Tieta Caritat qui va portar el gingebre a bord, i em va pregar que no donés mai licors als arponers, sinó només aquesta tisana de gingebre, com en deia ella.

—Tisana de gingebre! Un belitre de gingebre ets tu! Té això, au! I corre als armaris a veure si portes alguna cosa més bona. Espero no equivocar-me, senyor Starbuck… són les ordres del capità: grog per als arponers que han estat damunt la balena.

—Prou —contestà Starbuck—. Només que no li tornis a pegar… si no…

—Oh, jo no faig mai mal quan pego, tret de quan pego a una balena o a alguna cosa d’aquesta mena, i aquest individu és una fura. Però, què anàveu a dir, senyor Starbuck?

—Només això: vés amb ell i agafa tu mateix el que vulguis.

Quan Stubb va tornar comparèixer, portava una ampolla fosca a una mà i una mena de pot de te a l’altra. A la primera hi havia un licor fort, i la va donar a Queequeg; el segon era el present de la Tieta Caritat, i fou regalat liberalment a les ones.





73


Stubb i Flask maten una balena franca, i llavors en xerren una estona

S’ha de tenir present que durant tot aquell temps teníem el prodigiós cap d’un catxalot penjat al costat del Pequod. Però ara l’hem de deixar penjat una estona fins que tinguem l’oportunitat de tenir-ne cura. De moment, ens empenyen altres qüestions i el favor més bo que poden fer per aquest cap és pregar al cel perquè els palanquis aguantin.

Doncs bé, durant la nit i el matí passats, el Pequod havia derivat gradualment cap a una mar que, per les clapes ocasionals de brit groc, donava indicis inusuals de la proximitat de balenes franques, una espècie de leviatan que ben pocs suposàvem que pogués vagarejar per cap banda a prop d’allí en aquella època. I malgrat que tots els mariners menyspreaven generalment la captura d’aquelles criatures inferiors; malgrat que el Pequod no navegava comissionat per pescar-les, i tot i que havia passat a tocar de moltes prop de les Crozetts sense arriar un bot, ara que havia estat portat i decapitat un catxalot al costat del vaixell, ara, per a sorpresa de tothom, es va anunciar que aquell dia es capturaria una balena franca si se’n presentava l’oportunitat.

I no vàrem haver d’esperar gaire temps. A sotavent es descobriren alts brolladors, i dos bots, els de Stubb i de Flask, foren destacats a l’encalç. Tot remant cada cop més lluny, finalment foren invisibles per als homes dels tamborets. Però de sobte varen veure en la distància un caramull d’aigua blanca tumultuosa i poc temps després arribaren noves de dalt que un o tots dos bots devien haver fet presa. Va passar una estona i els bots foren visibles clarament, arrossegats directament cap al vaixell per la balena que els remolcava. El monstre es va acostar tant al buc que primer semblava com si ho fes amb tota malícia; però de sobte es va enfonyar fent remolí, a tres vares de les taules, i va desaparèixer totalment de la vista com si es capbussés davall la quilla.

—Talleu, talleu! —va ser el crit des del vaixell als bots que, per un instant, va semblar que estaven a punt de ser estavellats contra la cuirassa del vaixell. Però com que encara tenien molta de cabestrera als bidons, i com que la balena no se submergia gaire de pressa, amollaren cap en abundor i alhora vogaren amb totes les seves forces per sobrepassar el vaixell. Durant uns moments, la lluita fou intensament crítica, car mentre afluixaven la cabestrera tensa en una direcció, i també manejaven els rems en una altra, corrien el risc de ser enfonsats per la tibantor en pugna. Però ells només pretenien guanyar uns peus d’avantatge i s’hi posaren fort i ferm fins que ho aconseguiren.

De sobte es va sentir una trepidació viva que corria com un llamp al llarg de la quilla: era la cabestrera tesa que gratava el vaixell per sota i que, tot d’un plegat, va sortir a la vista sota la proa, espetegant i tremolant. Les gotes que s’espolsava varen caure a l’aigua com bocins de vidre trencat. Més enllà, la balena també va sortir a la vista, i de bell nou els bots eren lliures per volar. Però la balena, retuda, va reduir la velocitat i, alterant cegament el rumb, va donar la volta a la popa del vaixell i va remolcar rere ella els dos bots, de manera que traçaren un cercle complet.

A l’entretant, ells cobraven més i més les cabestreres fins que flanquejaren la balena de ben aprop, i Stubb contestava a Flask llança per llança. La batalla va continuar al voltant del Pequod, mentre multituds de taurons que abans havien nedat al voltant del catxalot ara es precipitaven a la sang fresca que es vessava, i en bevien assedegats a cada tallada, com els israelites àvids bevien a les fonts noves que brollaven de la roca colpejada.

Finalment el broll de la balena es va tornar espès, i amb un sotrac i un vòmit, es va girar panxa enlaire, ja cadàver.

Mentre els dos patrons dels bots es dedicaven a lligar cables a la cua i col·locaven la massa a punt per ser remolcada, conversaven entre ells.

—Em pregunto què deu voler fer-ne el vell, d’aquest munt de llard ranci —digué Stubb amb un cert disgust només de pensar que tenia alguna cosa a veure amb un leviatan tan innoble.

—Que què en vol? —digué Flask fent passades a la cabestrera sobrant a la proa del bot—. No heu sentit dir mai que el vaixell que, només un cop, porta un cap de catxalot hissat al costat d’estribord, i que al mateix temps en duu un de balena franca a babord, no heu sentit mai, Stubb, que aquest vaixell no podrà sotsobrar mai després?

—I per què no?

—No ho sé, jo, però he sentit que aquest fantasma esgrogueït ho diu, i sembla que ho sap tot sobre encantaments de vaixells. Però jo a vegades penso que encantarà el vaixell i no serà bo per a res. No m’agrada ni gota, aquest tipus, Stubb. No us heu fixat que aquest ullal que té està com tallat en forma de cap de serp, Stubb?

—Que es faci trons! Jo no me’l miro mai, però si s’entrevé que me’l trobo per l’orla una nit fosca i no hi ha ningú més per allí… mira, Flask —i va assenyalar la mar amb un gest particular de les mans—, sí, ho faré! Flask, per a mi que aquest Fedallah és el diable disfressat. Que potser et creus aquesta engalipada que havia estat estibat a bord? És el dimoni, ja t’ho dic jo. I si no li veus la cua és perquè se l’enrevoltilla perquè no la hi vegem. La porta adujada a la butxaca, suposo. Maleït sigui! Ara que hi penso, sempre demana estopa per farcir-se les puntes de les botes.

—Dorm amb les botes posades, no fa? No s’ha buscat cap coi, però jo l’he vist jeure de nits en una mola d’eixàrcia.

—És clar, i és a causa de la seva maleïda cua. La duja cap avall, dins l’ull de les moles.

—I per què el vell hi té tant a veure, amb ell?

—Deu estar-hi fent una barata o una barrina, suposo.

—Una barrina? Sobre què?

—Mira, el vell va de bòlit rere aquesta Balena Blanca i aquest diable li fa la torniola per aconseguir que li prometi el rellotge de plata, o l’ànima, o vés a saber què, i aleshores ell li lliurarà Moby Dick.

—I ara! Esteu de gresca, Stubb! Com pot fer això, aquest Fedallah!

—No ho sé pas, jo, Flask, però el diable és un individu curiós, i pervers, ja t’ho dic jo. Què? Diuen que una vegada va introduir-se dins l’antiga nau almirall, i es passejava tan tranquil enrevoltillant-se la cua tot fet un senyor. Va preguntar si hi havia el comandant. Doncs bé, hi era i va preguntar al diable què volia. I el diable, cargolant les peüngles, va i diu: «Vull en John». «Per a què el voleu?», digué el patró. «No n’heu de fer res», contestà el diable, i s’enfurismava. «El vull usar», digué. «Agafa’l», digué el patró. I per tots els sants, Flask, si el diable no va empeltar el còlera asiàtic a John abans d’acabar amb ell, et juro que em menjaré aquesta balena d’una mossada. Fes via, però… no esteu a punt aquí, tots vosaltres? Molt bé, doncs, vogueu i anem a posar la balena al costat del vaixell.

—Em sembla que recordo una història semblant a la que m’heu explicat —digué Flask, quan ja els dos bots anaven avançant lentament cap al vaixell remolcant la càrrega—, però no puc recordar on.

—Sobre tres hispans? Les aventures d’aquells tres soldats sanguinaris? Ho vares llegir allí, Flask? Jo diria que sí.

—No, no he vist mai un llibre així. Penso que ho he sentit contar. Però digueu-me francament, Stubb, suposeu que aquest diable de què parlàveu just ara era el mateix que dieu que hi ha ara a bord del Pequod?

—Sóc jo el mateix home que he ajudat a matar aquesta balena? Que no viu per sempre, el diable? Qui ha sentit dir mai que el diable fos mort? Has vist mai un rector que dugués dol pel diable? I si el diable té un clauó per introduir-se dins la cabina de l’almirall, no penses que podrà esmunyir-se per una portella? Què me’n dius, mestre Flask?

—Quina edat li feu a Fedallah, Stubb?

—Veus el pal major, allí? —digué Stubb assenyalant cap al vaixell—. Bé, doncs, això és el número u; ara agafa tots els cèrcols de les bótes que hi ha a la bodega del Pequod i col·loca’ls un rere l’altre fent filera amb el pal, com si fossin zeros, oi. Doncs bé, amb això no n’hi hauria prou ni per començar l’edat de Fedallah. Ni tots els boters de la creació podrien fabricar prou cèrcols per fer zeros a bastament.

—Mireu, Stubb, just ara m’ha semblat que bravejàveu una miqueta quan dèieu que, si en teníeu l’avinentesa, faríeu pegar un capficó a Fedallah. Doncs bé, si és tan vell com tots aquells cèrcols vostres que m’heu dit, i si tanmateix ha de viure per sempre, què en traureu de bo tirant-lo per la borda, m’ho voleu dir?

—Doncs donar-li una bona capbussada.

—Però tornarà a esmunyir-se cap dins.

—I jo el tornaré a tirar, i ho faré sempre.

—Suposeu que se li fica al cap capbussar-vos a vós. Sí, i ofegar-vos. Llavors què?

—M’agradaria que ho intentés. Li faria un parell d’ulls morats que no gosaria mostrar la seva cara durant una bona temporada ni a la cabina de l’almirall, ni per les cobertes de dalt per on s’arrossega tan sovint, i romandria abandonat tot sol pel pallol de sota on viu. Vatua-el-mar, Flask! Que et penses que tinc por del dimoni? Qui li té por, tret del nostre vell amo, que no gosa enxampar-lo i posar-li grillons, com es mereix, sinó que el deixa anar a lloure segrestant gent, sí, i ha signat un pacte amb ell, que tota la gent que el diable segresti ell en persona els hi rostirà! Això és un amo!

—Sospiteu que Fedallah vol segrestar el capità Ahab?

—Que si ho sospito? Ja ho sabràs ben aviat, Flask. Però ara el vigilaré de ben a prop, i si veig res de molt sospitós l’agafaré pel clatell i li diré: «Compte, Beelzebub, això no ho facis!», i si mou bulla, per Déu que li ficaré la mà a la butxaca, li agafaré la cua, el portaré a l’argue i la hi enrevoltillaré i estiraré fins a arrabassar-la-hi… ja ho veuràs. I llavors, estic ben segur que quan es vegi escuat d’aquesta manera tan curiosa, s’esquitllarà sense ni tan sols la pobra satisfacció d’anar-se’n amb la cua entre les cames.

—I què en fareu, de la cua, Stubb?

—Què en faré? La vendré per fer-ne una llandera per als bous quan tornem a casa… què més?

—Però, tot això que dieu, tot això que heu dit fins ara, ho dieu de bon de veres, Stubb?

—De veres o de no veres, ja hem arribat a vaixell.

Des del vaixell cridaren els bots que remolquessin la balena fins a la banda de babord, on ja hi havia a punt les cadenes per a la cua i altres estris per amarrar-la.

—No us ho he dit? —va fer Flask—. Sí, ben aviat veurem el cap d’aquesta balena franca hissat a l’altre costat del catxalot.

No trigà gaire a fer-se cert allò que havia dit Flask. Així com abans el Pequod s’escorava abruptament damunt el cap del catxalot, ara, amb el contrapès de tots dos caps, el vaixell va tornar a tenir la quilla nivellada, per bé que penosament forçada, ho podeu creure. De la mateixa manera, quan per una banda hisseu el cap de Locke, us decanteu cap a aquesta banda; però si per l’altra banda hisseu el de Kant, us torneu a dreçar, però ho feu en condicions ben lamentables. I és que hi ha algunes ments que sempre estan equilibrant el seu bot. Ah, bojos! Llenceu per la borda tots aquests caps de trons i aleshores flotareu lleugers i segurs.

Per condicionar el cos d’una balena franca un cop col·locada al costat del vaixell, generalment es produeixen les mateixes diligències preliminars que quan es tracta d’un catxalot; només que, en el cas del catxalot, es talla el cap sencer, però en el cas de la balena franca els llavis i la llengua es tallen per separat i s’hissen a coberta, amb totes les barbes negres, prou conegudes, enganxades a allò que se’n diu la corona. Però en aquella avinentesa no es va fer res de tot això. Les carcanades de totes dues balenes foren deixades a proa i el vaixell carregat de caps s’assemblava força a una mula amb un parell de beaces sobrecarregades.

A l’entretant, Fedallah contemplava tranquil·lament el cap de la balena franca, i adesiara passava la mirada de les arrugues profundes d’aquell cap a les línies de la seva pròpia mà. I Ahab s’estava per casualitat de tal manera que aquell Parsi ocupava la seva ombra, mentre que l’ombra del Parsi, si és que en tenia, semblava que només es fonia amb la d’Ahab i l’allargassava. Mentre la tripulació s’afanyava, entre ells dos es creuaven especulacions lapones referents a totes aquelles coses que passaven.





74


El cap del catxalot. Punts de vista contrastats

Aquí tenim ara dos grans cetacis que ajunten els seus caps; unim-nos a ells i ajuntem-hi el nostre.

Del gran ordre dels leviatans infòlio, el catxalot i la balena franca són, amb escreix, els més notables. Són els únics cetacis encalçats regularment per l’home. Per al nantuckès, representen els dos extrems de totes les varietats conegudes de la balena. Com que les diferències externes entre tots dos són observables especialment en els seus caps, i com que un cap de cada un penja en aquests moments a cada costat de Pequod, i com que podem anar lliurement de l’un a l’altre només creuant la coberta, on, m’agradaria saber, tindreu una oportunitat més bona que aquí per a un estudi pràctic de cetologia?

En primer lloc, impressiona el contrast general entre aquests dos caps. Tots dos són, amb tota evidència, força massissos; però en el del catxalot hi ha una simetria matemàtica clara, que manca lamentablement en el de la balena franca. Hi ha més caràcter en el cap del catxalot. Tot observant-lo, li atorgueu sense adonar-vos-en una més gran superioritat en matèria de dignitat amaradora. En el cas present, a més, aquesta dignitat és augmentada pel color de pebre i sal del capdamunt, que li dóna un indici d’edat avançada i d’àmplia experiència. En poques paraules, és allò que els pescadors anomenen tècnicament una balena grisa.

Remarquem ara allò que és menys desigual en aquests caps. O sigui, els dos òrgans més importants, els ulls i les orelles. En la part posterior del costat del cap, i ben avall, prop de l’angle de la mandíbula, si observeu amb atenció, destriareu finalment un ull sense pestanyes, un ull que podríeu pensar que és d’un poltre jove, tan desproporcionat és en relació amb la magnitud del cap.

Per tant, a causa d’aquesta peculiar posició lateral de l’ull de la balena, és prou clar que no pot veure mai un objecte que estigui just davant; no el pot veure pas més que un que estigui exactament darrere. En una paraula, la posició dels ulls de la balena correspon a la de les orelles en un home. I ja us podeu imaginar vosaltres mateixos com us ho faríeu per vigilar les coses amb les orelles. Us trobaríeu que només podríeu dominar per davant uns trenta graus de visió en línia recta perpendicular i uns trenta més per darrere. Si el vostre enemic més ferotge avancés directament cap a vosaltres amb el punyal alçat i a ple dia, no seríeu capaços de veure’l, talment com si s’esmunyís amb cautela cap a vosaltres per darrere. En una paraula, tindríeu dos darreres, per dir-ho així; però al mateix temps tindríeu dos fronts (fronts laterals), perquè, què és el que fa el front d’un home, què és, en efecte, si no els ulls?

A més, mentre que en la majoria d’altres animals que ara se m’acudeixen els ulls estan situats de manera que mesclen imperceptiblement el seu poder visual i produeixen una sola imatge i no dues en el cervell, la posició peculiar dels ulls de la balena, separats de fet com són per molts de peus cúbics de cap sòlid, amb unes torres entre ells com una gran muntanya que separa dos llacs a la vall, és una cosa que, naturalment, deu separar totalment les impressions que cada òrgan independent transmet. Per tant, la balena deu veure una imatge diferent per un costat i una altra imatge diferent per l’altre costat, mentre que entre aquestes dues imatges tot deu ser fosca profunda i no res per a ella. Es pot dir, efectivament, que l’home mira el món des d’una garita de sentinella amb dos bastidors acoblats per finestra. Però, per a la balena, aquests dos bastidors estan muntats per separat i formen dues finestres diferents, que malmeten lamentablement el panorama. Aquesta particularitat dels ulls de la balena és una cosa que sempre s’ha de tenir present en la pesca; i que el lector ha de recordar en algunes escenes que vindran.

Podríem suscitar una qüestió ben curiosa i molt desconcertant sobre aquest afer visual relacionat amb el leviatan. Però m’haig de limitar a fer-ne, només, una insinuació. Quan els ulls de l’home són oberts a la claror, l’acte de veure és involuntari; és a dir, aleshores no pot evitar de veure mecànicament tots els objectes que són davant seu. No obstant això, l’experiència ens ensenyarà que, per bé que pot fer una escombrada indiscriminada de coses amb una sola llambregada, li és completament impossible examinar, en un mateix instant de temps i d’una manera atenta i completa, dues coses de cop, per grans o petites que siguin, encara que siguin una al costat de l’altra i es toquin. Però si ara separeu aquests dos objectes i els volteu, un per un, amb un cercle de foscor profunda, aleshores, en mirar-ne un de manera que hi poseu la vostra ment per captar-lo, l’altre quedarà exclòs totalment de la vostra consciència durant la contemplació del primer. Què passa, doncs, amb la balena? És cert que els seus dos ulls deuen actuar simultàniament, però, és que el seu cervell té més capacitat de captació, de combinació, de subtilesa que el de l’home, i pot examinar atentament dos panorames diferents, un a un costat i l’altre en la direcció exactament contrària? Si pot, aleshores és quelcom de meravellós per a ella, com si un home fos capaç de capir simultàniament dues demostracions de dos problemes diferents d’Euclides. I, ben comptat i debatut, no hi ha res d’incongruent en aquesta comparació.

Pot semblar una fotesa capriciosa, però a mi sempre m’ha semblat que les vacil·lacions extraordinàries dels moviments que fan algunes balenes quan estan acorralades per tres o quatre bots, que la timidesa i la tendència a ensurts estranys tan comuns en aquests animals, penso que tot això és degut indirectament a la perplexitat inevitable de la voluntat en què les situen els seus poders de visió dividits i diametralment oposats.

Però l’orella de la balena és exactament tan curiosa com l’ull. Si sou completament profà en la seva raça, podríeu cercar hores senceres per aquests dos caps i no descobriríeu mai aquest òrgan. L’orella no té en absolut pavelló extern, i dins el forat no hi podríeu ficar ni una ploma, de tan extraordinàriament petit que és. Està situat una mica darrere l’ull. Pel que fa a les orelles, cal observar una diferència important entre el catxalot i la balena franca. Mentre que l’orella d’aquell té una obertura externa, la d’aquesta està totalment i clarament tapada amb una membrana, de manera que des de fora és completament imperceptible.

No és curiós que un ésser tan immens com una balena vegi el món per un ull tan petit i senti el tro amb una orella que és més petita que la d’una llebre? Però si els seus ulls fossin tan amples com les lents del gran telescopi de Herschel, i les seves orelles tinguessin la capacitat dels atris de les catedrals, la farien, aquestes coses, més llarga de vista o més esmolada d’oïda? En absolut. Per què, aleshores, intenteu «eixamplar» la vostra ment? Subtilitzeu-la.

I ara, amb totes les palanques i màquines de vapor que tenim a mà, tombem el cap del catxalot de manera que la part inferior quedi per amunt i aleshores, pujant per una escala de mà fins al cim, donem una ullada avall dins la boca; si no fos que el cos és completament separat del cap, podríem baixar amb una llanterna dins aquesta gran Cova del Mamut de Kentucky que és el seu estómac. Però agafem-nos aquí, a aquesta dent, i mirem al nostre entorn. Quina boca tan realment bella i d’aparença tan casta! Des del trespol fins al sostre és folrada, o millor dit empaperada, amb una membrana blanca i lluent, polida com el setí nupcial.

Però sortim-ne i mirem aquesta poderosa mandíbula jussana que sembla la tapa llarga i estreta d’una caixa de rapè immensa amb la frontissa a un extrem en lloc de tenir-la a un costat. Si li feu alçaprem de manera que quedi enlaire i mostri les fileres de dents, sembla un rastell terrorífic; i això resulta ser, ai las!, per a molts pobres diables que es dediquen a pescar-la, damunt dels quals cauen aquests punxons amb tanta de força que els foraden. Però molt més terrible encara és observar, quan sondeja dins mar, algun catxalot sorrut que sura allí, en suspens, amb la seva mandíbula prodigiosa d’uns quinze peus de llargada, penjant cap avall en angle recte amb el cos, semblant en tot a un botaló de floc d’un vaixell. Aquest catxalot no és mort, només està desanimat; potser no està de filis, potser és hipocondríac, i està tan ensopit que les frontisses de la seva barra s’han amollat i l’han deixat en una condició tan galdosa que és com un reny per a tota la tribu, que sens dubte deu estar desitjant que li agafi el tètanus.

Generalment aquesta mandíbula inferior —de la qual un artista manyós treu fàcilment les frontisses— és desenganxada i hissada a coberta amb el propòsit d’extreure-li les dents d’ivori, i fer-se una provisió d’aquests ossos blancs i durs amb els quals els pescadors fan tota mena d’objectes curiosos, fins i tot bastons, mànecs de paraigües i mànecs de llenderes.

La mandíbula és pujada a bord amb una guindada llarga i fatigosa, com si es tractés d’una àncora, i quan arriba el moment adequat —uns dies després dels altres treballs—, Queequeg, Daggoo i Tashtego, tots tres dentistes consumats, es dediquen a treure dents. Amb una aixada d’esquarterar ben esmolada, Queequeg xapa les genives i aleshores lliguen la mandíbula a unes armelles i amb un palanqui apariat a dalt arrabassen aquestes dents com els bous de Michigan arrabassen els socs dels roures vells dels boscos agrestes. En total hi sol haver quaranta-dues dents. En els catxalots vells, solen ser molt desgastades però ben sanes i no empastades a la nostra manera artificial. Després, la mandíbula és serrada a llesques que s’amunteguen per guardar com bigues per construir cases.





75


El cap de la balena franca. Punts de vista contrastats

Ara creuem la coberta i anem a contemplar atentament el cap de la balena franca.

Així com el cap del noble catxalot, per la seva forma de conjunt, pot ser comparat a un carro de guerra romà (especialment el front, arrodonit i ample), de la mateixa manera, vist de conjunt, el cap de la balena franca s’assembla més aviat a una sabata gegantina amb la puntera en forma de galiot. Fa dos-cents anys, un antic viatger holandès va comparar la seva estructura a una forma de sabater. I en aquesta forma o sabatot es podria allotjar confortablement la vella de la rondalla infantil, amb tot el seu eixam de criatures.

Però així que us acosteu a aquest caparrot, hi comenceu a destriar aspectes diferents segons el vostre punt de mira. Si us col·loqueu al capcurucull i mireu els dos espiracles dels brolladors en forma d’efa, aquest cap us semblaria un contrabaix enorme i aquests espiracles serien les obertures de la caixa harmònica. I ara, si us fixeu en aquesta incrustació rara, com una cresta en forma de pinta, que té damunt de tot de la massa —aquesta cosa verda, plena de pegellides, que els groenlandesos en diuen la «corona» i els pescadors de les mars del Sud en diuen la «gorra» de la balena franca—, si poseu els ulls només en això, el cap us semblarà el tronc d’un roure enorme amb un niu d’ocells en el forcall. Sigui com sigui, quan veureu aquests crancs vius que viuen a la seva gorra, és gairebé segur que se us acudirà aquesta idea, tret, és clar, que la vostra imaginació s’hagi fixat més en el mot tècnic «corona» que també se li atorga i, en aquest cas, pensareu amb molt d’interès en el fet que aquest monstre poderós és efectivament un rei de la mar coronat, i que la corona verda ha estat muntada especialment per a ell d’aquesta manera meravellosa. Però si aquest cetaci és un rei, ben mirat és un individu de posat massa sorrut per honorar una diadema. Mireu el llavi jussà com li penja! Quina sorruderia tan gran i quin engronyament hi ha aquí! Una sorruderia i un engronyament d’uns vint peus de llargada i d’uns cinc peus de fondària, amb mesures de fuster. Una sorruderia i un engronyament que us proporcionarà uns cinc-cents galons d’oli, o encara més.

És una bona llàstima que aquesta balena desafortunada tingui un llavi leporí. La fissura és d’una amplada d’un peu aproximadament. Probablement la seva mare devia navegar, durant una bona temporada, per la costa del Perú, quan els terratrèmols la varen fer boquejar a la platja. Passant per damunt d’aquest llavi, com si passéssim per damunt un llindar llenegadís, ens esmunyim ara dins la boca. Paraula que si ara jo fos a Mackinaw em pensaria que estic dins un wigwam indi. Déu meu! Aquest és el camí per on va entrar Jonàs? El sostre és a uns dotze peus d’alçada i baixa fins a formar un angle força agut, com si tingués una veritable biga travessera, mentre que els costats costelluts, arquejats, peluts, se’ns presenten amb aquestes sorprenents llesques de barbes, gairebé verticals i en forma de simitarra, diguem unes tres-centes a cada costat, que pengen de la part alta del cap o de l’os de la corona i formen aquestes persianes venecianes que hem esmentat de passada a una altra banda. Les vores d’aquestes barbes tenen un serrell de fibres peludes a través de les quals la balena franca filtra l’aigua i en els envitricolls reté el peix menut quan, amb la boca oberta, neda per la mar de brit en època d’alimentació. En la persiana central de barbes, tal com estan posades en el seu ordre natural, hi ha marques curioses, corbes, enfonys i solcs, gràcies als quals alguns baleners calculen l’edat de la criatura, com es calcula l’edat d’un roure pels seus anells circulars. Tot i que la certitud d’aquest criteri encara és lluny de demostrar-se, si més no, té el sabor d’una probabilitat analògica. En tot cas, si ens hi avenim, hem d’atorgar una edat molt més elevada a la balena franca que la que semblaria raonable a primera vista.

En temps antics, sembla que dominaren les fantasies més curioses pel que fa a aquestes persianes. Un viatger del cronista Purchas les anomena «patilles» extraordinàries dins la boca de la balena.[101] Un altre en diu «cerres de porc». Un tercer cavaller, a un llibre de Hackluyt, usa aquest llenguatge tan elegant: «Hi ha aproximadament dos-cents cinquanta penjolls que li creixen a cada banda del barram de dalt, que s’arqueja part damunt de la llengua a cada banda de la boca».

Com tothom sap, aquestes «cerres de porc», «penjolls», «patilles», «persianes», o com en vulgueu dir, proporcionen a les dames les seves barnilles i altres enginys encarcaradors. Però en aquest cas particular ja fa temps que la demanda disminueix. Fou en temps de la reina Anna que la barnilla tingué el seu moment de glòria, car aleshores el mirinyac estava de plena moda. I així com aquelles dames de l’antigor es bellugaven alegrement entre les barres de la balena, com podríem dir, així ara nosaltres actualment, quan fa un ruixat, correm amb la mateixa despreocupació sota el mateix barram en busca de recer, car el paraigua és una tenda estesa gràcies a les mateixes barnilles.

Però ara oblidem un segon tot el que fa a persianes i a patilles i, drets dins la boca de la balena franca, mirem de bell nou al nostre voltant. Veient totes aquestes columnates arrenglerades tan metòdicament, no us faria l’efecte que sou dins el gran orgue de Haarlem[102] contemplant els seus mil tubs? I per estora davant l’orgue tenim la més suau de les catifes perses: la llengua, que és enganxada, per dir-ho d’alguna manera, al trespol de la boca. És molsuda i blana, i s’esqueixa fàcilment en bocins quan és hissada a coberta. Aquesta llengua particular que ara tenim davant nostre jo diria, amb una ullada de passada, que és de sis barrils, és a dir, que ens proporcionarà aproximadament aquesta quantitat en oli.

Abans d’arribar aquí ja deveu haver vist clarament la veritat de la qual he partit: que el catxalot i la balena franca tenen el cap gairebé completament diferent. Per resumir, doncs: en el cap de la balena franca no hi ha un gran fontanal d’esperma; ni dents d’ivori tampoc; ni un maxil·lar llarg i flexible a la mandíbula inferior, com en el catxalot. I en el catxalot no hi ha aquestes persianes, ni el gran llavi jussà, i gairebé no hi ha gens de llengua. A més, com ja hem dit, la balena franca té dos forats de brolladors externs i el catxalot només un.

I ara doneu una darrera llambregada a aquests venerables caps encaputxats mentre encara estan plegats, car un d’ells ben aviat s’enfonsarà dins mar i serà oblidat, i l’altre no trigarà gaire a seguir-lo.

Podeu captar l’expressió del catxalot? És la mateixa amb la qual morí, només que algunes de les arrugues més llargues que tenia al front ara sembla que s’han esvaït. Em fa l’efecte que aquest front ample té tota la placidesa d’un prat, nascuda d’una indiferència contemplativa davant de la mort. Però remarqueu l’expressió de l’altre cap. Vegeu aquest llavi jussà sorprenent, pitjat per accident contra el costat del vaixell com per abraonar fermament la mandíbula. No us sembla que aquest cap parla d’una gran resolució pràctica d’enfrontar-se a la mort? Jo diria que aquesta balena franca devia haver estat una estoica, i el catxalot un platònic que es devia haver dedicat a estudiar Spinoza durant la seva vellesa.





76


L’ariet

Abans d’abandonar per ara el cap del catxalot, m’agradaria que vosaltres mateixos, senzillament com a fisiòlegs assenyats, remarquéssiu els detalls del seu aspecte frontal en tota la seva concentració densa. M’agradaria que ho investiguéssiu amb l’única intenció de fer-vos per vosaltres mateixos una idea, sense exageració i amb intel·ligència, de la força d’ariet que hi pot haver instal·lada aquí. Aquesta és una qüestió important, car heu d’establir aquest punt satisfactòriament per vosaltres mateixos, o si no heu de romandre per sempre incrèduls davant un dels esdeveniments més aclaparadors, però no menys certs, que es puguin trobar en tota la història registrada.

Observareu que, en la posició ordinària de nedar del catxalot, la part frontal del seu cap forma un pla gairebé totalment vertical a l’aigua. Observareu que la part inferior d’aquest front s’inclina considerablement cap enrere, com per proporcionar més agombol a la llarga cavitat que rep la mandíbula jussana, semblant a un botaló. Observareu que la boca està situada completament sota el cap, de la mateixa manera, de fet, que si vosaltres tinguéssiu la boca completament sota la barbeta. A més, observareu que el catxalot no té nas extern i que el nas que té —l’orifici del brollador— és damunt el cap; observareu que els ulls i les orelles són a banda i banda del cap, aproximadament a un terç de tota la longitud des de la part frontal. Per tant ara ja us deveu haver adonat que el cap del catxalot és una paret morta i cega, sense ni un sol òrgan ni cap prominència tova de cap mena. A més a més, heu de considerar també que només a l’extrem inferior de la part frontal que s’inclina cap enrere hi ha un vestigi lleugeríssim d’os, i que fins que no s’entra prop de vint peus del front endins no es troba el desenvolupament cranial complet. Així doncs, aquesta enorme massa sense ossos és com una capçana. Finalment, tot i que, com ben aviat es revelarà, aquesta massa conté en part l’oli més delicat, ara sereu informats de la naturalesa de la substància que revesteix d’una manera tan inexpugnable aquest aparent efeminament. En algun lloc anterior us he descrit que el greix recobreix el cos dels cetacis com la pell d’una taronja. Passa el mateix amb el cap, però amb una diferència: aquell embolcall del cap, tot i que no és de tant de gruix, és d’una duresa òssia que no pot imaginar qui no se les ha hagudes d’heure amb ell. L’arpó de llengüetes més dures, la llança més esmolada disparada pel braç humà més poderós, hi reboten impotents. És com si el front del catxalot estigués pavimentat amb peüngles de cavall. No crec que s’hi amagui cap mena de sensibilitat.

Considereu vosaltres mateixos una altra qüestió. Quan s’escau que dos grans vaixells de les Índies, ben carregats, s’amunteguen i s’engrunen mútuament en els molls, què fan els mariners? No pengen pas, entre els bucs, en el lloc de contacte imminent, cap mena de substància dura, com ferro o fusta. No, hi pengen una capçana llarga i arrodonida, feta d’estopa i suro i embolicada amb cuiro del més gruixut i dur. Aquesta capçana rep, amb valentia i sense dany, la premuda que hauria trencat totes les aspes de fusta de roure i totes les palanques de ferro. Això il·lustra a bastament per si mateix el fet obvi al qual apunto. Però, suplementàriament, se m’ha acudit la hipòtesi que, atès que els peixos ordinaris posseeixen allò que se’n diu una veixiga natatòria capaç de distendre’s o contraure’s a voluntat, i atès que el catxalot, pel que jo en sé, no en té; considerant, també, la manera inexplicable amb què enfonya el cap sota la superfície, i que altres vegades neda amb el cap completament fora de l’aigua; considerant l’elasticitat sense obstacles del seu embolcall, i considerant l’interior únic i especial del seu cap, se m’ha acudit com a hipòtesi, dic, que aquestes misterioses bresques pulmonars poden tenir possiblement una relació fins ara desconeguda i insospitada amb l’aire exterior, de manera que siguin susceptibles d’una distensió i contracció atmosfèriques. Si fos així, imagineu com seria d’irresistible aquesta força, a la qual contribueix el més impalpable i destructiu de tots els elements.

I ara fixeu-vos: empenyent infal·liblement aquest mur tancat, inexpugnable, invulnerable, amb aquesta cosa lleugera i flotant que té a dins, heus aquí que a darrere hi neda tota una massa de vida portentosa que només pot ser estimada adequadament si la comparem a llenya estibada, és a dir, per l’embalum; i tot això obedient a una sola voluntat, com l’insecte més menut. De manera que quan, a partir d’ara, jo us detalli totes les especialitats i les concentracions de potència que hi ha a qualsevol part del cos d’aquest monstre expansiu, quan us mostri algunes de les seves gestes intel·ligents menys considerables, confio que haureu renunciat a qualsevol mena d’incredulitat ignorant i estareu disposats a mantenir-vos ferms en això: que encara que el catxalot obrís un pas a través de l’istme de Darien, i ajuntés l’Atlàntic amb el Pacífic, vosaltres no alçaríeu ni un pèl de les vostres celles. Car, si no reconeixeu la grandesa del catxalot, no sou més que provincians i sentimentals en la Veritat. Però la Veritat clara és una cosa a la qual només s’enfronten els gegants salamandra. Ben petites seran, doncs, les possibilitats per als provincians. Què li va passar al jove feble que va alçar el vel de la deessa terrible a Sais?[103]





77


La gran Bóta de Heidelburgh[104]

Ara ve el trasbals de la caixa. Però, per comprendre-ho, correctament cal que sapigueu quelcom de la curiosa estructura interna de la cosa sobre la qual es treballa.

Considerant el cap del catxalot com un cos sòlid de forma oblonga, podeu dividir-lo, en un pla inclinat, en dues parts en forma de tascó[105], l’inferior dels quals és l’estructura òssia que forma el crani i les mandíbules, i el superior és una massa untuosa completament mancada d’ossos, l’ample extrem davanter del qual forma el front del cetaci, expandit verticalment. Subdividiu horitzontalment aquest tascó superior pel bell mig del front i aleshores teniu dues parts gairebé iguals que ja eren dividides abans de forma natural per una paret interna d’una substància espessa i tendinosa.

La part inferior de la subdivisió, anomenada el bigalot, és una bresca immensa d’oli formada pel creuament i entrecreuament de fibres blanques resistents que esdevenen deu mil celles imbricades que ho omplen tot. La part superior, coneguda com la caixa, pot ser considerada com la Gran Bóta de Heidelburgh del catxalot. I de la mateixa manera que aquest famós gran cup està misteriosament gravat a la part davantera, així el vast front ple de plecs del catxalot forma innombrables dibuixos estranys que componen l’adorn emblemàtic d’aquesta bóta prodigiosa. A més, així com la Bóta de Heidelburgh era sempre plena del més excel·lent dels vins de les valls del Rin, igualment la bóta del catxalot conté el més valuós, i de molt, de tots els solatges oliosos, és a dir, l’esperma preuadíssim en el seu estat absolutament pur, límpid i flairós. Aquesta preciosa substància no es troba lliure de mescla a cap altra part de la criatura. Tot i que mentre l’animal és viu aquest greix roman en estat de fluïdesa perfecta, en canvi, així que entra en contacte amb l’aire després de la mort comença a solidificar-se tot formant bells rebrots cristal·lins com quan en l’aigua es comencen a formar els primers gels, fins i delicats. La caixa d’un catxalot gran proporciona generalment uns cinc-cents galons d’esperma, malgrat que per circumstàncies inevitables se’n tuda una part considerable, es vessa, s’escapa o es perd irrevocablement d’alguna altra manera en l’afer delicat de salvar-ne el que es pugui.

No sé amb quin material delicat i costós devia ser folrada la Bóta de Heidelburgh, però aquest folre no podria ser comparat en riquesa superlativa amb la membrana sedosa color perla que, com el revestiment d’una pell fina, forma la superfície interior de la caixa del catxalot.

Ja s’haurà vist que la Bóta de Heidelburgh del catxalot abraça tota la llargada de la part superior sencera del cap; i atès que, com ja s’ha explicat abans a un altre lloc, el cap abraça un terç de tota la llargada de la criatura, aleshores calculant que aquesta llargada per a un catxalot de bona mida sigui de vuitanta peus, tindreu més de vint-i-sis peus de fondària per a la bóta quan és hissada en vertical contra el costat del vaixell.

En l’operació de decapitar el catxalot, l’instrument del decapitador arriba molt a prop del lloc on a continuació es practica una entrada al dipòsit d’esperma; per tant, ha d’actuar amb una cautela fora del comú, no fos cosa que un cop descurat i inoportú envaís el santuari i deixés anar, balafiant-lo, el seu contingut inestimable. És també aquesta part decapitada del cap allò que finalment és tret fora de l’aigua i mantingut en aquesta posició pels enormes palanquins d’esquarterament, les combinacions del cànem dels quals fan una autèntica selva de cordes en aquella zona.

Un cop dit tot això, ara us demano que feu atenció a l’operació meravellosa i, en aquest cas concret, gairebé fatal, d’encetar la Gran Bóta de Heidelburgh del catxalot.





78


Cisterna i poals

Lleuger com un gat, Tashtego s’enfila a l’arboradura i, sense alterar la seva posició erecta, corre directament per un braç de la verga major fins al lloc on es projecta exactament damunt de la Bóta hissada. Ha portat amb ell un palanqui lleuger anomenat fuet, que consisteix només en dues peces passades per un bossell d’una sola politja. Assegura el bossell de manera que pengi de la verga major i aleshores tira cap avall un extrem del cap fins que un mariner de coberta el subjecta fermament. Després, l’indi baixa per l’altre cap, una mà rere l’altra, gronxant-se en l’aire, fins que aterra destrament a la part alta del cap de la balena. Allí, encara més enlairat que la resta de la companyia, als quals crida animadament, sembla un muetzí turc que crida la bona gent a les pregàries des del cim d’un minaret. Li fan arribar una aixada de mànec curt molt esmolada i ell cerca diligentment el lloc adequat per escometre la Bóta. Actua amb molta de cura en aquest afer, com un buscador de tresors dins una casa vella que pica les parets per trobar, pel so, on està emparedat l’or. Quan s’ha acabat aquesta recerca cautelosa, un poal reforçat amb cèrcols de ferro, exactament igual que un poal de pou, ha estat lligat a un extrem del fuet, mentre que l’altre extrem és estirat a través de coberta i aguantat ferm per dos o tres mariners atents. Ara aquests hissen el poal fins a l’abast de l’indi, al qual una altra persona ha fet arribar una perxa molt llarga; Tashtego encaixa la perxa al poal i el guia cap endins de la Bóta fins que hi desapareix completament. Aleshores avisa els mariners que aguanten el fuet i treu el poal, tot bimbollejant com el pot de llet acabada de munyir de la lletera. El recipient ple a vessar és baixat amb tota cura i engrapat per un mariner encarregat d’aquesta tasca, que el buida ràpidament dins un gran cossi. Llavors torna a enlairar-se el poal, i fa altre cop el mateix recorregut fins que la fonda cisterna ja no produeix res més. Cap al final, Tashtego ha d’empènyer cada cop amb més força la perxa, cada cop més endins de la Bóta, fins que n’hi fa entrar uns vint peus de fondària.

Durant una estona, la gent del Pequod havia estat trasbalsant d’aquella manera i ja hi havia diversos cossis plens de l’esperma fragant, quan tot de sobte va produir-se un accident estrany. Si fou que Tashtego, aquell indi salvatge, va ser tan descurat i distret per amollar per un moment la mà amb què s’aferrava als grans cables del palanqui que aguantava el cap del catxalot, o si fou que el lloc on s’estava era traïdor i lliscadís, o si fou el diable en persona que va voler que fos així sense explicar-ne els seus motius particulars; com fou exactament, ara no es pot saber, però tot d’un plegat, quan el poal que feia divuit o dinou pujava xuclant, Déu meu!, pobre Tashtego, com el poal bessó que fa el treball d’alternança en un pou de veritat, va caure de cap dins aquella gran Bóta de Heidelburgh i amb un horrible gloc-gloc oliós es va perdre completament de vista!

—Home per la borda! —va cridar Daggoo, que, enmig de la consternació general, va ser el primer de refer-se—. Envieu el poal cap aquí!

Aleshores va posar un peu dins el poal per assegurar més la mà que havia agafat el fuet relliscós, i els hissadors l’alçaren fins damunt del cap gairebé abans que Tashtego hagués tingut temps d’arribar al fons de l’interior. A l’entretant, es va produir un avalot terrible. Mirant part damunt de la borda, els mariners veieren que el cap abans sense vida ara alenava i panteixava just per sota de la superfície de la mar, com si en aquell moment hagués tingut una idea important; en realitat era només que el pobre indi revelava sense saber-ho, amb la seva lluita, la profunditat perillosa fins on s’havia enfonsat.

En aquell instant, mentre Daggoo estava aclarint el fuet damunt el cap —el fuet s’havia embullat, aneu a saber com, amb el gran palanqui d’esquarterar—, es va sentir un crac agut; davant l’horror inexpressable de tots ells, un dels dos enormes ganxos que aguantaven el cap va esqueixar la carn i l’enorme massa es va inclinar cap a un costat amb una vibració expandida, fins que el vaixell ebri va escorar i es va estremir com si hagués xocat amb un iceberg. El ganxo que continuava aguantant, i que ara suportava tot el pes, semblava que d’un moment a l’altre cediria, un fet encara més probable a causa de les sacsejades violentes del cap.

—Baixa, baixa! —cridaren els mariners a Daggoo, però amb una mà aguantaven el palanqui perquè si el cap caigués ell quedés penjat.

El negre ja havia desembullat el cable i ja ficava el poal dins el pou ara ensulsiat amb la intenció que l’arponer sepultat s’hi pogués agafar i així ser hissat a fora.

—En nom del cel, home de Déu! —cridà Stubb—. No veus que estàs ficant un cartutx aquí dins? Espera! De què li servirà que li clavis un cop de poal al cap? Espera et dic!

—Alerta el palanqui! —cridà una veu com l’espetec d’un coet.

Gairebé en el mateix instant, l’enorme massa va caure a mar amb gran terrabastall, com la Table Rock del Niàgara dins el remolí. El buc del vaixell, sobtadament alleugerit, va brandar tant que fins va mostrar les planxes de coure brillant. Tothom s’aguantava l’alè, mentre que Daggoo, oscil·lant, ara sobre els caps dels mariners, adés sobre l’aigua, enmig d’una espessa boira d’esquitxos, era contemplat amb dificultats, penjat al palanqui pendulant mentre el pobre Tashtego, sepultat viu, s’enfonsava cada vegada més cap al fons de la mar!

Però a penes el vapor cegador s’havia esbandit que ja es va veure sobre l’orla una figura nua amb un sabre d’abordatge a la mà. A continuació, un clapoteig sord va anunciar que el meu valent Queequeg s’havia capbussat per rescatar el company. Hi va haver una correguda i un amuntegament cap a aquell costat del vaixell i cada ull comptava cada glopeig de l’aigua, mentre que un moment seguia a un altre moment sense que es pogués veure senyal ni de l’ofegat ni del capbussat. Aleshores, alguns mariners saltaren a un bot que hi havia al costat del vaixell i se’n separaren una mica.

—Ah!, ah! —cridà Daggoo de sobte, des de la seva perxa ara tranquil·la, que oscil·lava allà dalt.

Tots miràrem enllà del costat del vaixell i vàrem veure un braç que sobresortia cap amunt d’entre les onades blaves: un espectacle ben estrany de veure, com un braç que sobresortís de l’herba part damunt una tomba.

—Tots dos! Són tots dos! —va tornar a cridar Daggoo amb un esgarip joiós.

Ben aviat vàrem veure que Queequeg bracejava valerosament amb un braç i amb l’altre engrapava els llargs cabells de l’indi. Un cop pujats al bot que esperava, foren portats ràpidament a coberta, però Tashtego va trigar molt a refer-se, i Queequeg no semblava gaire espavilat.

Ara bé, com s’havia realitzat aquell noble salvament? Capbussant-se darrere el cap que s’enfonsava lentament, Queequeg li havia fet talls laterals prop de la part inferior amb la seva espasa esmolada, de manera que hi va fer un gran forat. Aleshores havia amollat l’espasa i havia ficat dins el forat el seu llarg braç molt endins i cap amunt, i així havia arrossegat el pobre Tashtego agafant-lo pel cap. Va assegurar que quan havia ficat el braç per primera vegada havia topat amb una cama, però com que sabia més que bé que això no era com havia de ser i que podia haver ocasionat un gran inconvenient, havia empès aquella cama cap enrere i amb una empenta i un sacseig traçut, havia fet fer una cucavela a l’indi, de manera que en el pròxim intent el va treure de la manera bona: amb el cap per davant. I pel que feia al gran caparrot, es trobava tan bé com es podia esperar.

I així, gràcies al coratge i a la gran habilitat en obstetrícia de Queequeg, l’alliberament, o millor dit, el deslliurament de Tashtego es va produir feliçment, malgrat haver-se esdevingut enmig dels impediments més funestos i més aparentment desesperançats. La qual cosa és una lliçó que no s’ha d’oblidar mai. El treball de comare s’hauria d’ensenyar en el mateix curs que l’esgrima, la boxa, l’equitació i el rem.

Ja sé que aquesta aventura estrafolària del gay-head semblarà de segur increïble a alguns terrassans, tot i que ells mateixos deuen haver vist o sentit dir d’algú que ha caigut dins una cisterna, en terra ferma. Un accident que es produeix força sovint i amb molts més pocs motius que en el cas de l’indi si considerem que el coll del pou del catxalot és molt més relliscós que qualsevol altre.

Però és possible que hom m’apressi amb sagacitat a explicar com és això. Nosaltres ens crèiem que el cap del catxalot, amb el seu teixit tan ben tramat, era la part més lleugera i més suberosa de tot l’animal, i en canvi tu el fas enfonsar-se en un element de molt més pes específic que no pas ell. Ja t’hem enxampat. Però no, que sóc jo qui us tinc a vosaltres. Car quan el pobre Tash va caure, la caixa ja havia estat buidada gairebé completament del seu contingut més lleuger, i només quedava la paret densa i tendinosa del pou, una substància doblement soldada i repicada, com ja he dit abans, molt més pesada que l’aigua de mar, en la qual un bocí d’aquesta substància s’enfonsa gairebé com si fos plom. Però la tendència d’aquesta substància a enfonsar-se ràpidament, en aquell cas concret va ser materialment contrarestada per les altres parts del cap que encara hi eren afegides, de manera que es va enfonsar molt lentament i, de fet, deliberadament, cosa que va donar a Queequeg l’oportunitat de demostrar la seva agilitat de comare a cuita-corrents, com podeu molt bé dir. Sí, fou un part a la carrera, això fou.

Ara bé, si Tashtego s’hagués mort dins aquell cap, hauria estat una forma preciosa de morir: ofegat en el més blanc i delicat dels olis fragants, i tenint per taüt, carrossa i tomba la cambra interior secreta, el sancta sanctorum del catxalot. Només es pot recordar una fi més dolça que aquesta: la mort deliciosa d’un cercador de ruscs d’Ohio, que tot buscant mel en el forcall d’un arbre buit en va trobar tal emmagatzemament que, en inclinar-se massa, fou xuclat per la mel i va morir embalsamat. Quants us penseu que han caigut així dins el cap de mel de Plató i han mort allí dolçament?





79


La planura

Examinar a fons les línies de la seva cara o palpar els bonys del cap d’aquest leviatan és una cosa que cap fisiognomista o frenòleg encara no s’ha dedicat a fer. Una empresa com aquesta semblaria gairebé tan poc esperançadora com per a Lavater haver escodrinyat les arrugues del penyal de Gibraltar, o per a Gall haver pujat per una escala de mà per tocar amb les mans la cúpula del Panteó. No obstant això, en les seves obres famoses, Lavater no tracta només de les diverses cares dels homes, sinó que també estudia atentament les cares de cavalls, ocells, serps i peixos; i s’estén en detalls sobre les modificacions de l’expressió discernibles en aquests rostres. I Gall i el seu deixeble Spurzheim aconseguiren, també, alguns indicis referents a les característiques frenològiques en altres éssers diferents dels homes. Per tant, tot i que no estic gaire qualificat per fer de peoner en l’aplicació d’aquestes dues semiciències al catxalot, faré el que pugui. Jo ho intento tot, aconsegueixo el que puc.

Fisiognomònicament, el catxalot és una criatura anòmala. No té nas pròpiament dit. I atès que el nas és el tret central i més conspicu que, a més, potser modifica i fins i tot controla l’expressió combinada de tots els trets, semblaria, per tant, que l’absència en forma d’apèndix extern hauria d’afectar molt el rostre. Car, així com en un paisatge enjardinat, per completar l’escena es considera gairebé indispensable la presència d’un campanar, una cúpula o un monument, o qualsevol mena de torre, pel mateix motiu no hi ha cap cara que pugui ser fisiognomònicament correcta sense l’alta agulla de pedra calada del nas. Destruïu el nas de l’estàtua de Júpiter de Fídies i ja veureu quina tristesa en queda! Però el leviatan és d’una magnitud tan enorme, són tan solemnes les seves proporcions, que la deficiència que resultaria horrible en l’estàtua de Júpiter no enlletgeix en absolut el leviatan. Més encara, n’és una grandesa addicional. En el catxalot, el nas hauria resultat impertinent. Mentre navegueu en la vostra pastera pel seu cap immens, en el vostre viatge fisiognomònic, les vostres idees sobre el catxalot no seran mai ofeses per la constatació que té un nas susceptible de pegar-li una estirada. Una idea maligna que molt sovint s’entesta a presentar-se fins i tot quan contemplem el més poderós macer reial dalt del seu tron.

En alguns detalls, potser la visió fisiognomònica més imponent que es pot tenir del catxalot és precisament la de la immensa planura del seu front. Aquest aspecte és sublim.

Un front humà, quan pensa és com la banda de llevant en el moment torbat de la matinada. En el repòs de la pastura, el front arrufat del brau té un toc de grandesa. El front de l’elefant és majestuós quan empeny pesats canons pels congosts entre muntanyes. El front místic, humà o animal, és com aquell gran segell daurat que els emperadors germànics posaven als seus decrets. Significa: «Déu: fet en el dia d’avui per la meva mà». Però en la majoria de criatures, i més encara en l’home, molt sovint el front no és altra cosa que una simple franja de terra alpina que s’estén al llarg de la ratlla nevada. Són pocs els fronts que, com els de Shakespeare o de Melanchthon, s’enfilen tan amunt i baixen tan avall que els ulls hi semblen llacs de muntanya, clars, eterns i immòbils; i part damunt aquests llacs, en les arrugues que hi ha, sembla que hi podeu seguir el rastre dels pensaments embanyats que baixen a beure-hi, com els caçadors de les Terres Altes segueixen el rastre del cérvol per les seves petjades a la neu. Però en el catxalot, aquesta alta i poderosa dignitat divina inherent al front és tan immensament augmentada que, en contemplar-la en aquesta gran vista frontal, sentiu amb més força la divinitat i els poders temibles que no pas contemplant qualsevol altre objecte de la natura vivent. Car no veieu cap punt amb precisió, no es destaca cap tret precís; no hi ha nas, ni ulls, ni orelles, ni boca; no hi ha cara; de fet, el catxalot no té cara; no hi ha res tret d’aquest ample firmament que és el seu front, amb plecs plens d’enigmes, amenaçant ombrívolament amb la condemnació bots, vaixells i homes. Ni tan sols de perfil s’empetiteix aquest front portentós, tot i que vist des d’aquest angle la seva grandiositat no us aclapara tant. De perfil capteu clarament aquesta depressió horitzontal, en forma de mitja lluna, al bell mig del front, que en l’home és la marca del geni en opinió de Lavater.

Però com? Geni en el catxalot? Ha escrit mai un llibre el catxalot, o ha pronunciat un discurs? No, el seu gran geni es demostra en el seu no fer res de particular per demostrar-ho. A més, també es demostra pel seu silenci piramidal. I això em recorda que si el jove món oriental hagués conegut el gran catxalot, aquest animal hauria estat deïficat pels seus pensaments de fantasia infantil. Els orientals deïficaren el cocodril del Nil perquè no té llengua; i el catxalot no té llengua o, si més no, és tan extremament petita que no és susceptible de ser treta. Si d’ara endavant alguna nació altament culturitzada i poètica aconsegueix de fer tornar als seus drets per naixença els alegres déus maies de l’antigor i els entronitza de bell nou en el cel ara egotista, tingueu per segur que en la muntanya ara sense encants, a l’alt tron exaltat de Júpiter, hi senyorejarà el gran catxalot.

Champollion va desxifrar els jeroglífics del granit arrugat. Però no hi ha cap Champollion que desxifri l’Egipte de la cara de cada home i de cada ésser. La fisiognomonia és, com qualsevol altra ciència humana, una faula passatgera. Aleshores, si sir William Jones, que llegia trenta llengües, no podia llegir el rostre del pagerol més senzill en els seus significats més pregons i més subtils, com pot l’analfabet Ismael tenir l’esperança de llegir el caldeu terrible del front del catxalot? No faig altra cosa que posar aquest front davant vostre. Llegiu-lo si podeu.





80


El bessó

Si el catxalot és fisiognomònicament una esfinx, per al frenòleg, el seu cervell sembla aquell cercle geomètric impossible de quadrar.

En un exemplar adult, el crani pot arribar a fer almenys vint peus de llargada. Traieu de polleguera la mandíbula inferior i la vista lateral d’aquest crani és com la vista lateral d’un pla moderadament inclinat que descansa completament sobre una base plana. Però quan és viu —que és com l’hem vist a un altre lloc—, aquest pla inclinat té l’angle entatxonat i gairebé quadrat per l’enorme massa sobreposada del bigalot i l’esperma. Al punt més elevat, el crani forma un cràter on s’allotja aquesta part de la massa, mentre que, sota el llarg trespol del crani —en una altra cavitat que poques vegades és més gran de deu polzades de llargada i si fa no fa les mateixes de fondària—, hi reposa el grapat de cervell d’aquest monstre. El cervell és almenys a trenta peus de la part visible del front, en l’animal viu; roman amagat darrere unes fortificacions exteriors vastíssimes, com la ciutadella interior que hi ha dins de les fortificacions extenses de la ciutat de Quebec. Tan ocult és com un estoig valuós, que jo he conegut alguns baleners que neguen de totes totes que el catxalot tingui cap altre cervell que aquesta semblança de cervell palpable format per les iardes cúbiques del seu magatzem d’esperma. Aquest esperma està col·locat fent estranys plecs, corrents i circumvolucions, de manera que, segons la manera de veure dels baleners, sembla concordar més amb la idea de la força general del catxalot que aquesta mística part de l’animal sigui la seu de la seva intel·ligència.

És evident, doncs, que des del punt de vista frenològic el cap d’aquest leviatan, quan la criatura és viva i intacta, és un engany absolut. Pel que fa al seu cervell veritable, no en podeu veure cap indicació ni sentir-ne cap. El catxalot, com totes les coses poderoses, mostra un front fals per al món corrent.

Si descarregueu el crani del munt d’esperma i després doneu una llambregada al seu extrem posterior, que és la part més elevada, us sorprendrà la semblança que té amb el crani humà contemplat en la mateixa situació i des del mateix punt de vista. Efectivament, col·loqueu aquest crani al revés (reduït a escala a la magnitud humana) damunt una safata, entre altres cranis humans, i els confondreu sense voler; i en fixar-vos en les depressions que té a una part del cim, diríeu, en llenguatge frenològic: «Aquest home no tenia autoestima ni veneració». I amb aquestes negacions, considerades paral·lelament amb el fet afirmatiu de la seva mola i el seu poder prodigiosos, us podeu formar el concepte més autèntic, per bé que no el més joiós, d’allò que és la potència més elevada.

Però si, a causa de les dimensions relatives del cervell veritable del catxalot, considereu que no és susceptible de ser localitzat com cal, aleshores us dono una altra idea. Si observeu atentament l’espinada de gairebé qualsevol quadrúpede, us sorprendreu de com les vèrtebres s’assemblen a un collar enfilat de cranis nans, tots ells amb una similitud rudimentària amb el crani pròpiament dit. Que les vèrtebres són cranis sense desenvolupar és una concepció germànica. Un amic estranger una vegada m’ho va fer notar en l’esquelet d’un enemic que ell havia matat i amb les vèrtebres del qual estava incrustant la proa punxeguda de la seva canoa, formant una mena de baix relleu. Ara bé, jo considero que els frenòlegs han omès una cosa molt important en no seguir les seves investigacions des del cerebel fins al canal de l’espinada. Perquè crec que bona part del caràcter humà es pot trobar indicat en aquests ossos de l’esquena. M’estimaria més sentir la vostra espinada que no el vostre crani, qualsevulla que sigueu. Una biga prima de l’espinada encara no ha aguantat mai una ànima plena i noble. Jo em satisfaig amb la meva espinada com amb l’asta ferma i audaç d’aquesta bandera que brando a mitges davant el món.

Apliqueu aquesta branca espinal de la frenologia al catxalot. La seva cavitat cranial continua amb la primera vèrtebra del coll i el fons del canal medul·lar d’aquesta vèrtebra deu fer una amplada de deu polzades i una alçada de vuit; és de forma triangular amb la base cap avall. A mesura que passa per les altres vèrtebres, el canal disminueix de grossària, però continua tenint molta de capacitat durant una distància considerable. Naturalment, aquest canal és ple de la mateixa substància, estranyament fibrosa —la medul·la espinal—, que el cervell, amb el qual comunica directament. I encara més, durant força peus després d’emergir de la cavitat cranial, la medul·la espinal té un gruix constant gairebé igual que el del cervell. Amb totes aquestes circumstàncies, no seria raonable investigar i dibuixar plans de l’espinada del catxalot des del punt de vista frenològic? Car, vista a aquesta llum, la sorprenent petitesa relativa del cervell en si resulta més que compensada per la sorprenent grandària relativa de la medul·la espinal.

Però deixant que aquesta indicació actuï com pugui en els frenòlegs, ara voldria assumir senzillament la teoria espinal en relació al gep del catxalot. Aquest gep august s’alça, si no m’erro, de damunt una de les vèrtebres més grans i n’és, per tant, d’alguna manera, el motlle convex exterior. Aleshores, per la seva situació relativa, jo anomenaria aquest gran gep l’òrgan de la fermesa i de la indomabilitat del catxalot. I que el gran monstre és indomable, ja tindreu raons per saber-ho.





81


El Pequod troba el Donzella

Va arribar el dia predestinat i, com tocava, ens vàrem trobar amb el vaixell Jungfrau, capità Derick De Deer, de Bremen.

Els holandesos i els alemanys, que abans havien estat els baleners més grans del món, ara estan entre els darrers; però adesiara, a intervals molt clars de latitud i longitud, encara els podeu trobar ocasionalment amb la seva bandera en el Pacífic.

Per alguna raó, el Jungfrau semblava prou ansiós per presentar-nos els seus respectes. Encara era a una certa distància del Pequod quan ja va orsar i va arriar un bot; el capità fou portat cap a nosaltres, i s’estava impacient a la proa en lloc de romandre a popa.

—Què porta a la mà? —s’exclamà Starbuck, assenyalant una cosa que l’alemany portava i que es gronxava—. No és possible! Un setrill de llàntia!

—No, no és pas això —digué Stubb—. És una cafetera, senyor Starbuck. Ve a fer-nos el cafè, el lladrador. Que no veieu aquell pot de llauna tan gran que hi ha al seu costat? És aigua bullint. Oh, ho fa molt bé, aquest lladrador!

—I ara! —s’exclamà Flask—. És un setrill i un pot d’oli. Se li ha acabat l’oli i ve a demanar-ne.

Per molt curiós que pugui semblar que un vaixell olier hagi de manllevar oli en una zona de pesca, i per molt que pugui això contradir al revés el vell proverbi sobre allò de portar carbó a Newcastle, a vegades passa de veritat una cosa així; i en el cas present, el capità Derick De Deer portava sens dubte un setrill, com havia afirmat Flask.

Quan va pujar a coberta, Ahab se li va acostar bruscament sense reparar en allò que l’home duia a la mà; però l’alemany, amb el seu lladruc trencat, ben aviat va demostrar la seva total ignorància pel que feia a la Balena Blanca. Va portar immediatament la conversa cap al setrill i la llauna d’oli, amb algunes observacions sobre la manera que, a la nit, s’havia de ficar al coi enmig d’una fosca total: havia acabat fins a la darrera gota el seu oli de Bremen i encara no havia capturar ni un peix volador per cobrir la deficiència. Va acabar indicant que el seu vaixell estava allò que en la pesca se’n diu «pur» (és a dir, buit), i que per tant era ben mereixedor del nom de Jungfrau o de Donzella.

Un cop satisfetes les seves necessitats, Derick se’n va anar; però encara no havia arribat al costat del seu vaixell que s’anunciaren balenes gairebé simultàniament des dels tamborets de totes dues naus; i tan delerós per a la caça estava Derick, que sense aturar-se a deixar a bord la llauna d’oli i el setrill, va fer girar en rodó el seu bot i se’n va anar darrere els setrills leviatànics.

Com que la caça havia estat aixecada a sotavent, ell i els altres tres bots alemanys que ben aviat el seguiren duien un avantatge considerable a les quilles del Pequod. Hi havia vuit balenes, una bandada mitjana. Conscients del perill, s’allunyaven en grup compacte a gran velocitat, el vent a la cua, i els seus flancs es tocaven com tirs de cavalls guarnits. Feien un gran deixant, molt ample, com si desenrotllessin contínuament un ample pergamí damunt l’aigua.

Al bell mig d’aquell ràpid deixant i a moltes braces endarrere, nedava un mascle vell, immens, geperut, que pel seu progrés comparativament lent, així com per les inusuals incrustacions groguenques que creixien damunt la seva pell, hauríeu dit que estava malalt d’icterícia o d’alguna altra cosa. Semblava dubtós que aquell cetaci pogués pertànyer a aquella bandada perquè no és costum que aquells leviatans venerables siguin sociables. No obstant això, es mantenia en el deixant, tot i que de fet el reflux de l’avanç de la bandada l’havia de retardar forçosament. El gran mur de contenció que feia l’onatge de davant el seu morro ample es trencava com les ones formades quan dos corrents hostils s’ajunten. El seu broll era curt, lent i dificultós, sortia amb una mena de borbolleig escanyat i s’escampava en franges esqueixades, seguides per unes estranyes commocions subterrànies de l’animal, que semblaven trobar sortida per l’altra extremitat enfonsada i feien que l’aigua de darrere seu s’elevés en bombolles.

—Qui té algun calmant? —digué Stubb—. Temo que tingui mal de ventre. Valga’m Déu, us imagineu què deu ser tenir un quartó de mal de ventre? Els vents contraris li fan una festa boja, nois. És el primer vent dolent que he vist bufar mai per la popa. Però mireu, hi ha hagut mai cap balena que fes aquestes guinyades? Per força deu haver perdut l’arjau.

Com un vaixell de les Índies sobrecarregat, que en acostar-se a la costa d’Indostan amb la coberta plena de cavalls espantats escora, s’enfonsa, avança i capcineja, així mateix aquell vell cetaci gronxava el seu buc carregat d’anys, i adesiara es removia damunt les costelles que li feien nosa i mostrava la causa del seu deixant esgarriat: un monyó poc natural en la seva aleta d’estribord. Seria difícil dir si havia perdut l’aleta en batalla o si havia nascut sense.

—Espera una mica, iaio, i et donaré un cabestrell per al teu braç ferit —va cridar Flask cruelment, tot assenyalant la cabestrera que tenia a la vora.

—Alerta que no te’l posi a tu —cridà Starbuck—. Au, sirga, o el lladrador se l’endurà.

Tots els bots rivals, amb una sola i igual intenció, es dirigien vers aquell peix, i no solament perquè era el més gran i, per tant, el més valuós de tots, sinó també perquè era el que tenien més a prop i perquè les altres balenes avançaven a tan gran velocitat que gairebé impossibilitaven la persecució de moment. En aquest punt, els bots del Pequod ja havien avançat els tres bots alemanys que havien arriat darrer, però el bot de Derick, pel gran avantatge de partida que havia tingut, encara anava al capdavant de l’encalç, tot i que a cada moment estava a punt de ser atrapat pels seus rivals estrangers, que l’únic que temien era que, en estar com estaven tan a prop del seu blanc, l’alemany podia ser capaç de disparar el seu ferro abans que poguessin aconseguir-lo i sobrepassar-lo. Pel que fa a Derick, semblava que estava ben convençut que seria així i de tant en tant, amb un gest de burla, brandava el setrill cap als altres bots.

—Poc graciós i desagraït, és aquest porc! —cridà Starbuck—. Se’m riu a la cara i em repta amb la mateixa llauna de pobre que li he omplert no fa ni cinc minuts! —i després, amb el seu xiuxiueig intens de sempre—: Endavant, llebrers! Aquisseu-lo!

—Ja us ho diré, nois —cridava Stubb a la seva tripulació—. Va contra la meva religió enfurismar-me, però m’agradaria menjar-me aquest diantre d’alemany que lladra. Au, remeu! Consentireu que aquest belitre us venci? Us agrada el conyac? Un bocoi de conyac, doncs, al millor. Au, vinga, per què no feu que us esclati alguna vena, un parell de vosaltres? Qui és que ha tirat una àncora per la borda… no ens movem ni un dit… com si estiguéssim en calma absoluta. Apa, apa, que ja creix l’herba al fons del bot! Déu meu, que el masteler ja treu brots. Això no va, nois. Mireu el bordador! Les coses clares, xicots, feu comptes escopir foc o no?

—Oh, mireu quina sabonera que fa! —cridava Flask, ballant amunt i avall—. Quin gep! Apa, feu pinya damunt el bou… que s’està quiet com un tronc. Oh, minyons, feu força! Coca i escopinyes per sopar, ja ho sabeu, minyons! Cloïsses enfornades i bunyols! Oh, feu força, força! Aquesta balena és una cent barrils, no la perdeu, ara… no la perdeu, no! Mireu el lladrador! Oh, no empenyeu pel que engoliu, minyons! Oh quin enfit, quina enfitada! Que no us agrada l’esperma? Per allí corren tres mil dòlars, homes… un banc sencer, un banc sencer! El banc d’Anglaterra!… Au, au, estrop! Quina en fa ara, l’alemany?

En aquest moment Derick llançava el setrill contra els bots que avançaven, i també la llauna d’oli; potser ho feia amb la doble intenció de retardar la carrera dels seus rivals i al mateix temps per accelerar econòmicament la seva gràcies a l’impuls momentani del seu tir cap enrere.

—Aquest maleducat gos germànic! —cridà Stubb—. Remeu fort, nois, com cinquanta mil vaixells de guerra carregats de dimonis pèl-rojos! Què me’n dius, Tashtego? Ets o no ets l’home capaç de xapar-te l’espinada en vint-i-dos bocins en honor del vell gay-head? Què me’n dius?

—Remo com un condemnat, dic! —cridà l’indi.

Ferotgement però sense descompondre’s, incitats per les befes de l’alemany, els tres bots del Pequod ja començaven a arrenglerar-se gairebé en filera i, així col·locats, aconseguien el bot estranger per moments. En l’actitud ferma, despresa i cavallerosa del patró de bot quan s’acosta a la presa, els tres oficials s’aixecaren orgullosament i de tant en tant animaven el remer de popa amb el crit estimulant de:

—Endavant i força! Visca la brisa de rem! Fora el lladrador! Avanceu-lo!

Però Derick havia tingut una partida tan avantatjosa que malgrat tota la gosadia dels altres hauria aconseguit la victòria en la correguda si no hagués tingut un judici just que li va caure a sobre en forma d’embolic de cordes que es va entortolligar la pala del seu remer d’enmig. Mentre l’esburbat mariner d’aigua dolça maldava per alliberar el seu rem i mentre, en conseqüència, el bot de Derick estava a punt de sotsobrar i ell tronava contra els seus homes en ràbia desfeta, fou el bon moment per a Starbuck, Stubb i Flask. Amb un crit, pegaren una estrebada mortal cap endavant i es col·locaren de biaix a l’alçada de l’alemany. Un instant després els quatre bots estaven en diagonal dins el deixant de la balena; a banda i banda dels bots s’estenia l’onada escumosa que feia l’animal.

Fou un espectacle terrible, lamentable i enfollidor. Ara la balena avançava amb el cap a fora i engegava el brollador cap endavant en una font contínuament turmentada; mentre que la seva pobra única aleta colpejava el seu costat en una agonia espantosa. Guinyava ara cap a una banda, suara cap a l’altra, en la seva fugida vacil·lant, i a cada ona que trencava s’enfonsava espasmòdicament en la mar o aixecava de costat cap al cel la seva única aleta tremolosa. Així jo he vist un ocell amb una ala escapçada que feia terribles cercles trencats en l’aire en intentar debades escapar dels falcons pirates. Però l’ocell té veu, i amb crits planyívols farà conèixer la seva por; en canvi, la por d’aquest enorme animal marí mut estava encadenada i encantada dins ell; no tenia veu, tret de la respiració sufocada del seu espiracle, i això feia que l’espectacle que donava fos terriblement llastimós; i, alhora, la seva mola impressionant, la seva mandíbula en forma de rastell, i aquella cua impressionant, era més que prou per terroritzar l’home més cepat que se’n compadís.

En veure que uns pocs instants més donarien l’avantatge als bots del Pequod, i per tal de no ser vençut així en el joc, Derick va triar a l’atzar allò que li devia semblar un tir inusualment llarg, abans que no se li escapés la darrera possibilitat per sempre.

Però tan aviat com l’arponer de Derick es va posar dempeus per al llançament, els tres tigres —Queequeg, Tashtego i Daggoo— instintivament es posaren drets d’un salt i formant una filera en diagonal apuntaren simultàniament les seves llengüetes; disparats part damunt del cap de l’arponer alemany, els tres ferros de Nantucket es clavaren en la balena. Quins bafs encegadors d’escuma i de foc blanc! Els tres bots, arrossegats per la primera embranzida cap endavant de la balena enfunda, colpejaren de costat el bot alemany amb tal força que tant Derick com el desconcertat arponer foren tirats per la borda i damunt d’ells els passaren les tres quilles voladores.

—No tingueu por, estimats bunyols tous! —cridà Stubb mirant-los de passada en avançar-los—. Ja us recolliran… sí, he vist uns quants taurons a popa… sí, una mena de gossos de Sant Bernat, que ajuden els viatgers perduts. Hurra! D’això se’n diu navegar! Cada quilla és un raig de sol! Hurra! Heus-nos aquí com tres pots de llautó lligats a la cua d’un jaguar enfollit! Això em fa pensar a lligar un tílburi a un elefant, en una planura… fa volar els raigs de les rodes, nois, quan lligueu un elefant d’aquesta manera… i també hi ha el perill de caure a fora, quan enfileu un coster. Hurra! Així és com se sent un home quan va cap a can Barrufet… una carrera sense fi per una capavallada! Hurra! Aquesta balena porta el correu de l’eternitat!

Però la fua del monstre fou breu. Amb un panteix sobtat, es va capbussar tumultuosament. Amb un refrec veloç, les tres cabestreres volaren amb tal força al voltant dels bitons que hi tallaren uns solcs profunds, mentre que els arponers tanta de por tenien que aquell capbussament de la balena exhaurís ben aviat la cabestrera que, amb tota la força i l’habilitat que tenien, varen fer donar unes quantes voltes al cap fumejant per subjectar-lo; fins que, a la fi —a causa de la tensió cap avall de les falques de proa dels bots, des d’on baixaven els tres caps directament a l’aigua—, les regales de les proes gairebé arribaren a nivell d’aigua, mentre que les tres popes es dreçaven cap amunt. I quan la balena va deixar de submergir-se, ells romangueren una estona en aquella mateixa actitud, temorosos d’amollar més cabestrera, per bé que la posició els resultava un xic incòmoda. Però tot i que amb aquest sistema s’han enfonsat i perdut molts bots, és precisament amb aquest «aguant», com en diuen, aquest mantenir enganxades les llengüetes esmolades dins la carn viva del llom de l’animal, és això el que sovint es turmenta el leviatan fins a fer-lo pujar de bell nou a la superfície a trobar-se amb la llança esmolada dels seus enemics. Deixant de banda el perill d’aquest sistema, és dubtós que aquest procediment sigui sempre el millor, car és raonable suposar que, com més temps la balena ferida romangui sota l’aigua, més exhausta quedarà. Perquè, per la seva enorme superfície —que en un catxalot adult és una mica menys de dos mil peus quadrats—, la pressió de l’aigua és immensa. Tots sabem el sorprenent pes atmosfèric que nosaltres mateixos aguantem, aquí fora, damunt la terra, en l’aire; que n’és d’immensa, doncs, la càrrega d’un cetaci, que aguanta damunt l’esquena una columna de dues-centes braces d’oceà! Com a mínim deu ser igual que el pes de cinquanta atmosferes. Un balener n’ha fet l’estimació, que és el pes de vint vaixells de guerra amb tots els canons, les provisions i la tripulació a bord.

Mentre els tres bots s’estaven quiets en aquella mar que onejava suaument i es contemplava en el seu migdia blau i etern, mentre no pujava de les fondàries ni un remuc ni un crit de cap mena, ni tan sols un glopeig de l’aigua ni una bombolla, quin home de terra endins hauria pogut pensar que davall de tot aquell silenci i d’aquella placidesa s’hi recargolava i s’hi retorcia en agonia el monstre més gran de la mar? Ni vuit polzades de cap en perpendicular no eren visibles des de les proes. És creïble que amb aquelles cordes tan primes s’aguantés penjat el gran leviatan com el gran pes d’un rellotge amb corda per vuit dies? Penjat? I d’on penjava? De tres bocins de taula. És aquesta la criatura de la qual un dia es digué tan triomfalment: «Pots omplir la seva pell de ferros amb llengüetes, o el seu cap de rampagolls? L’espasa de qui l’ataca no es pot clavar, ni la llança, ni el dard, ni la cota de malla: per a ella el ferro és palla; la fletxa no la pot fer fugir; els dards li són com rostoll; se’n riu de qui branda una llança!».[106] Aquesta és la criatura? És aquesta? Ah!, que als profetes els segueixin tals incompliments! Car, amb la força de mil braons a la cua, Leviatan ha amagat el cap sota les muntanyes de la mar per fugir dels rampagolls del Pequod!

En la claror esbiaixada del capvespre, les ombres que els tres bots enviaven sota la superfície de l’aigua devien ser llargues i amples a bastament per ombrejar la meitat de l’exèrcit de Xerxes. Qui pot dir com devien ser d’aclaparadors per al cetaci ferit aquells fantasmes immensos que planaven part damunt del seu cap!

—Compte, nois, que es belluga! —cridà Starbuck, quan les tres cabestreres vibraren de sobte en l’aigua i portaren clarament fins a ells, com filferros magnètics, les palpitacions de vida i de mort de la balena, de manera que cada remer les va sentir en el seu seient.

A continuació, bon punt alleugerits de la tensió cap avall a les proes, els bots pegaren una sotragada cap amunt, com un petit prat de gel quan un ramat dens d’óssos blancs, espantats, se n’allunya cap a la mar.

—Cobreu! —cridà novament Starbuck—. Ja puja.

Les cabestreres que just un instant abans ningú no hauria pogut pujar ni un pam, ara entraven ràpidament dins els bots fent llargues dujes gotejants, i ben prest la balena trencà l’aigua a dues llargades de vaixell dels seus perseguidors.

Els seus moviments delataven clarament la fatiga extrema. La majoria dels animals de terra tenen en moltes de les seves venes unes determinades vàlvules o rescloses per les quals, en ser ferits, la sang és desviada instantàniament en diverses direccions, almenys en un cert grau. No és així en la balena; una de les seves particularitats és que té una estructura de venes completament mancada de vàlvules, de manera que quan és punxada, encara que sigui amb una punxa tan petita com la d’un arpó, comença immediatament un drenatge mortal en tot el seu sistema arterial; i quan això és augmentat per la pressió extraordinària de l’aigua, molt endins de la superfície, es pot dir que la vida li vessa a torrentades incessants. No obstant això, és tan immensa la quantitat de sang que té, i són tan distants i nombroses les seves fonts internes, que continua sagnant i sagnant així durant un període de temps considerable, de la mateixa manera que en època de sequera un riu encara continua rajant perquè té la deu en els fontanals de muntanyes llunyanes i invisibles. Fins i tot quan els bots s’acostaren al cetaci i passaren perillosament sobre la cua bellugaire, i quan després les llances foren disparades, de les noves ferides en rajaren nous brolls, que continuaven rajant contínuament, mentre que el forat natural del brollador en el cap només enviava els seus ruixats espantats a intervals, per bé que ràpids. Per aquest espiracle encara no sortia sang, perquè encara no se li havia tocat cap part vital del cap. La vida de l’animal, com se’n diu significativament, encara no havia estat tocada.

Així que els bots la rodejaven de més a prop, tota la part superior de la seva forma es feia clarament visible, fins i tot molt del que ordinàriament està submergit en la balena. Els ulls, o més ben dit el lloc on havia tingut els ulls, eren a la vista. Així com en els forats dels renossos dels roures antics que cauen s’hi formen masses d’excrescències estranyes, igualment dels punts que una vegada havien estat ocupats pels ulls de la balena en sortien protuberàncies toves i cegues, horriblement lamentables de veure. Però no hi va haver compassió, car, malgrat la seva vellesa, malgrat tenir només un braç i els ulls cecs, havia de morir de mort i ser assassinada per tal d’il·luminar les noces alegres i altres festes dels homes, i també per enllumenar les esglésies solemnes que prediquen la inofensivitat incondicional de tothom envers tothom. Encara surant damunt la seva sang, finalment va descobrir parcialment un bony o protuberància estranyament descolorit, d’una mitja quartera de grossària, molt avall en el costat.

—Un bon lloc —exclamà Flask—. Deixeu-me que punxi aquí una vegada.

—Prou! —cridà Starbuck—. No hi ha cap necessitat de fer això!

Però l’humanitari Starbuck havia fet tard. En el moment del tret va rajar d’aquella ferida cruel un broll ulcerós; i agullonada per una angoixa insuportable, la balena ara rajava sang espessa i de sobte va atacar l’embarcació amb fúria cega; va esquitxar els bots i les tripulacions joioses amb ruixats de gleves i va fer sotsobrar el bot de Flask amb la proa esdernegada. Fou el cop mortal. Car, a partir d’aleshores, va quedar tan retuda per la pèrdua de sang, que s’allunyava, deixant-se gronxar, de la destrossa que havia causat; es deixà anar de costat, panteixant, va moure impotent l’aleta mutilada, i començà a rebolcar-se lentament com un món que s’esvaeix; va mostrar els secrets blancs de la seva panxa, va quedar estirada com un tronc i morí. Aquell últim broll que expirà fou més que trist. Va ser com si unes mans invisibles desviessin gradualment l’aigua d’alguna font poderosa i la columna escumosa, amb gluc-glucs melancòlics i ofegats, baixà i baixà fins a terra. Així fou el darrer i llarg broll moribund de la balena.

Ben aviat, mentre les tripulacions esperaven l’arribada del vaixell, el cos va mostrar símptomes d’enfonsar-se amb tots els seus tresors intactes. Immediatament Starbuck va donar l’ordre que li amarressin caps a uns quants llocs diferents, de manera que poc temps després cada bot era una boia, amb la balena que s’enfonsava penjant a poques polzades a sota d’ells, suspesa amb cordes. Quan el vaixell va ser a prop, la balena fou passada molt curosament al costat de la nau, i amarrada fortament amb les cadenes de cua més resistents, car era evident que si no era aguantada artificialment, el cos se n’aniria immediatament al fons de tot.

Va escaure’s que, gairebé al primer tall que li varen fer amb l’aixada, es va trobar incrustat a la carn la llargada sencera d’un arpó tot llavorat, just a sota del bony abans esmentat. Però com que tot sovint es troben mànecs d’arpons en els cossos morts de les balenes capturades, amb la carn perfectament cicatritzada al seu voltant i sense cap bony de cap mena que en delati el lloc, hi havia d’haver alguna raó desconeguda en el cas present que expliqués completament la ulceració esmentada. Però encara més curiós era el fet que també se li havia trobat la punta d’una llança de pedra, no gaire lluny del ferro sepultat, amb la carn del voltant perfectament sana. Qui havia disparat aquella llança de pedra? I quan? Podria haver-la disparada algun indi del nord-est molt de temps abans que Amèrica fos descoberta.

No cal dir quantes altres meravelles podrien haver estat rebostejades dins aquell armari monstruós. Però s’aturaren en sec les descobertes a causa de la inclinació sense precedents d’un costat del vaixell, causada pel gran augment de la tendència del cos a enfonsar-se. No obstant això, Starbuck, que portava el comandament de tot l’afer, va voler aguantar fins al final; i va aguantar amb tanta de resolució, efectivament, que quan el vaixell ja estava finalment a punt de sotsobrar si es persistia a aguantar el cos, aleshores, quan es va donar l’ordre de trencar els lligams i allunyar-se’n, va resultar que era tal la força inamovible sobre els barraganets on s’havien fermat les cadenes i els cables, que fou impossible amollar-los. A l’entretant, tot en el Pequod ja era escorat. Creuar cap a l’altra banda de la coberta era com pujar per un teulat empinat d’una casa. El vaixell remugava i panteixava. Moltes de les incrustacions d’ivori de l’orla i de les cabines havien saltat del seu lloc a causa de la dislocació fora del normal. Era debades que havien portat aspes i palanques per utilitzar-les en les cadenes de cua inamovibles i fer-les saltar dels barraganets; ara la balena ja s’havia enfonsat tant que ja no es podia arribar als extrems submergits, mentre que, a cada moment, tones senceres de pesantor semblaven afegir-se a la mola que s’enfonsava, i el vaixell semblava a punt de capgirar-se.

—Aguanta, aguanta, sisplau! —cridà Stubb al cos—. No tinguis aquesta pressa tan endimoniada per enfonsar-te! Trons i llamps, noi, hem de fer-hi alguna cosa o adéu-siau! No té cap sentit que estiguem furgant aquí. Prou, dic, amb les aspes; correu a cercar el llibre d’oracions i un tallaplomes per tallar aquests cadenots.

—Tallant? Sí, sí —cridà Queequeg, i agafant la pesada destral, va guaitar per una muixera i, acer contra ferro, va començar a destralejar les cadenes de cua més grans. Però només havia picat poques vegades, uns cops plens d’espurnes, que la tensió extremada ja va fer la resta. Amb un grinyol terrible, totes les amarres saltaren enlaire; el vaixell es dreçà i el cadàver s’enfonsà.

Ara bé, aquest enfonsament inevitable i ocasional del catxalot acabat de caçar és una cosa molt curiosa. I no hi ha cap pescador que n’hagi donat comptes adequadament. Per regla general, el catxalot sura molt lleugerament, amb un costat o la panxa considerablement elevat damunt la superfície. Si els únics cetacis que s’enfonsen així fossin vells, magres o defallits, amb els coixins de greix disminuïts i amb els ossos pesats i reumàtics, aleshores podríeu afirmar amb motiu que aquest enfonsament és causat per una insòlita gravetat específica en el peix que s’enfonsa, conseqüència de l’absència de matèria suradora. Però no és així. Car les balenes joves, en perfecte estat de salut i curulles de nobles aspiracions, mutilades prematurament en la florida càlida i en el maig de la vida, amb tot el greix palpitant, fins i tot aquests herois agosarats i flotants s’enfonsen alguna vegada. Cal dir, però, que el catxalot és molt menys propens a aquest accident que qualsevol altra espècie. Per cada un d’aquests que s’enfonsa, ho fan vint balenes franques. Aquesta diferència entre les espècies és sens dubte imputable en bona mesura a la més gran quantitat d’os que té la balena franca; les seves persianes venecianes totes soles ja pesen més d’una tona. D’aquesta nosa, el catxalot n’està completament lliure. Però hi ha casos que, després d’un lapse de moltes hores o d’uns quants dies, la balena enfonsada torna a pujar, i sura més que en vida. Però la causa d’això és òbvia. Dins el seu cos s’hi generen gasos, i s’infla amb una magnitud prodigiosa: esdevé una mena de globus animal. Aleshores un vaixell de guerra es veuria amb feines per mantenir-la sota l’aigua. En les zones pesqueres de la costa, en els estuaris entre les badies de Nova Zelanda, quan una balena franca dóna senyals d’enfonsar-se li lliguen boies amb cap a pleret; així, quan el cos s’ha enfonsat, saben on buscar-la quan torni a pujar novament.

No havia passat gaire temps després de l’enfonsament del cos que es va sentir un crit des dels tamborets del Pequod anunciant que el Jungfrau arriava novament els bots, tot i que l’únic brollador a la vista era el d’una balena d’aleta dorsal, pertanyent a les espècies incapturables a causa del seu increïble poder de natació. No obstant això, el brollador de la balena d’aleta dorsal és tan semblant al del catxalot, que els pescadors inexperts els confonen sovint. I, en conseqüència, Derick i tota la seva host es dedicaren al valent encalç d’aquell animal inassolible. El Donzella va desplegar totes les veles, va seguir les quatre quilles dels bots i així desaparegueren lluny a sotavent, encara en persecució agosarada i esperançada.

¡Oh, amic meu, moltes són les balenes d’aleta dorsal, i molts són els Derick!





82


L’honor i la glòria del baleneig

Hi ha algunes empreses en les quals el mètode veritable és el desordre ordenat.

Com més m’endinso en aquest afer del baleneig i avanço en les meves recerques cap a la font veritable, molt més m’impressiono amb la seva gran honorabilitat i antiguitat; i especialment quan trobo tants grans semidéus i herois, profetes de totes classes, que d’una manera o altra li han atorgat distinció, em sento transportat en pensar que jo mateix pertanyo, encara que subordinadament, a una germandat tan blasonada.

El valerós Perseu, un fill de Júpiter, fou el primer balener; i per a l’honor etern del nostre ofici cal dir que la primera balena atacada per la nostra confraria no fou morta amb cap intenció sòrdida. Aquells eren els dies cavallerosos de la nostra professió, quan nosaltres només usàvem les armes per socórrer els qui es trobaven en un destret i no per omplir els setrills dels homes. Tothom sap la bella història de Perseu i Andròmeda; com l’encisadora Andròmeda, la filla d’un rei, fou lligada a una roca de vorera de mar i quan Leviatan estava a punt d’endur-se-la, Perseu, el príncep dels baleners, va avançar intrèpidament, va arponejar el monstre, alliberà la donzella i s’hi casà. Fou una gesta artística admirable, rarament acomplida pels millors arponers dels nostres dies; oi més quan aquell leviatan fou mort al primer tret. I que cap home no dubti d’aquesta història arcaica, car a l’antiga Joppa, avui Jaffa, a la costa siriana, a un dels temples pagans, hi va haver durant molts d’anys l’esquelet immens d’una balena, que les llegendes de la ciutat i tots els seus habitants asseguraven que eren els ossos autèntics del monstre que Perseu va matar. Quan els romans prengueren Joppa, aquell esquelet fou transportant triomfalment a Itàlia. I el que sembla més singular i suggestivament important d’aquesta història és que fou de Joppa d’on va salpar Jonàs.

Semblant a l’aventura de Perseu i Andròmeda —de fet, alguns consideren que se’n deriva directament— és la famosa història de sant Jordi i el drac. El qual drac jo mantinc que havia estat una balena, car a moltes cròniques antigues els dragons i les balenes estan estranyament mesclats i sovint estaven els uns al lloc dels altres. «Ets com un lleó de les aigües i com un drac de la mar», diu Ezequiel, i amb això al·ludeix clarament a una balena; en realitat algunes versions de la Bíblia utilitzen exactament aquesta paraula. A més, disminuiria molt la glòria de la gesta si sant Jordi només s’hagués enfrontant amb un rèptil de la terra, dels que s’arrosseguen, en lloc de mantenir una batalla amb el gran monstre de les fondàries. Qualsevol home pot matar una serpent, però només un Perseu, un sant Jordi, un Coffin[107] tenen prou coratge per avançar agosaradament cap a una balena.

No deixem que les pintures modernes d’aquesta escena ens desorientin, car, tot i que la criatura que el valerós balener de l’antigor va afrontar és vagament representada en forma de grif, i tot i que la batalla és pintada com esdevinguda a terra amb el sant com a genet, no obstant tot això, considerant la gran ignorància d’aquell temps, quan la veritable forma de la balena era desconeguda pels artistes, i considerant també que, com en el cas de Perseu, la balena de sant Jordi podria haver grimpat des de la mar a la platja, i considerant a més que l’animal cavalcat per sant Jordi podria haver estat només una gran foca o un cavall marí, rumiant tot això no semblarà en absolut incompatible amb la llegenda sagrada i amb els més antics dibuixos de l’escena el fet que mantinguem que l’anomenat drac no era sinó el gran Leviatan en persona. De fet, tota aquesta història, col·locada davant la veritat estricta i penetrant, resultarà com aquell ídol peix, carn i au dels filisteus anomenat Dagó a qui, en ser plantat davant de l’Arca d’Israel, caigueren el cap de cavall i els palmells, i només li va quedar el monyó de la part de peix que tenia. Així doncs, un del nostre mateix llinatge noble, justament un balener, és el guardià tutelar d’Anglaterra; i amb tots els drets, nosaltres arponers de Nantucket hauríem d’allistar-nos en el nobilíssim orde de sant Jordi. En conseqüència, que cap dels cavallers d’aquesta companyia honorable (cap dels quals, gosaria dir, no ha tingut mai res a veure amb una balena com el seu gran patró), que cap d’ells no miri mai un nantuckès amb desdeny, ja que, fins i tot vestits amb les nostres bruses de llana i els nostres calçons enquitranats, tenim molts més bons drets per a la condecoració de sant Jordi que no pas ells.

He vacil·lat durant molt de temps sobre si admetre o no Hèrcules entre nosaltres, car, tot i que segons la mitologia grega aquest Crockett i Kit Carson antic, aquell vigorós faedor de proeses gojoses, fou engolit i vomitat per una balena, ben mirat podria ser discutible si aquest fet el converteix realment en balener. No consta a cap lloc que mai arponegés realment el peix, a menys, de fet, que no ho fes des de dins. Malgrat tot, pot ser considerat com una mena de balener involuntari; sigui com sigui, la balena el va pescar a ell, si no ell a la balena. Jo demano que entri al nostre clan.

Però les millors autoritats contradictòries consideren que aquesta història grega d’Hèrcules i la balena prové de l’encara més antiga història hebrea de Jonàs i la balena, i viceversa. Certament, totes dues s’assemblen molt. Aleshores, si demano la incorporació del semidéu, per què no la del profeta?

I els herois, els sants, els semidéus i els profetes no són els únics que formen la llista completa del nostre orde. El nostre gran mestre encara no ha estat anomenat, car, igual que els reis majestuosos de l’antigor, nosaltres trobem les fonts de la nostra germanor ni més ni menys que en els mateixos grans déus. Ara hem de repetir aquí aquella impressionant història oriental del Shastra, que ens mostra el terrible Visnu, una de les tres persones de la divinitat dels hindús, i que ens el dóna com a Senyor nostre. Visnu, que, en la primera de les seves deu encarnacions terrenals, va col·locar a part i va santificar la balena per sempre. Quan Brahma, o el déu dels déus, diu el Shastra, va decidir recrear el món després d’una de les seves dissolucions periòdiques, va donar naixement a Visnu perquè presidís el treball. Però els Vedes, o llibres místics, la lectura dels quals sembla que hauria d’haver estat indispensable per a Visnu abans de començar la creació i que, per tant, devien contenir quelcom en forma de suggeriments pràctics per a joves arquitectes, aquestes Vedes jeien al fons de les aigües. Així és que Visnu es va encarnar en una balena i es va submergir fins a les fondàries més pregones per rescatar els volums sagrats. Aleshores, no fou aquest Visnu un balener, igual que un home que cavalca un cavall és anomenat cavaller?

Perseu, sant Jordi, Hèrcules, Jonàs i Visnu! Quina llista de membres per al nostre orde! Quin club tret del dels baleners pot ser encapçalat d’aquesta manera?





83


Jonàs considerat històricament

En el capítol anterior s’ha fet referència al fet històric de Jonàs i la balena. Ara bé, alguns nantuckesos desconfien força d’aquest fet històric de Jonàs i la balena. Però també hi havia alguns grecs i romans escèptics que, allunyant-se dels pagans ortodoxos del seu temps, dubtaven igualment de la història d’Hèrcules i la balena, i d’Arió i el dofí; no obstant això, els seus dubtes envers aquelles tradicions no varen fer ni una mica menys reals les tradicions, ni de molt.

La raó principal d’un vell balener de Sag-Harbor per qüestionar la història hebrea era aquesta: l’home tenia una d’aquelles rares bíblies antigues, embellida amb gravats curiosos i ben poc científics, un dels quals representava la balena de Jonàs amb dos brolladors al cap —una peculiaritat només certa pel que fa a una espècie de leviatan, la balena franca i les varietats d’aquest ordre, sobre la qual els pescadors de balenes tenen aquesta dita: «Un panet de ral l’escanyaria», tan estreta té la gargamella. Però la resposta anticipada del bisbe Jebb a això està a punt. No cal, apunta el bisbe, que considerem Jonàs sepultat a la panxa de la balena, sinó allotjat temporalment en algun racó de la boca. I això li sembla prou raonable al bon bisbe. Car, realment, la boca de la balena franca podria acomodar un parell de taules de joc i seients confortables per a tots els jugadors. Possiblement, també, Jonàs podia haver-se amagat en el buit d’una dent. Però si hi pensem bé, la balena franca no té dents.

Una altra raó per la qual el Sag-Harbor (així li deien) insistia en la seva manca de fe en aquest afer del profeta era per quelcom obscurament relacionat amb el cos empresonat i els sucs gàstrics de la balena. Però aquesta objecció cau per terra igualment perquè un exegeta alemany suposa que Jonàs es devia haver refugiat en el cos flotant d’una balena morta —de la mateixa manera que els soldats francesos, en la campanya de Rússia, convertiren els cavalls morts en tendes i s’hi ficaren dins arrossegant-se per terra. A més, alguns comentaristes continentals han conjecturat que, quan Jonàs fou tirat per la borda del vaixell de Joppa, ell va escapar-se directament cap a un altre vaixell que hi havia per allí a prop, un vaixell amb una balena de mascaró de proa; i jo afegiria un vaixell possiblement anomenat La Balena, igual que algunes embarcacions actuals es bategen amb el nom de Tauró, Gavina, o Àguila. I no han mancat exegetes doctes que han opinat que la balena esmentada en el llibre de Jonàs significava purament un salvavides —un sac inflat de vent—, al qual s’acostà nedant el profeta en perill i així es va salvar de la condemna aquàtica. Per tant, el pobre Sag-Harbor sembla vençut per totes bandes. Però encara tenia una altra raó per a la seva manca de fe. Era aquesta, si ho recordo bé: Jonàs fou engolit per una balena en la mar Mediterrània, i al cap de tres dies fou vomitat en algun lloc a tres dies de viatge de Nínive, una ciutat a la vora del Tigris, un lloc que està a molt més que a tres dies de viatge del punt més pròxim de la costa mediterrània. Com pot ser això?

Però, és que la balena no tenia altra manera de transportar el profeta a una distància tan a prop de Nínive? Sí. Podia haver-lo transportat donant la volta al cap de Bona Esperança. Però, per no parlar de la travessia tot al llarg de la Mediterrània, i d’una altra travessia pel golf Pèrsic i la mar Roja, aquesta suposició implicaria la circumval·lació completa de tot el continent africà en tres dies, per no dir que les aigües del Tigris, prop de la ciutat de Nínive, són massa poc fondes perquè hi pugui nedar una balena. A més, aquesta idea de Jonàs passant a sobrevent el cap de Bona Esperança a una època tan antiga, robaria l’honor de la descoberta d’aquest gran penyal a Bartolomé Díaz, el seu reputat descobridor, i així faria mentidera la història moderna.

Però tots aquests arguments estúpids del vell Sag-Harbor només demostren l’estúpid orgull de la seva raó —una cosa força més reprensible si tenim en compte que tenia pocs coneixements, tret dels que havia anat agafant del sol i de la mar. Dic jo que això només demostra l’orgull estúpid i sacríleg d’aquest home, i la rebel·lió abominable i diabòlica contra el clergat reverend. Car un capellà catòlic portuguès va avançar aquesta mateixa idea que Jonàs arribava a Nínive via cap de Bona Esperança com un senyal magnificat del miracle general. I fou així. A més, avui en dia, fins i tot els altament il·lustrats turcs també creuen devotament en els fets històrics de Jonàs. I fa uns tres segles, un viatger anglès dels antics Viatges de Harris parlava d’una mesquita turca construïda en honor de Jonàs, en la qual mesquita hi havia una llàntia meravellosa que cremava sense oli.





84


L’alçallança

Els eixos dels carruatges s’unten per fer-los córrer fàcilment i ràpidament; i amb el mateix propòsit, alguns baleners realitzen una operació similar amb el seu bot: engreixen el fons. I no hi pot haver dubte que, així com aquest procediment no pot fer cap mal, és ben possible que sigui un avantatge no gens menyspreable, considerant que l’oli i l’aigua són enemics, que l’oli és una matèria relliscosa i que l’objectiu que es busca és que el bot rellisqui perfectament.

Queequeg creia amb molta de fe en els resultats d’untar el seu bot, i un matí, poc després que el vaixell alemany Jungfrau hagués desaparegut, es va prendre més molèsties que de costum en aquesta ocupació. S’arrossegà sota el buc del bot, que penjava a un costat del vaixell, i es posà a fregar amb la untura com si pretengués diligentment de fer sortir una tofa de cabells a la quilla pelada de l’embarcació. Semblava que treballava obeint algun pressentiment especial, que va resultar confirmat pels esdeveniments.

Cap allà al migdia, s’albiraren balenes, però tan aviat com el vaixell va emproar cap a elles, es giraren i fugiren precipitadament. Fou una fugida desordenada, com les gavarres de Cleopatra fugiren d’Actium.

Malgrat això, els bots continuaren l’encalç i el de Stubb anava al davant de tot. Finalment Tashtego va aconseguir, amb gran esforç, de clavar un ferro, però la balena ferida, sense ni tan sols capbussar-se, va continuar la seva fugida horitzontal, encara a més velocitat. Era inevitable que aquelles estrebades ininterrompudes a l’arpó clavat l’acabessin arrabassant més prest o més tard. Es va fer imperatiu llancejar la balena fugitiva o bé conformar-se a perdre-la. Però acostar el bot fins al seu flanc era impossible, tan ràpidament i tan furiosament nedava. Què quedava, doncs?

De tots els sorprenents recursos i habilitats, jocs de mans i subtileses incomptables als quals es veu ben sovint obligat el balener veterà, no n’hi ha cap que superi la bella maniobra amb la llança anomenada l’alçallança. Ni el floret ni el sabre, amb tots els seus exercicis, no poden vantar-se de res com això. I només és indispensable amb una balena corredora recalcitrant. El gran fet i característica d’aquest sistema és l’extraordinària distància i l’impuls extrem amb què es dispara curosament la llarga llança de dalt d’un bot estant que es gronxa i es capbussa violentament. Acer i fusta inclosos, la llança sencera és d’uns deu o dotze peus de llargada; el mànec és molt més lleuger que el de l’arpó, i també d’una llenya més lleugera, pi. Porta un cap petit, anomenat espia, de considerable llargada, pel qual pot ser recuperada un cop disparada.

Però abans de seguir més endavant, és important esmentar aquí que, tot i que l’arpó es pot llançar de la mateixa manera que la llança, es fa clares vegades; i quan es fa, té èxit amb molt poca freqüència a causa del pes més gran i de la llargada inferior de l’arpó en comparació amb la llança, coses que efectivament són inconvenients seriosos. Per tant, en general primer cal enganxar una balena abans que entri en joc qualsevol mena d’alçallança.

I ara mireu Stubb, un home, que per la seva fredor i equanimitat deliberades i voluntarioses en les pitjors emergències, estava especialment qualificat per excel·lir en aquesta mena d’alçallança. Mireu-lo, es dreça, dempeus, a la proa sacsejada del bot volador, embolcallat d’escuma com borrallons de llana, amb la balena que els remolca a quaranta peus endavant. Agafa amb lleugeresa la llarga pica, la mira dues o tres vegades de punta a punta per veure si és ben recta, tot xiulant agafa la mola de cap amb una mà per assegurar-ne l’extrem lliure en el puny i deixar-ne la resta sense obstacles. Aleshores aixeca la llança completament a l’alçada del cinyell i la anivella cap a la balena; aleshores, apuntant l’animal, baixa el mànec i així eleva la punta fins que l’arma queda netament en equilibri damunt el palmell, a uns quinze peus de terra.

Recorda d’alguna manera un malabarista que manté en equilibri una gran perxa damunt la barbeta. Un moment després, amb un impuls ràpid i indescriptible, fent un arc superbament corbat, l’acer brillant travessa la distància escumosa i s’estremeix en el lloc vital de la balena, d’on ara, en lloc d’aigua espurnejant, brolla sang roja.

—Això li ha fet rebentar l’aixeta! —crida Stubb—. Això és l’immortal Quatre de Juliol![108] Avui totes les fonts han de rajar vi! Ara m’agradaria que hi hagués whisky anyós d’Orleans, o d’Ohio, o l’anyós inenarrable de Monongahela! Aleshores Tashtego, minyó, et faria acostar un got de llauna a la font i en beuríem una ronda! Sí, de bon de veres, valents, mesclaríem un ponx ben triat dins tota la grossària del seu forat del broll i d’aquesta ponxera viva ens empassaríem a grans glopades aquesta beguda viva!

Una i una altra vegada, amb aquesta xerrameca faceciosa, es repeteix el tret hàbil, i la pica retorna al seu amo com el llebrer lligat amb una corretja manejada amb traça. La balena agonitzant s’agita; s’amolla el calabrot de remolc i l’alçallançador es trasllada a popa, mans plegades, i contempla en silenci la mort del monstre.





85


La font

És, sens dubte, una cosa molt notable que durant sis mil anys —i ningú no sap quants milions d’anys abans— les grans balenes hagin anat brollant per totes les mars, i esquitxant i omplint de broma els jardins de les fondàries com si fossin regadores i aspersors; i que, fa ja uns quants segles, centenars de caçadors s’hagin acostat a la font de la balena i hagin contemplat aquests ruixats i aquests brolls; que tot això hagi estat així i, en canvi, fins a aquest minut beneït (un quart i mig de dues del setze de desembre de l’any del Senyor de 1850), encara sigui un problema saber si aquests brolladors són, al capdavall, aigua de veritat o només vapor.

Mirem, doncs, aquest afer, juntament amb alguns altres punts accidentals. Tothom sap que, amb l’artifici particular de les brànquies, les tribus d’éssers amb aletes en general respiren l’aire que en tot moment està combinat amb l’element dins el qual neden; per tant, una arengada o un bacallà podrien viure un segle sense treure ni una sola vegada el cap a la superfície. Però a causa de la seva coneguda estructura interna que li dóna pulmons normals, com els d’un ésser humà, la balena només pot viure si inhala l’aire separat que hi ha a l’atmosfera oberta. D’aquí la necessitat que té de visites periòdiques al món superior. Però no pot de cap manera respirar per la boca car, en la seva posició corrent, la boca del catxalot queda com a mínim vuit peus per davall la superfície de l’aigua. I encara més, la seva tràquea no té cap connexió amb la boca. No, respira només a través de l’espiracle, que està situat damunt de tot del cap.

Si jo dic que, en qualsevol criatura, respirar és només una funció indispensable per viure, per tal com agafa de l’aire un element determinat que en entrar en contacte amb la sang li dóna el principi vivificador, no crec que m’equivoqui, encara que és possible que utilitzi algunes paraules científiques supèrflues. Admès això, se’n dedueix que si tota la sang d’un home es pogués airejar amb una alenada, aleshores l’home podria tancar els oronells i no fer-ne altra durant un temps considerable. És a dir, que aleshores viuria sense respirar. Per molt anòmal que sembli, aquest és precisament el cas de la balena, que viu sistemàticament amb intervals d’una hora sencera i més (quan és al fons) sense fer ni una sola alenada, sense inhalar de cap manera ni una partícula d’aire, car, recordareu, no té brànquies. Com és això? Entre les costelles i a banda i banda de l’espinada, hi té un remarcablement envitricollat laberint de Creta de venes com fideus, les quals venes, quan abandona la superfície, estan completament disteses i plenes de sang oxigenada, de manera que, durant una hora o més i a mil braces de fondària, el cetaci porta un magatzem de reserva de vitalitat, així com el camell que creua el desert sense aigua porta una provisió suplementària de líquid en els seus quatre estómacs suplementaris. És indiscutible el fet anatòmic d’aquest laberint, i em sembla més evident que la suposició basada en aquest fet és raonable i veritable si considero l’obstinació, altrament inexplicable, d’aquest leviatan a «tirar els brolladors a fora», com diuen els pescadors.

Això és el que vull dir. Si al catxalot no se’l molesta quan puja a la superfície, hi continuarà durant un període de temps exactament igual al de les seves altres pujades durant les quals no ha estat tampoc molestat. Diguem que s’hi està onze minuts i que expulsa setanta vegades, és a dir, fa setanta alenades; aleshores quan torni a pujar, segur que tornarà a fer minuciosament les seves setanta alenades. Ara bé, si després d’unes quantes alenades l’espanteu i el feu capbussar, maldarà contínuament per tornar a pujar per acabar de fer la seva dosi normal d’aire. I fins que no hagi fet les setanta alenades, no baixarà a sota per passar-hi tot el seu temps. Remarqueu, però, que en individus diferents aquestes quantitats són diferents; per bé que en cadascun són sempre iguals. Ara bé, per què la balena insisteix d’aquesta manera a tirar els brolladors a fora, si no és per tornar a omplir la seva reserva d’aire abans de baixar per una bona estona? I també és obvi que aquesta necessitat de pujar que té la balena l’exposa a tota mena d’atzars fatals de la caça! Perquè ni amb ham ni amb xarxa no es podria atrapar aquest leviatan immens quan navega a cent braces sota la llum del sol. No és tant la teva habilitat, doncs, caçador, sinó les seves necessitats ineludibles, allò que et dóna la victòria.

En l’home, la respiració funciona contínuament, i una alenada només serveix per a dues o tres pulsacions, de manera que encara que hagi d’atendre altres afers, estigui despert o adormit, ha d’alenar, o es morirà. Però el catxalot només alena aproximadament la setena part o el diumenge del seu temps.

S’ha dit que la balena només respira a través del forat del brollador; si poguéssim afegir amb seguretat que els seus brolls tenen aigua mesclada, aleshores crec que tindríem el motiu pel qual el seu sentit de l’olfacte sembla completament absent; perquè l’única cosa que té que respon en ella pel nas és precisament l’espiracle, i si hi té tan entaforats dos elements, no cal esperar que tingui el poder d’ensumar.

Però a causa del misteri del broll —si és aigua o si és vapor—, no podem arribar a cap certesa absoluta en aquest sentit. No obstant això, és segur que el catxalot no té olfacte pròpiament dit. I quina falta li fa? A la mar no hi ha roses, ni violetes, ni aigua de colònia.

A més, com que la tràquea només dóna al tub del canal del broll, i com que aquest llarg canal —com el gran canal de l’Erie— va fornit d’una mena de panys (que tanquen i obren) que retenen l’aire cap avall i empenyen l’aigua cap amunt, en conseqüència la balena no té veu, llevat que la insulteu dient que parla pel nas quan remuga d’aquella manera tan estranya. Però, ben mirat, què té a dir una balena? Poques vegades he conegut un ésser profund que tingués quelcom a dir a aquest món, si no era que es veiés forçat a tastanejar alguna cosa per guanyar-se la vida. Oh, sort que el món és un oient tan excels!

Ara bé, el canal del broll del catxalot està destinat principalment a la transmissió de l’aire i està situat horitzontalment just a sota de la superfície superior del cap, una mica cap a una banda i amb una llargada d’uns quants peus. Aquest curiós canal s’assembla molt a una canonada de gas instal·lada sota terra, a una vorera del carrer. Però es torna a plantejar la qüestió de si és una canonada de gas o d’aigua. En tres paraules, si el brollador del catxalot és purament el vapor exhalat en la respiració o si aquest vapor exhalat és mesclat amb aigua agafada amb la boca i descarregada a través de l’espiracle.

És cert que la boca comunica indirectament amb el canal del brollador; però no es pot demostrar que aquesta comunicació sigui amb el propòsit de descarregar aigua per l’espiracle. Perquè quan més gran necessitat en tindria seria, sembla, quan en alimentar-se li entrés aigua per accident. Però l’aliment del catxalot es troba molt a sota de la superfície, i allí no pot fer l’expulsió encara que vulgui. A més, si l’observeu atentament, i calculeu el temps amb el rellotge, us adonareu que, si no és molestat, hi ha un ritme exacte entre els períodes del broll i els períodes ordinaris de la respiració.

Però, per què em fastigueges amb tots aquests raonaments sobre la qüestió? Amolla-ho d’una vegada? Has vist el brollador? Doncs declara quina cosa és aquest brollador! O és que no saps distingir l’aigua del vapor? Distingit senyor, en aquest món no és tan fàcil com això aclarir aquestes coses tan evidents. Sempre he trobat que les coses planeres són les més embolicades de totes. I pel que fa al brollador de la balena, gairebé hi podríeu pujar de peus i romandre-hi sense poder decidir sobre què és exactament.

La part central és amagada en la boirina nívia i resplendent que l’embolcalla. I com pots dir amb certesa si en cau aigua, quan sempre que ets prou a tocar d’una balena per donar una llambregada atenta al seu brollador, la balena està en plena commoció i l’aigua cau en cascada per tot el seu voltant? I si en aquests moments penses que hi veus realment gotes d’aigua, com saps que no són simplement condensacions del vapor? O com saps que no són gotes idèntiques a les que es posen superficialment a l’escletxa del forat, encastat a la part més alta del cap de la balena? Car fins i tot quan neda tranquil·lament per la mar encalmada, a ple migdia, amb el seu gran gep assecat pel sol com el d’un dromedari en el desert, fins i tot aleshores la balena sempre porta un petit bassiol d’aigua damunt el cap, igual que a vegades veieu, sota un sol abrasador, el cocó d’una roca ple d’aigua de pluja.

I no seria gaire prudent per al caçador de ser més curiós del que toca sobre la naturalesa precisa d’aquest brollador. No faria per ell que es posés a furgar-hi i que hi fiqués la cara. No podeu anar amb el vostre pitxer a aquesta font, omplir-lo i endur-vos-el ple. Perquè quan entreu en contacte amb el broll, encara que sigui d’esquitllentes, els seus parracs vaporosos de l’exterior faran que la pell us cogui febrilment a causa de l’acidesa de la substància que la toca. I jo en conec un que, en entrar en contacte encara més íntim amb aquest brollador, no sé si per a algun objectiu científic o d’alguna altra mena, això no ho sé dir, se li va pelar la pell de les galtes i del braç. Per això, els baleners consideren verinós aquest broll i procuren evitar-lo. Una altra cosa: he sentit dir, i no ho dubto gaire, que si el broll us entra dins els ulls, us quedareu cec. Aleshores, em sembla que la cosa més assenyada que pot fer l’investigador és deixar en pau aquest brollador mortal.

Però bé que podem fer hipòtesis, encara que no les puguem provar i establir. La meva hipòtesi és aquesta: que el brollador no és més que boira. Entre d’altres raons, em veig portat a aquesta conclusió per consideracions referents a la gran dignitat i sublimitat inherent al catxalot. El considero una criatura no gens corrent ni superficial, per tal com és indiscutible que no se’l troba mai en alfacs ni prop de les voreres, i en canvi totes les altres balenes hi són algunes vegades. És, alhora, greu i profund. I jo estic convençut que de tots els caps de tots els éssers greus i profunds, com Plató, Pirró, el Diable, Júpiter, Dante i tants d’altres, sempre en surt una certa boira mig visible quan pensen pensaments profunds.

Una vegada, mentre componia un petit tractat sobre l’Eternitat, vaig tenir la curiositat de col·locar un mirall davant meu, i abans de gaire hi vaig veure reflectida una curiosa ondulació enrevoltillada i envoltant en l’atmosfera de damunt el meu cap. La humitat inalterable dels meus cabells quan estic submergit en pensaments pregons, després de sis tasses de te calent, a les meves golfes de teulat de bardissa, en un capvespre d’agost, sembla que és un argument addicional en pro de la suposició de més amunt.

I com s’eleva noblement el nostre concepte del monstre poderós, nebulós, en observar-lo navegar solemnement per una mar tropical en calma, amb el seu cap enorme i bonhomiós embolcallat amb un cobricel de vapor, engendrat per les seves contemplacions incomunicables, i amb aquest vapor —com podreu veure algunes vegades— glorificat per un arc iris, com si el cel hagués posat un segell damunt els seus pensaments. Perquè ja sabeu que els arcs iris no ens visiten quan el cel és clar; només irradien vapors. I així, a través de totes les boires espesses dels dubtes ombrívols de la meva ment, adesiara sorgeixen intuïcions divines que il·luminen la broma amb un raig celestial. I en dono gràcies a Déu car tothom dubta i molta de gent nega, però entre els dubtes i les negacions ben pocs tenen intuïcions. Dubtes de totes les coses terrenals i intuïcions d’algunes coses celestials; aquesta combinació no fa de ningú ni un creient ni un infidel, sinó que en fa un home que contempla totes dues coses amb els mateixos ulls.





86


La cua

Altres poetes han refilat les lloances de la suavitat dels ulls de l’antílop i del plomatge encisador de l’ocell que mai no reposa. Menys celestial, jo alabo una cua.

Calculant que la cua del catxalot més gran comenci en el punt on el tronc es redueix aproximadament fins al rodó d’un home, només en la superfície de dalt arriba a una extensió de cinquanta peus quadrats com a mínim. El cos rodó i compacte de la seva rel s’expandeix en dues palmes amples, dures i planes, o aletes, que s’aprimen gradualment fins a arribar a menys del gruix d’una polzada. En el forcall o juntura, aquestes aletes se sobreposen lleugerament i després se separen cadascuna per la seva banda com si fossin ales, i deixen un ample buit enmig. En cap cosa vivent no hi ha les línies de la bellesa definides tan exquisidament com a les vores en forma de mitja lluna d’aquestes aletes. En una balena adulta, la cua en màxima expansió sobrepassa amb escreix els vint peus d’amplada.

El membre sencer sembla un llit teixit amb tendons soldats. Però, si hi feu un tall, hi trobareu tres estrats diferents, el superior, el mitjà i l’inferior. Les fibres de les capes superior i inferior són llargues i horitzontals; les de la capa mitjana són molt curtes i passen a través de les capes de l’exterior. Aquesta estructura trina és el que confereix, més que qualsevol altra cosa, la força a la cua. Per a l’estudiós de les antigues murades romanes, la capa mitjana presenta un paral·lelisme curiós amb la prima filera de rajoles que sempre alternen amb la pedra en aquestes relíquies meravelloses de l’antigor, i que sens dubte contribueixen enormement a la gran consistència de la construcció.

Però, com si aquest enorme poder local en la cua tendinosa no fos prou, tota la mola del leviatan està teixida amb un ordit i una trama de fibres musculars i filaments que, passant per banda i banda dels lloms i baixant fins a les aletes, s’hi mesclen insensiblement i contribueixen enormement a la seva força, de manera que a la cua sembla concentrar-se la força il·limitada i confluent de tot l’animal. Si es pogués produir l’aniquilació de la matèria, amb això seria possible de provocar-la.

Aquesta força impressionant no destrueix en absolut la flexibilitat graciosa dels seus moviments, on la naturalitat infantil ondula a través d’una força titànica. Al contrari, d’aquests moviments en deriva la seva bellesa més aterridora. La força veritable mai no trenca la bellesa o l’harmonia, sinó que sovint la produeix. I en totes les coses de bellesa imponent, la força té molt de màgia. Lleveu del marbre de l’Hèrcules esculpit tots els tendons lligats que sembla que esclaten per totes bandes, i en desapareixerà l’encís. Quan el fidel Eckerman va alçar la mortalla de lli que tapava el cos nu de Goethe, va quedar aclaparat pel pit massís de l’home, que semblava un arc de triomf romà. Quan Miquel Àngel pinta Déu Pare en forma humana, mireu quina robustesa no hi ha allí. I per molt que les pintures italianes toves, rinxolades i hermafrodítiques puguin revelar alguna cosa de l’amor diví cap al Fill, en les quals la seva idea ha estat incorporada amb més èxit, aquestes imatges, mancades com estan de tota robustesa, no suggereixen cap mena de força, sinó tan sols la força negativa i femenina de la submissió i de la paciència, que, com és admès a totes bandes, forma les virtuts pràctiques peculiars de la seva ensenyança.

És tal la subtil elasticitat de l’òrgan que jo tracto, que, ja es bellugui per esport, o seriosament, o amb còlera, sigui quin sigui el seu humor, les seves flexions es distingeixen sempre per una gràcia extraordinària. En això no el guanya cap braç de fada.

Li són peculiars cinc grans moviments. Primer, quan la utilitza com a aleta per avançar; segon, quan la utilitza com a maça en la lluita; tercer, quan escombra; quart, quan fueteja, i cinquè, quan la dreça.

Primer: Com que la seva posició normal és horitzontal, la cua del leviatan actua de manera diferent de les cues de totes les altres criatures marines. No es cargola mai. En l’home i en el peix, cargolar-se és un senyal d’inferioritat. Per a la balena, la cua és l’únic mitjà de propulsió. Enrotllada cap endavant com un rotlle de paper, per sota el cos, i després empentada ràpidament cap enrere, això és el que li dóna el singular moviment de tir i de salt quan el monstre neda furiosament. Les aletes laterals només li serveixen per maniobrar.

Segon: És una mica significatiu que mentre que el catxalot lluita amb un altre catxalot només amb el cap i amb la mandíbula, en les seves lluites amb l’home utilitza principalment i menyspreativament la cua. Quan colpeja un bot, doblega amb rapidesa la cua en direcció contrària a l’embarcació i el cop només és infligit quan la torna a estendre. Si això es fa en l’aire sense obstacles, i especialment quan encerta en el blanc, el patac és senzillament irresistible. No hi ha costelles d’home ni de bot que ho puguin suportar. L’única salvació està a eludir-la; però si ve de gairell forçant l’oposició de l’aigua, aleshores, en part a causa de la flotabilitat lleugera de la balenera i de l’elasticitat dels materials amb què és feta, generalment el resultat més seriós és una quaderna esquerdada, o una taula o dues trencades, com una mena d’esgarrapada a un costat. Aquests cops de costat submergits es reben tan sovint en la pesca que són considerats un joc d’infants. Algú es lleva la brusa i el forat és tapat.

Tercer: No ho puc provar, però a mi em sembla que, en la balena, el sentit del tacte és concentrat en la cua, car en aquest aspecte hi ha allí una delicadesa només igualada per la finor de la trompa de l’elefant. Aquesta delicadesa es demostra principalment en l’acció d’escombrar, quan, amb una suavitat virginal, la balena mou la seva immensa cua de banda a banda amb blana lentitud per damunt la superfície de la mar; i si nota encara que només sigui les patilles d’un mariner, pobre mariner amb patilles i tot! Quina tendresa no hi ha en aquest toc preliminar! Si la cua tingués alguna capacitat prènsil, em recordaria directament l’elefant de Darmònodes,[109] que freqüentava el mercat de flors i amb grans reverències oferia ramells a les damisel·les i després les agafava suaument per la cintura. En més d’un sentit, és una llàstima que la balena no posseeixi aquesta virtut prènsil a la cua, perquè he sentit dir encara d’un altre elefant que, ferit en combat, va corbar la trompa i es va treure la fletxa.

Quart: En acostar-vos a la balena sense ser advertits, en la seguretat imaginada del bell mig de la mar solitària, la trobareu sense el pes de la vasta corpulència de la seva dignitat i la veureu que juga com un moixet per l’oceà com si l’oceà fos una llar de foc. Però fins i tot en els seus jocs es veu la seva força. Les amples palmes de la seva cua es belluguen àgilment en l’aire, però quan tusten la superfície, l’impacte retrona fins a moltes milles lluny. Gairebé creuríeu que s’ha disparat un gran canó, i si us adoneu de la garlanda brillant de vapor que brolla de l’espiracle de l’altre extrem del seu cos, creuríeu que era el fum de la boca del canó.

Cinquè: Com que en la posició ordinària de flotació del leviatan la cua queda considerablement per sota del nivell de l’esquena, aleshores és completament invisible davall la superfície. Però quan es capbussa a les fondàries, tota la cua i almenys trenta peus del seu cos es drecen, erectes, en l’aire, i romanen així vibrant un moment, fins que s’enfonsen ràpidament i desapareixen de la vista. Excepte la sublim guimbada —que es descriurà a un altre lloc— aquest encimbellament de la cua de la balena és potser l’espectacle més grandiós que es pot veure en tota la natura animada. La cua gegantina sembla que es vulgui aferrar espasmòdicament als cels més elevats lluny de les fondàries sense fi. Així jo he vist en somnis el majestuós Satanàs, afuant cap enfora la seva colossal urpa turmentada des del Bàltic en flames de l’infern. Però en contemplar aquestes escenes, tot depèn del vostre estat d’ànim: si el vostre humor és dantesc, pensareu en diables; si és com el d’Isaïes, pensareu en arcàngels.

Jo em trobava al tamboret del meu vaixell una matinada que el sol llevant envermellia el cel i la mar, i tot d’un plegat vaig veure una gran bandada de balenes a l’est, acanalades cap al sol; per un moment vibraren en concert amb les cues encimbellades. Em va semblar aleshores que mai no s’havia contemplat una encarnació tal d’adoració als déus, ni tan sols a Pèrsia, la pàtria dels adoradors del foc. Com va testificar Ptolemeu Filopàtor[110] sobre l’elefant africà, llavors jo vaig testificar sobre la balena, i la vaig declarar el més devot de tots els éssers. Car, d’acord amb el rei Juba, els elefants militars de l’antigor sovint saludaven el matí amb les seves trompes dreçades enmig del silenci més pregon.

La comparació casual de la balena i l’elefant en aquest capítol, en la mesura que es tracta d’alguns aspectes de la cua de l’una i de la trompa de l’altre, no hauria de provocar la col·locació d’aquests dos òrgans diferents en terreny d’igualtat, i encara menys les criatures a les quals pertanyen respectivament. Perquè així com l’elefant més enorme és un terrier comparat amb el Leviatan, de la mateixa manera, la trompa, comparada amb la cua del Leviatan no és més que la tija d’un lliri. El cop més terrible de la trompa de l’elefant seria com el patac juganer amb un ventall comparat amb l’esclafada i l’esbocinada produïdes per la pesada cua del catxalot, que en ocasions repetides ha engegat enlaire, un després de l’altre, bots sencers amb tots els rems i la tripulació, exactament igual que un prestidigitador engega enlaire les bolles.[111]

Com més penso en aquesta cua poderosa, més deploro la incapacitat per expressar-la. A vegades hi ha en ella uns gestos que, si bé aportarien gràcia a la mà de l’home, continuen essent completament inexplicables. Tan remarcables són aquests gestos místics, vistos ocasionalment en una bandada extensa, que he sentit caçadors que els declaraven iguals que els signes i els símbols de la francmaçoneria i que la balena, efectivament, conversava intel·ligentment amb el món mitjançant aquests mètodes.

I no manquen altres moviments en el conjunt del cos de la balena, tots ells ben estranys i inexplicables fins i tot per al seu assaltant més expert. Ja puc disseccionar-la, però tot i això no puc arribar més endins que la pell: no la conec, i no la coneixeré mai. I si no conec ni tan sols la cua, com podré entendre el cap? Encara més, com podré copsar el seu rostre, si no en té? «Em veuràs els darreres,[112] la cua», sembla que diu, «però la meva cara no pot ser vista». Però no puc destriar completament els seus darreres, i insinuï ella el que vulgui sobre el seu rostre, jo torno a dir que no en té.





87


La gran armada

La llarga i estreta península de Malacca, que s’estén al sud-est dels territoris de Birmània, és la punta més meridional de tot Àsia. En línia contínua a partir d’aquesta península, s’estenen les llargues illes de Sumatra, Java, Ball i Timor, que, juntament amb moltes d’altres, formen una mola immensa o baluard que connecta longitudinalment Àsia amb Austràlia, i separa l’immens oceà Índic ininterromput dels arxipèlags orientals densament tatxonats. Aquestes murades estan foradades per diverses sortides per a ús de vaixells i balenes, entre els quals són destacables els estrets de la Sonda i de Malacca. Particularment per l’estret de la Sonda és per on els vaixells en direcció a la Xina des de l’oest surten als mars de la Xina.

Aquest estret de la Sonda, tan prim, separa Sumatra de Java, i situat a mig camí d’aquest baluard immens d’illes, amb l’agosarat penyal verd que els mariners coneixen amb el nom del cap de Java, que li fa de contrafort, s’assembla força a la portalada principal que dóna entrada a algun imperi d’immenses muralles. I si considerem la riquesa inexhaurible d’espècies, de sedes i de joies, or i ivori, amb què les mil illes d’aquesta mar oriental s’enriqueixen, sembla que la natura ha estat significativament previsora per tal que aquests tresors, gràcies a la formació natural de la terra, mantinguin almenys l’aparença, per bé que sense eficàcia, de ser guardats de tota la rapacitat del món occidental.

Les costes d’aquest estret de la Sonda no tenen les fortaleses dominants que guarden l’entrada de la Mediterrània, del Bàltic i de la Propòntide. A diferència dels danesos, aquests orientals no demanen l’homenatge obsequiós de l’arriada dels velatxos, les gàbies i les sobremitjanes per part de la processó inacabable de vaixells vent en popa que de fa segles passen, de dia i de nit, entre les illes de Sumatra i Java, noliejats amb els carregaments més costosos de l’est. Però si bé renuncien voluntàriament a aquest cerimonial, no s’estan d’exigir un tribut més sòlid.

Des de temps immemorials, els vaixells pirates malais, a l’aguait entre les caletes i els illots ombrívols de Sumatra, han envestit els vaixells que navegaven per l’estret i, a punta de llança, els han exigit ferotgement un tribut. Tot i que els repetits i sagnants càstigs infligits pels navegants europeus han reprimit actualment una mica l’audàcia d’aquests corsaris, encara ara sentim contar ocasionalment de vaixells anglesos i americans que han estat abordats i saquejats despietadament en aquestes aigües.

Amb un bon vent, i fresc, el Pequod s’acostava ara a aquest estret. Ahab tenia la intenció de passar a la mar de Java per l’estret i d’allí, navegant cap al nord per aigües que se sabia que eren freqüentades adesiara pel catxalot, vorejar les costes de les illes Filipines i arribar a la llunyana costa del Japó a temps per a la gran temporada balenera d’allí. D’aquesta manera, el Pequod rastrejaria, en el seu periple, gairebé tots els caladors del catxalot coneguts en el món, abans de baixar cap a l’Equador, en el Pacífic, on Ahab feia comptes de donar batalla a Moby Dick encara que n’hagués perdut el rastre a totes les altres bandes; el Pacífic era la mar que se sabia que freqüentava més, i aquella seria una època en què es podia suposar ben raonablement que rondaria per allí.

Però, i ara què? En la seva recerca en cercle, és que no pensa tocar terra Ahab? Que potser la seva tripulació beu aire? Segurament s’aturarà a buscar aigua. Però no. Fa molt de temps que el sol, en la seva carrera circular, corre pel seu anell de foc i no necessita altre aliment que el que hi ha en ell mateix. Així és Ahab. Remarqueu això, també, en el vaixell balener. Mentre que altres naus porten un carregament amuntegat de material aliè per ser transferit a molls estrangers, el vaixell balener, errant per tot el món, no porta més càrrega que ell mateix i la tripulació, les seves armes i les seves necessitats. Porta tot el contingut d’un llac embotellat a la seva bodega espaiosa. Va llastrat de coses de profit i no en absolut amb barres de plom i de ferro inútils. Porta aigua per anys. Vella i clara aigua de primera qualitat de Nantucket que el nantuckès, quan ja fa tres anys que és a bord i es troba en el Pacífic, s’estima més de beure que no pas el salobre líquid transportat en rais el dia abans des dels rius peruans o indians. Per això, mentre altres vaixells poden haver anat de Nova York a la Xina i haver tornat, tocant una vintena de ports, el vaixell balener, en tot aquest temps, potser no ha destriat ni un sol gra de terra, i la seva tripulació no ha vist més homes que els navegants en mar com ells mateixos. De manera que si els portéssiu la notícia que hi ha hagut un altre diluvi, ells només contestarien:

—Molt bé, nois, aquí teniu l’arca!

Ara bé, com que s’havien capturat molts catxalots al llarg de la costa occidental de Java, en el veïnatge proper de l’estret de la Sonda; i com que, de fet, la major part de la zona dels encontorns era reputada pels pescadors com un lloc excel·lent de creuer, en conseqüència, així que el Pequod avançava més i més vers el cap de Java, els guaites eren avisats repetidament per tal que es mantinguessin ben alerta. Però tot i que els espadats verdejants de palmeres ben aviat es destriaren a la proa d’estribord, i es va ensumar amb narius complagudes la fresca canyella, no es va albirar ni un sol brollador. I gairebé renunciant a la idea de trobar una presa pels voltants, el vaixell ja estava a punt d’entrar a l’estret quan es va sentir provinent de dalt un crit gratificant, i ben aviat ens va saludar un espectacle de singular magnificència.

Però cal dir abans que res que, a causa de l’activitat infatigable amb què darrerament s’havien caçat els catxalots a tots els quatre oceans, aquests cetacis, en lloc de navegar com sempre en bandades reduïdes, per separat com en èpoques anteriors, ara se’ls trobava freqüentment en grans moles, que a vegades abraçaven una multitud tan gran que gairebé semblava que nombroses nacions d’aquests animals haguessin jurat una aliança i un pacte solemne d’assistència i protecció mútues. A aquesta concentració de catxalots en caravanes tan immenses es podria imputar la circumstància que, àdhuc en els més bons caladors, hom pot navegar setmanes i mesos sencers sense tenir la benvinguda d’un simple brollador; i llavors, tot d’un plegat, ser saludat pel que semblen milers i milers de brolladors.

Desplegant-se a banda i banda de la proa fins a una distància de dues o tres milles, formant un gran semicercle que abraçava la meitat de l’horitzó pla, hi havia una cadena contínua de brolladors que s’enlairaven i espurnejaven en l’aire del migdia. A diferència dels brolladors bessons i rectes de la balena franca que se separen al capdamunt i cauen en dues branques com l’esqueix de les branques caigudes d’un salze, el brollador únic del catxalot, inclinat cap endavant, presenta un matoll dens i cargolat de boira blanca, que s’enfila contínuament i cau a sotavent.

Allí doncs, vistos des de la coberta del Pequod, quan el vaixell semblava que volia pujar a un elevat turó de la mar, aquesta host de brolls vaporosos que es rinxolaven enlaire per separat, contemplats a través d’una atmosfera encegadora de boirina blavosa, semblaven les mil alegres xemeneies d’alguna gran metròpoli observada, en un matí aromatitzat de tardor, per un genet des d’un pujol.

Igual que els exèrcits en marxa que en acostar-se a un congost hostil entre muntanyes acceleren el pas, delerosos de deixar enrere aquell passatge perillós, i després s’estenen amb relativa seguretat per la plana, igual feia aquella flota immensa de catxalots, que ara semblava córrer per passar l’estret i estrenyia gradualment les ales del semicercle, tot nedant en un bloc compacte, encara en forma de mitja lluna.

El Pequod va desplegar totes les veles i s’apressà darrere ells. Els arponers brandaven les seves armes i cridaven joiosament des de les proes dels bots encara penjats. Si el vent aguantava, no tenien gaires dubtes que aquella host immensa, encalçada per aquell estret de la Sonda, es desplegaria per la mar oriental només per ser testimoni de la captura de no pocs dels qui la formaven. I qui podia dir si en aquella caravana compacta no hi podia navegar temporalment Moby Dick, com l’adorat elefant blanc en la processó de coronació dels siamesos? Així, amb ales desplegades, avançàvem amb aquells leviatans davant nosaltres. Tot d’un plegat es va sentir la veu de Tashtego, que ens cridava sorollosament l’atenció cap al nostre deixant.

En correspondència a la mitja lluna que portàvem a l’avantguarda, n’observàrem una altra a la rereguarda. Semblava formada per vapors blancs separats, que pujaven i queien d’una manera semblant als brolls de les balenes, només que no arribaven a pujar i baixar del tot. Planaven constantment sense desaparèixer completament. Ahab va apuntar l’ullera de llarga vista cap a l’espectacle i es va girar ràpidament en el seu forat tot cridant:

—Ei, els de dalt! Aparieu poals i corrioles per mullar les veles! Són malais, Déu meu, que ens encalcen!

Com si haguessin estat tot el temps a l’aguait darrere els penyals fins que el Pequod hagués entrat completament dins l’estret, aquells astuts asiàtics ara ens encalçaven fervorosament per rescabalar-se del seu retard cautelós. Però quan el ràpid Pequod, amb vent fresc en popa, també estava en persecució fervorosa, quina amabilitat per part d’aquells filantrops colrats d’ajudar-lo a augmentar la velocitat en la seva mateixa persecució elegida! Perquè eren com simples fuets i esperons per al nostre vaixell.

Amb la ullera de llarga vista sota el braç, Ahab caminava amunt i avall per la coberta. Abans de tombar a proa, contemplava els monstres que ell encalçava, i en tombar a popa mirava els pirates assedegats de sang que l’encalçaven a ell, i aleshores semblava que pensava el mateix que hem dit més amunt dels perseguidors.

I quan va mirar les muralles verdes del congost aquàtic pel qual el vaixell passava, i en rumiar que a través d’aquella porta s’obria la ruta de la seva venjança, i en contemplar com per aquella mateixa porta ara navegava ell, encalçant i encalçat, vers la seva fi mortal, i no solament això, sinó que un estol de pirates salvatges i sense pietat, uns diables ateus i inhumans l’aclamaven amb les seves malediccions, aleshores, quan totes aquelles idees varen haver passat pel seu cervell, el front d’Ahab va quedar esmortit i arrugat, com la platja d’arena negra després que una marea tempestuosa l’ha escombrada sense poder, però, arrossegar les coses fermes que hi havia.

Però pensaments d’aquella mena pertorbaven ben pocs de la tripulació temerària. I quan, després d’anar deixant cada cop més enrere els pirates, el Pequod finalment va passar per davant de la punta de la Cacauta, d’un verd esplendorós, al costat de Sumatra, i per fi va sortir a les aigües obertes de l’altra banda, aleshores els arponers semblaven més entristits perquè els catxalots veloços havien avançat molt el vaixell que no pas contents perquè el vaixell hagués avançat tan victoriosament els malais.

Però mentre anaven seguint pel deixant dels cetacis, finalment va semblar que aminoraven la carrera i el vaixell se’ls acostava gradualment. El vent amainava de mica en mica i es va donar ordre d’arriar els bots. Però tan aviat com la mola, per algun suposat instint meravellós del catxalot, es va adonar de les tres quilles que li anaven darrere —tot i que encara eren a una milla lluny—, es tornà a aplegar i es posaren en formació estreta de files i batallons, de manera que els seus brolladors semblaven fileres de baionetes calades espurnejants que es movien amb redoblada velocitat.

Ens vàrem llevar la roba i només amb camisa i calçotets vàrem saltar als rems; després d’unes quantes hores de remar, ja estàvem gairebé disposats a renunciar a la caça quan una commoció d’aturada general entre els catxalots va ser l’anunci estimulador que finalment estaven sota la influència d’aquella estranya perplexitat d’irresolució inerta, que, quan els pescadors la noten en un catxalot, diuen que està corglaçat, gallied.[113]

Les columnes compactes i marcials que havien format fins llavors, tot nedant ràpidament i amb fermesa, ara es trencaven en una desbandada sense mesura. I com els elefants del rei Poros a la batalla de l’Índia contra Alexandre, semblaven embogits de consternació. S’escampaven en totes direccions formant immensos cercles irregulars, i nedaven sense esma per totes bandes; pels seus brolls curts i gruixuts delataven clarament que el pànic els havia desorientats. I això ho demostraven encara més estranyament els exemplars que, completament paralitzats, suraven inermes, com vaixells desarborats i negats d’aigua.

Si aquells leviatans no haguessin estat més que un ramat de bens perseguits en el prat per tres llops ferotges, possiblement no haurien pogut demostrar un esglai tan excessiu. Però aquesta timidesa ocasional és característica de gairebé totes les criatures gregàries. Encara que aplegats en desenes de milers, els búfals de crineres de lleó de l’oest han fugit davant d’un genet solitari. També en són prova, d’això, els éssers humans, que quan estan reunits en ramat a la cleda d’una platea de teatre, a la més minúscula alarma de foc, es precipiten atropelladament cap a les sortides, s’amunteguen, es trepitgen, s’empenten i es colpegen els uns als altres sense pietat fins a la mort. És millor, per tant, aguantar-se la perplexitat davant aquests cetacis estranyament corglaçats, car no hi ha embogiment de cap bèstia del món que no sigui infinitament superat per la follia dels homes.

Tot i que, com hem dit, molts dels catxalots eren presa d’una agitació violenta, cal observar però que la bandada en conjunt no avançava ni retrocedia, sinó que romania col·lectivament en un mateix lloc. Com és costum en aquests casos, els bots se separaren immediatament i cadascun es va dedicar a un sol catxalot dels que estaven als extrems del ramat. Al cap de tres minuts aproximadament, Queequeg va disparar el seu arpó. El peix ferit ens va llançar el seu ruixat encegador a la cara i arrencà a córrer, allunyant-se de nosaltres com la llum, cap dret al bell mig de la bandada. Tot i que una acció d’aquella mena per part del catxalot sorprenia en aquelles circumstàncies, no era en absolut una reacció sense precedents. De fet, gairebé sempre és més o menys esperada, encara que signifiqui una de les vicissituds més perilloses de la pesca; perquè quan el ràpid monstre us arrossega cada cop més endins del ramat frenètic, heu de dir adéu a la vida circumspecta i només existiu en un panteix delirant.

Així doncs, el catxalot, cec i sord, es precipitava endavant com si amb la força de la velocitat es pogués desempallegar del ferro que se li havia aferrat com una sangonera; i nosaltres fèiem un esqueix blanc en la mar, amenaçats per totes bandes mentre volàvem entre les criatures embogides que corrien amunt i avall al nostre voltant. El nostre bot assetjat era com un vaixell envestit per illes de gel en una tempesta, que maldava per obrir-se camí a través d’envitricolls de canals i estrets sense saber en quin moment podia quedar empresonat i esclafat.

Però sense acoquinar-se gens ni mica, Queequeg ens va timonejar valerosament, adés esquitllant un monstre que es creuava directament enmig del nostre camí, ara allunyant-se d’un altre, la cua colossal del qual es dreçava part damunt dels nostres caps, mentre que tot el temps Starbuck romania dempeus a la proa, llança en mà, apartant del nostre camí qualsevol catxalot assolible amb trets curts, ja que no hi havia temps per fer-ne de llargs. I els remers tampoc no estaven gens ociosos, tot i que ara estaven totalment dispensats de la seva tasca habitual. S’ocupaven principalment de la part de cridòria de la feina.

—Fuig de davant, comodor! —cridava un a un gran dromedari que de sobte va emergir completament a la superfície i per un instant ens va amenaçar de fer-nos sotsobrar.

—Au, baixa la cua tu! —va cridar un mariner a un altre cetaci que, a tocar de la nostra regala, semblava ventar-se tranquil·lament amb la seva extremitat en forma de ventall.

Totes les baleneres porten alguns estris curiosos originàriament inventats pels indis de Nantucket i que es diuen «druggs». Dues peces quadrades de fusta gruixuda, iguals de mida, lligades sòlidament de manera que les vetes de l’una i de l’altra es creuin en angle recte; a aquest estri, s’hi ferma pel centre un cap de llargada considerable, i a l’altre extrem del cap, s’hi fa una gassa de manera que en un moment s’hi pot lligar un arpó. Aquest drugg és utilitzat principalment entre balenes espantades, perquè llavors hi ha a prop moltes més balenes de les que es poden perseguir alhora. Però no cada dia es troben catxalots. Per tant, se n’han de matar tants com es pugui quan n’hi ha l’ocasió. I si no és possible matar-los tots alhora, cal eixalar-los, de manera que puguin ser morts en lleure. D’aquí que en ocasions com aquestes el drugg sigui menester. En el nostre bot n’hi havia tres. El primer i el segon havien estat disparats amb èxit, i vàrem veure els catxalots que s’allunyaven vacil·lants, entrebancats per l’enorme resistència lateral del drugg que arrossegaven. Estaven engrapats com malfactors amb la cadena i la bolla. Però en llançar el tercer drugg, es va enganxar per sota d’un dels bancs del bot i en un instant el va arrabassar i se’l va endur, i va fer caure al fons del bot el remer que hi seia quan el seient se li va escapar de sota. La mar va entrar pels dos costats per les taules ferides, però hi vàrem ficar dos o tres calçotets i camises i això va aturar les vies d’aigua per una estona.

Hauria estat gairebé impossible de disparar aquells arpons amb druggs si no hagués estat que, en avançar entre la bandada, la marxa del nostre catxalot va aminorar-se considerablement. A més, així que ens allunyàvem cada vegada més de la perifèria de la commoció, els desordres terribles semblaven esmorteir-se. De manera que quan finalment l’arpó sotraguejat va saltar i el catxalot que ens remolcava es va esvair per un costat, aleshores, amb la força minvant de l’impuls de la seva separació, nosaltres lliscàrem entre dos cetacis fins al cor intern del ramat, com si haguéssim lliscat a un plàcid llac de la plana des d’algun torrent de muntanya. Allí se sentien, però no es notaven, les tempestes dels congostos udolants entre els cetacis de l’exterior. En el centre, la mar presentava aquella superfície suau i setinada, dita una clapa de mar podrida produïda per la boirina subtil que llança un cetaci quan està més tranquil. Sí, ara nosaltres ens trobàvem en aquella calma encantada que hom diu que s’amaga en el cor de les agitacions. I encara en la distància pertorbada podíem observar els avalots dels cercles concèntrics exteriors, i vèiem com grups successius de catxalots, de vuit o deu exemplars cada un, giraven i giraven ràpidament, com troncs de cavalls multiplicats en una pista de curses que anessin tan tocar a tocar que un titànic genet de circ s’hauria pogut encamellar fàcilment damunt els del centre i cavalcar així als seus lloms.

A causa de la densitat d’amuntegament dels catxalots en repòs que rodejaven de més a prop l’eix encerclat del ramat, de moment no teníem la més mínima possibilitat d’escapatòria. Ens calia vigilar si es feia una bretxa en la muralla vivent que ens cloïa, una muralla que només ens havia deixat passar per tancar-nos-hi a dins. Sense moure’s del centre del llac, ens visitaven ocasionalment algunes vaques i vedells, petits i mansos: les dones i els infants d’aquella host en desbandada.

L’àrea total d’aquell aplec, incloent-hi els amples intervals ocasionals entre els cercles rotatoris exteriors i els espais buits entre cada un dels diversos grups en cada un d’aquests cercles, devia abraçar com a mínim dues o tres milles quadrades. En qualsevol cas, des del nostre bot poc elevat es podien observar brolladors que semblaven alçar-se al límit de l’horitzó, tot i que una impressió com aquesta en aquells moments podia resultar enganyosa. Comento aquesta circumstància perquè, com si les vaques i els vedells haguessin estat tancats a posta en aquella cleda interior, i com si l’ampla extensió del ramat els hagués impedit d’assabentar-se de la causa precisa de la seva detenció, o, possiblement, per ser tan joves, tan càndids i sobretot tan innocents i inexperts, fos pel que fos, els catxalots més petits —que adesiara venien a visitar el nostre bot encalmat des de les voreres del llac— demostraven una manca de por i una confiança sorprenents o, per contra, un pànic immòbil i embruixat davant el qual era impossible no meravellar-se. Se’ns acostaven com gossets casolans a ensumar-nos i arribaven a tocar de les regales del bot, fins al punt que gairebé semblava que algun encanteri els havia domesticat de sobte. Queequeg els tustava el front, Starbuck els rascava l’esquena amb la llança, però, temorós de les conseqüències, de moment s’aguantava de disparar-la.

Però molt per sota d’aquell món extraordinari de la superfície, un altre món molt més estrany ens va saltar davant els ulls en mirar més enllà dels encontorns immediats: penjades en aquells sostres de volta aquàtics suraven les formes de les mares que criaven, i les formes de les qui, per l’enorme volum del seu rodó, semblaven a punt de convertir-s’hi.

Com ja havia indicat, el llac era magníficament transparent fins a una fondària considerable; i així com les cries humanes, mentre mamen, miren tranquil·lament i fixament lluny del pit, com si portessin dues vides diferents alhora, i mentre ja s’engoleixen el nodriment mortal encara gaudeixen espiritualment d’alguna reminiscència sobreterrenal, així també ho feien els menuts d’aquells cetacis, que semblava que miraven cap a nosaltres, però no a nosaltres, com si fóssim no res més que un bri de sargàs davant la seva mirada de nadons. Surant al seu costat, també les mares semblaven ullar-nos tranquil·lament. Un d’aquells balenons, que per alguns senyals curiosos semblava que a penes tenia un dia, devia fer uns catorze peus de llargada i uns sis peus de rodó. Era una mica trapasser, tot i que el seu cos semblava que encara no s’havia recobrat del tot de la posició fatigosa que fins feia poc havia ocupat dins el reticle matern, on, amb el cap i la cua a tocar, i llest per al salt final, el cetaci nonat jeu doblegat com un arc tàrtar. Les aletes laterals, tan delicades, i els palmells de la cua, encara mostraven en fresc els plecs i els rebrecs típics d’unes orelles de criatura acabada d’arribar de llocs estranys.

—Cap, cap! —cridà Queequeg inclinat part damunt de la regala—. Amarrat, amarrat! Qui amarrat! Qui ferida? Dues balenes, una gran, una petita!

—Què crides, home? —demanà Starbuck.

—Mira tu aquí —digué Queequeg assenyalant avall.

Com quan la balena ferida ja ha desenrotllat centenars de braces de cap del barril de la cabestrera, i després d’haver sondejat profundament torna a surar i mostra la cabestrera afluixada i rinxolada que puja lleugera fent espirals, així ara Starbuck va veure llargues dujes del cordó umbilical que Dona Leviatan, pel qual el jove cadell encara semblava lligat a la seva mare. Ben sovint, en les ràpides vicissituds de la caça, aquesta corda natural amb l’extrem matern a lloure s’embolica amb la de cànem, de manera que el cadell queda atrapat. En aquell estany encantat ens eren divulgats alguns dels secrets més subtils de la mar. Vàrem veure joves amors leviatànics en les profunditats.[114]

I així, encara que estaven rodejades per cercles i més cercles de consternacions i esglais, aquelles inescrutables criatures que eren al centre es dedicaven, lliurement i sense por, als seus interessos pacífics; sí, s’entretenien serenament en abraçades i delícies. I precisament així, enmig de l’Atlàntic tempestuós del meu ésser, jo també m’esplaio centralment en calma muda, i mentre m’envolten planetes pesats de dolor inextingible, jo em mantinc al fons i terra endins i em banyo en suavitats eternes de joia.

A l’entretant, mentre nosaltres romaníem en aquell extasiament, els ocasionals i sobtats espectacles frenètics que es produïen a distància evidenciaven l’activitat dels altres bots, encara dedicats a disparar arpons amb druggs als catxalots que hi havia a les fronteres de les bandades; o possiblement portaven la guerra dins el primer cercle, on hi havia espai en abundor i on podien permetre’s alguns recers convenients.

Però l’espectacle dels catxalots enfurits pels druggs que ara i adés es disparaven cegament amunt i avall i a través dels cercles no va ser res en comparació amb el que finalment contemplaren els nostres ulls.

A vegades, quan s’ha enganxat una balena més forta i més activa que de costum, hom sol intentar d’esgarrar-la a la base de dividir en dos o de mutilar-li el seu tendó de cua gegantí. Això es fa disparant una aixada d’esquarterar de mànec curt lligat a un cap per tal de poder-la cobrar altre cop. Una balena ferida (com vàrem saber després) en aquesta part, però pel que semblava sense efectivitat, s’havia allunyat del bot emportant-se amb ella la meitat de la cabestrera, i en l’agonia extraordinària de la ferida, s’estavellava contra els cercles giratoris com Arnold[115] el genet solitari i desesperat a la batalla de Saratoga, portant l’angoixa onsevulla que anava.

Però per molt agonitzant que era la ferida, i encara que l’espectacle era terrible en tots els sentits, l’horror particular que semblava inspirar la resta del ramat era degut a una causa que, al principi, la distància que s’interposava entre el cetaci i nosaltres no ens deixava veure. Però finalment ens adonàrem que, per un d’aquells accidents imprevisibles de la pesca, aquell catxalot s’havia entortolligat amb la cabestrera que arrossegava, també s’havia escapat amb l’aixada d’esquarterar clavada, i mentre l’extrem lliure del cap que lligava aquella arma havia quedat atrapat fixament en les voltes de la cabestrera embolicada a la seva cua, l’aixada d’esquarterar s’havia desprès de la seva carn, de manera que, turmentat fins a la follia, es removia dins l’aigua i sacsejava violentament la seva cua flexible, tot brandant l’aixada esmolada al seu voltant, amb la qual cosa feria i assassinava els seus mateixos companys.

Aquell objecte aterridor va semblar que feia retornar tot el ramat del seu espant quiet. Primer de tot, els catxalots que formaven les vores del nostre llac començaren a congregar-se una mica i xocaven els uns contra els altres com si fossin mig empentats per onades llunyanes; després tot el llac va començar a inflar-se i a glopejar lleugerament; s’esvaïren les cambres nupcials i les sales infantils submarines; en òrbites cada cop més apinyades, els catxalots dels cercles més centrals començaren a nedar en arraïmaments espessos. Sí, desapareixia la llarga bonança. Ben prest es va sentir un zumzeig fluix que avançava; i aleshores, com les masses de gel tumultuoses quan el gran riu Hudson es desgela en primavera, tota la host de catxalots va venir rebolcant-se cap al centre interior com si es volguessin acaramullar en una muntanya comuna.

Immediatament Starbuck i Queequeg canviaren els seus llocs i Starbuck es col·locà a popa.

—Als rems! Als rems! —va xiuxiuejar intensament Starbuck, agafant el timó—. Aferreu-vos als rems i premeu-vos l’ànima, ràpid! Déu meu, nois, alerta! Desatraca, Queequeg… aquest catxalot, allí! Punxa’l! Punxa’l! Dempeus, dempeus i queda’t així! Ànsia, homes… remeu! No us preocupeu de les seves esquenes, grateu-los, esgarrinxeu-los!

Ara el bot estava gairebé encavallat entre dos bucs negres immensos que deixaven uns estrets Dardanels entre les seves llargues extensions. Però gràcies a un esforç desesperat a la fi sortirem disparats per una obertura momentània. Aleshores ens allunyàrem d’allí ràpidament alhora que cercàvem amb ànsia una altra sortida. Després de força escapades per un pèl com aquella, a la fi lliscàrem ràpidament cap a un lloc que havia estat un dels cercles exteriors, i que ara era creuat per catxalots sense ordre ni concert, que es dirigien violentament cap al mateix centre. Vàrem comprar a molt bon preu aquella salvació afortunada amb la pèrdua del barret de Queequeg, que mentre s’estava a la proa punxant els catxalots fugitius havia perdut la gorra que duia al cap per culpa d’un terbolí d’aire causat per la batzegada sobtada d’un parell d’aletes de cua a prop seu.

Tot i que la commoció general era encara desenfrenada i desordenada, ben aviat es va concretar en un moviment que semblava sistemàtic, car els cetacis s’havien anat aplegant en un cos dens i aleshores renovaren la seva escapada endavant amb velocitat augmentada. Era debades continuar encalçant-los, però els bots encara s’entretingueren en els deixants per recollir els catxalots amb druggs que haguessin pogut quedar endarrere i, igualment, per assegurar-ne un que Flask havia matat i marcat. La marca és un pal amb un gallardet i a cada bot sempre n’hi ha dos o tres, i quan hi ha exemplars de sobra a l’abast, es claven drets al cos flotant de la balena morta, per marcar el lloc on és dins la mar i també com a senyal de la prioritat de possessió en cas que s’acostessin altres bots o algun altre vaixell.

El resultat d’aquella arriada de bots va il·lustrar en cert sentit aquella dita sàvia de la pesca: com més balenes, més poca pesca. De tots els catxalots amb druggs només se’n va capturar un. La resta aconseguiren d’escapar-se de moment, però només per ser atrapats, com es veurà més endavant, per algun altre vaixell que no era el Pequod.





88


Escoles i mestres

El capítol precedent ha donat compte d’un immens cos o ramat de catxalots i també s’hi ha indicat la causa probable que provocava aquestes vastes congregacions.

Ara bé, tot i que, com hem vist a vegades, es troben unes agrupacions tan immenses, ocasionalment s’observen, també en els nostres dies, petits grups separats que apleguen de vint a cinquanta individus cada un. Aquests aplecs són coneguts amb el nom d’«escoles». Generalment són de dues classes: els compostos gairebé totalment per femelles i els que només apleguen joves mascles vigorosos, o «toros» com es denominen familiarment.

En servei cavalleresc d’aquesta escola de femelles hi veureu invariablement un mascle magníficament adult, però no vell, el qual, en qualsevol alarma, demostra el seu valor posant-se a la rereguarda i cobrint la fugida de les dames. En realitat, aquest cavaller és un otomà luxuriós que neda pel món aquàtic rodejat i acompanyat de l’esbarjo i les delícies de l’harem. El contrast entre aquest otomà i les seves concubines és sorprenent perquè, mentre ell sempre és de les més voluminoses proporcions leviatàniques, les dames, àdhuc les completament adultes, no tenen més d’un terç de la grandària d’un mascle de mida normal. Efectivament, són comparativament delicades; gosaria dir que no fan més de mitja dotzena de iardes de rodó de cintura. Sigui com sigui, no es pot negar que en conjunt tenen dret per herència al títol d’en bon point.[116]

És molt curiós observar aquest harem i el seu senyor en aquest vagareig indolent. Com els humans elegants, sempre estan en moviment, a la recerca mandrosa de varietat. Els podeu trobar a l’Equador a temps per al floriment de la temporada de pastura equatorial, potser acabats d’arribar just ara de passar l’estiu a les mars del Nord, fugint de la calor i del cansament desagradables de l’estiu. Quan s’han entretingut vaiverejant una temporada pel passeig de l’Equador, parteixen cap a aigües orientals per tal de gaudir allí de la temporada fresca i així evitar l’excessiva temperatura de l’altra zona.

Quan avancen serenament en un d’aquests viatges, si es descobreix alguna visió estranya i sospitosa, el senyor catxalot vigila atentament la seva interessant família. Si s’esdevingués que algun jove leviatan injustificadament petulant, en passar per aquest camí, pretengués d’acostar-se massa confidencialment a una de les dames, amb quina fúria prodigiosa no l’assalta el baixà i l’engega de mala manera! Bona xeixa, efectivament, si uns joves dissoluts i sense principis com ells es poguessin permetre d’envair el santuari de la felicitat domèstica! Tot i que, faci el que faci el baixà, no pot impedir que el Lothario[117] més notori entri al seu llit, car, ai las!, tots els peixos s’alliten en comú. Així com en terra les dames provoquen sovint els duels més terribles entre els seus admiradors rivals, igual passa entre els cetacis, que a vegades mantenen batalles mortals, i tot per amor. Fan esgrima amb les seves llargues mandíbules jussanes, a vegades les enganxen, i així es disputen la supremacia com dants que entrellacen les banyes en la lluita. No se’n capturen pas pocs que porten les cicatrius profundes d’aquests encontres: caps solcats, dents trencades, aletes esmotxades i, en alguns casos, boques desencaixades i retorçades.

Però suposant que l’invasor de la felicitat domèstica prengui la retirada a la primera envestida del senyor de l’harem, aleshores és molt entretingut observar aquest senyor. Introdueix suaument la seva mola immensa entre les dames i allí gaudeix una estona, encara en veïnatge tantalitzador amb el jove Lothario, com el pietós Salomó, que feia devotament les seves adoracions entre les seves mil concubines. Suposant que hi hagi altres balenes a la vista, els pescadors ben poques vegades caçaran un d’aquests grans turcs, car aquests grans turcs són massa generosos amb la seva energia i, per tant, el seu greix és poc. I pel que fa als fills i a les filles que engendren, doncs aquests fills i filles han de tenir cura d’ells mateixos; almenys, només compten amb l’ajut matern, perquè, igual que altres omnívors amants errants que es podrien esmentar, el meu senyor catxalot no té gaire tirada vers les criatures, per molta que en tingui vers els tocadors de senyores; i així, com que és un gran viatger, deixa els seus menuts anònims per tot el món, cada menut un foraster.

No obstant això, quan arriba el moment que la fogositat de la joventut declina i augmenten els anys i la malenconia, quan la reflexió marca les seves pauses solemnes, en resum, quan una lassitud general envaeix el turc assaciat, aleshores l’amor al benestar i a la virtut substitueix l’amor a les donzelles. El nostre otomà entra en la fase impotent, penedida i admonitòria de la vida, abjura i es desfà de l’harem i, convertit en una ànima vella, exemplar i emmurriada, se’n va tot sol pels meridians i paral·lels resant les seves pregàries i advertint els joves leviatans dels seus errors amorosos.

Com que l’harem de catxalots és anomenat «escola pels pescadors», el senyor i amo d’aquesta escola s’ha de dir tècnicament «mestre». Per tant, no és a causa d’un tarannà estricte, per molt que sigui admirablement satíric, que després d’haver anat a escola vagi llavors pertot arreu inculcant, no el que hi ha après, sinó la follia d’això. El seu títol de mestre semblaria derivat tot naturalment del nom concedit al mateix harem, però alguns han suposat que l’home que per primera vegada va donar aquest títol al catxalot otomà devia haver llegit les memòries de Vidocq[118], i es devia informar de la mena de mestre rural que era aquell famós francès quan era jove, i quina era la naturalesa de les lliçons ocultes que va inculcar a alguns dels seus alumnes.

El mateix retir i aïllament en què es tanca el mestre catxalot en els seus anys avançats són propis de tots els catxalots vells. Gairebé sempre un cetaci fadrí —com se’n diu d’un catxalot solitari— resulta ser un catxalot vell. Com el venerable Daniel Boone, el de la barba molsosa, no tenia ningú al seu costat tret de la mateixa Natura i a la Natura va prendre per muller en la solitud de les aigües, i ella és la millor de les mullers, encara que guardi tants de secrets extravagants.

Les escoles compostes només per mascles joves i vigorosos que hem esmentat abans presenten un fort contrast en relació amb les escoles harem. Car, mentre els catxalots femelles tenen la característica de la timidesa, els mascles joves, o «toros de quaranta barrils» com se’ls anomena, són amb escreix els més bregosos de tots els leviatans i, notòriament, els més perillosos en encarar-s’hi, tret d’aquells catxalots sorprenents, de cap grisenc i color burell, que es troben a vegades i que lluiten com dimonis malcarats exasperats per un poagre lacerant.

Les escoles de toros de quaranta barrils són més grans que les escoles harem. Com una bullanga de joves col·legials, sempre hi ha bregues, facècies i maliciositat, i van pel món de redolons d’una manera tan desenfrenada i tan enjogassada, que cap assegurador marítim no els asseguraria pas més que a un minyó entremaliat de Yale o de Harvard. Però ben aviat abandonen aquesta turbulència i quan han crescut les tres quartes parts es dispersen i se’n van cadascú pel seu cantó a la recerca d’acomodacions, és a dir, d’harems.

Un altre punt de diferència entre les escoles de mascles i les de femelles és encara més característica dels sexes. Diguem que feriu un toro de quaranta barrils…, pobre diable!, tots els companys l’abandonen. Però feriu un membre d’un harem i les seves companyes neden al seu voltant amb tot de demostracions d’interès, i a vegades s’hi entretenen tant i tan a prop que també es converteixen en presa.





89


Peix fermat i peix a lloure

L’al·lusió als marcatges i a les marques del penúltim capítol necessita alguna explicació de les lleis i regles de la pesca de la balena, de la qual el pal de marcar pot ser considerat el gran símbol i emblema.

Freqüentment s’esdevé que quan diversos vaixells pesquen en companyia, una balena pot ser ferida per un vaixell i escapar-se, i resultar finalment matada i capturada per un altre vaixell; i en això s’hi inclouen indirectament moltes contingències menors, pertanyents totes a aquesta gran empresa.

Per exemple: després de la fatigosa i perillosa caça i captura d’una balena, el cos pot resultar separat del vaixell a causa d’un temporal violent i anar a la deriva molt lluny a sotavent, fins a ser recuperat per un segon balener, que, en temps de bonança, el remolca còmodament al seu costat sense risc de la vida ni de caps. Així és que les disputes més vexatòries i violentes es produirien entre els pescadors si no hi hagués unes lleis, escrites o no, universals i indiscutibles, aplicables en tots els casos.

Potser l’únic codi formalitzat del baleneig, autoritzat per la promulgació d’una llei, fou el d’Holanda, decretat pels Estats Generals en l’any del Senyor de 1695. Però malgrat que cap altra nació no ha tingut mai cap llei de baleneig escrita, els pescadors americans han estat els seus mateixos legisladors i advocats en aquesta matèria. Han proporcionat un sistema que, en la seva extensa concisió, sobrepassa les pandectes de Justinià i els reglaments de la Societat Xinesa per a la Supressió de la Manifasseria en els Afers d’Altri. Sí, aquestes lleis es podrien gravar en un quart de penic de la reina Anna o a la llengüeta d’un arpó, i dur-se penjades a coll, de tan breus com són.

I. Un peix fermat pertany a la colla que l’ha atrapat.

II. Un peix a lloure és caça franca per a qui l’enxampi abans.

Però el que espatlla aquest codi magistral és la brevetat admirable, que necessita un gran volum de comentaris per explicar-lo.

Primer: Què és un peix fermat? Viu o mort, un peix està tècnicament fermat quan està connectat amb un vaixell o amb un bot ocupat mitjançant algun sistema totalment controlable per a l’ocupant o ocupants: un masteler, un rem, un cap de nou polzades, un fil de telègraf o un fil de teranyina, tant és. Igualment, un peix està tècnicament fermat quan porta una banderola o qualsevol altre símbol de possessió reconegut, mentre la colla que l’ha marcat demostri en qualsevol moment la seva habilitat per dur-lo al seu costat, així com la intenció de fer-ho.

Això són comentaris científics; però els comentaris dels mateixos baleners a vegades consisteixen en paraules dures i en cops encara més durs: el Coke sobre Littleton de puny.[119] Cert, entre els baleners més rectes i honorables sempre es fan concessions en casos particulars, quan seria una ultratjant injustícia moral per part d’una colla reclamar la possessió d’una balena caçada o morta prèviament per una altra colla. Però d’altres no són ni de molt tan escrupolosos.

Fa uns cinquanta anys que es va esdevenir un curiós cas de caça repetida d’una mateixa balena, cas que es va litigar a Anglaterra. Els demandants exposaren que després del dur encalç d’una balena a les mars del Nord, i quan de fet ja havien aconseguit (els demandants) d’arponejar el peix, finalment es varen veure obligats, a causa del perill de la vida, a abandonar no solament tot el cordam, sinó fins i tot el bot. Més tard els demandats (la tripulació d’un altre vaixell) arribaren fins a la balena, la varen ferir, la mataren, la capturaren i finalment se n’apropiaren davant els propis ulls dels demandants. I quan els demandats en foren recriminats, el seu capità va fer-los botifarra, i els va assegurar que, com a doxologia de la gesta portada a terme, també es quedaria els caps, els arpons i el bot que havien quedat lligats a la balena en el moment de la captura. Per tant, els demandants posaren plet per a recuperació del valor de la seva balena, el cordam, els arpons i el bot.

Mister Erskine era l’advocat assessor dels demandats; lord Ellenborough era el jutge. En el decurs de la defensa, l’enginyós Erskine va utilitzar, per il·lustrar la seva posició, l’exemple d’un cas recent d’adulteri, en el qual un cavaller, després d’intentar en va de frenar la depravació de la seva muller, finalment l’havia abandonada a les mars de la vida; però en el decurs dels anys, penedit d’aquell pas, va incoar una acció legal per tal de recuperar la possessió de la muller. Erskine estava de l’altra banda i aleshores va fer la seva defensa dient que, si bé el cavaller havia arponejat primer la dama, i en una època l’havia tinguda fermada, i encara que només a causa del gran trasbals que li causava la depravació submergida d’ella l’havia arribada a abandonar, de fet l’havia abandonada, i per tant ella s’havia convertit en un peix a lloure; en conseqüència, quan un altre cavaller l’havia tornada a arponejar, la dama s’havia convertit en propietat d’aquest cavaller darrer, juntament amb els arpons que es poguessin haver trobat clavats en ella.

I en el cas present, Erskine mantenia que els exemples de la balena i de la dama s’il·lustraven recíprocament.

Escoltats degudament aquests al·legats i els contraris, el jutge doctíssim va decidir en els termes següents: que, pel que feia al bot, l’adjudicava als demandants, perquè l’havien abandonat merament per salvar la vida; però pel que feia a la controvertida balena, arpons i cabestrera, pertanyien als demandats; la balena perquè era un peix a lloure en el moment de la captura final, i els arpons i la cabestrera perquè quan el peix es va escapar amb ells, va adquirir-ne (el peix) la propietat. I per tant, qualsevulla que després capturés el peix hi tenia dret. Així, els demandats capturaren el peix; ergo, els articles esmentats eren seus.

Un home corrent que observa aquesta decisió del doctíssim jutge possiblement hi posarà objeccions. Però arribat al fons de la roca original de l’afer, els dos grans principis establerts en les lleis bessones del baleneig citades prèviament, aplicades i elucidades per lord Ellenborough[120] en el cas comentat més amunt, aquestes dues lleis concernents al peix fermat i al peix a lloure, dic, si reflexionem trobarem que són el fonament de tota la jurisprudència humana, car, malgrat la complicació arabesca de la seva ornamentació, el Temple de la Llei, com el Temple dels Filisteus, no té més que dues columnes on recolzar-se.[121]

No és una dita en boca de tothom que la possessió és la meitat de la llei? És a dir, al marge de com s’ha arribat a la possessió de la cosa. Però sovint la possessió és tota la llei. Què són els tendons i les ànimes dels serfs russos i els esclaus republicans sinó peixos fermats, la possessió dels quals és la totalitat de la llei? Què és per al terratinent cobdiciós la darrera menudència de la viuda sinó un peix fermat? Què és el casal de marbre d’aquell infame, amb una placa a la porta com a marca, què és sinó un peix fermat? Què és l’interès ruïnós que Mardoqueu, el prestador, posa al pobre malanat en fallida, sobre un préstec per salvar la família de morir de fam, què és aquest interès ruïnós sinó un peix fermat? Què és la renda de l’arquebisbe de Salvalànima, de cent mil lliures, aconseguida amb el pa escàs i el formatge de centenars de milers de treballadors d’esquena cruixida (tots ells segurs del cel sense l’ajut de Salvalànima), què són aquestes cent mil lliures rodones sinó un peix fermat? Què són els pobles i els llogarrets heretats del duc de Dunder sinó un peix fermat? Per a aquest arponer temut anomenat John Bull, què és la pobra Irlanda sinó un peix fermat? I per al llancer apostòlic, aquest germà Jonathan, què és Texas sinó un peix fermat? I pel que fa a tots ells, no és la possessió la totalitat de la llei?

Però si la doctrina del peix fermat és aplicable força generalment, la doctrina paral·lela del peix a lloure ho és encara amb més amplitud. És aplicable internacionalment i universalment.

Què era Amèrica l’any 1492 sinó un peix a lloure, en el qual Colom va clavar l’estendard espanyol per tal de marcar-la per als seus senyor i senyora reials? Què era Polònia per al tsar? I Grècia per als turcs? I l’Índia per a Anglaterra? I què acabarà essent Mèxic per als Estats Units? Tots peixos a lloure.

Què són els Drets de l’Home i les Llibertats del Món sinó peixos a lloure? Què són els pensaments i les opinions de tots els homes sinó peixos a lloure? Què és per a ells el principi de la creença religiosa sinó un peix a lloure? Què és el mateix globus terraqüi sinó un peix a lloure? I què sou vós lector, sinó un peix a lloure i alhora un peix fermat?





90


Caps o cues


De balena vero sufficit, si rex habeat caput,

et regina caudam.



BRACTON, 1, 3, c. 3.



Aquest llatí dels llibres de les Lleis d’Anglaterra, que s’adiu amb el context, significa que de totes les balenes capturades per qualsevulla en la costa d’aquesta terra, el rei, com a Gran Arponer Honorari, n’ha de tenir el cap, i la reina ha de ser obsequiada respectuosament amb la cua. Una divisió que, en la balena, s’assembla molt a xapar una poma per la meitat: no queda res entremig.

Ara bé, com que aquesta llei, en una forma modificada, encara és vigent a Anglaterra, i com que ofereix en diversos aspectes una estranya anomalia en referència a la llei general del peix fermat i el peix a lloure, la tractem aquí en un capítol a part, seguint el mateix principi de cortesia que obliga els ferrocarrils anglesos que es facin càrrec de les despeses d’un vagó a part reservat especialment per a l’acomodament de la reialesa.

En primer lloc, com a prova curiosa que la llei esmentada més amunt encara és vigent, procediré a exposar-vos una circumstància que s’esdevingué encara no fa dos anys.

Sembla ser que uns honrats mariners de Dover, o de Sandwich, o d’algun dels Cinc Ports,[122] després d’una dura persecució, aconseguiren matar i encallar a la platja una bella balena que havien descobert força lluny de la costa. Ara bé, els Cinc Ports estan parcialment o d’una manera o d’altra sota la jurisdicció d’una mena de policia o bidell anomenat el lord guardià. El càrrec li és atorgat directament per la corona, crec, i tots els emoluments reials que corresponen als territoris dels Cinc Ports són seus per assignament. Alguns escriptors, d’aquest càrrec, en diuen una «sinecura». Però no és així, perquè el lord guardià a vegades està molt atrafegat a defraudar aquests emoluments, que són seus precisament perquè els defrauda.

Quan aquells pobres mariners colrats pel sol, descalços i amb els pantalons arremangats fins ben amunt a les seves cames d’anguila, havien cobrat amb penes i treballs el seu peix tan pesat i l’havien posat en sec ben amunt, i es prometien unes bones cent cinquanta lliures a canvi de l’oli i els ossos preciosos, i ja s’imaginaven fantasiosament gaudint, a compte del repartiment, d’un te exquisit amb les seves mullers i d’una bona cervesa amb els seus companys, heus aquí que es presenta un cavaller doctíssim, cristià i caritatiu a més a més, amb un exemplar del Blackstone[123] sota el braç; el posa damunt el cap de la balena i diu:

—Mans fora! Aquest peix, senyors, és un peix fermat. Me n’apodero perquè és del lord guardià.

Davant d’això, els pobres mariners, en la seva consternació respectuosa —tan veritablement anglesa—, sense saber què dir, començaren a gratar-se vigorosament el cap tot pensarosos, mentre que passaven tristament els ulls de la balena al foraster. Però això no va solucionar en absolut la qüestió, ni va estovar gens ni mica el cor dur del docte cavaller de l’exemplar de Blackstone.

Finalment, un d’ells, després de gratar-se molt a la recerca d’idees, va gosar parlar:

—Si us plau, senyor, qui és el lord guardià?

—El duc.

—Però el duc no n’ha de fer res amb la captura d’aquest peix.

—És seu.

—Hem estat molt atabalats i en perill, i hem tingut algunes despeses, i ara tot ha d’anar en benefici del duc? I nosaltres no n’hem de treure res, del nostre treball, llevat de les butllofes de les mans?

—És seu.

—Que potser el duc és tan pobre que es veu obligat a guanyar-se la vida d’aquesta manera tan desesperada?

—És seu.

—Jo pensava poder ajudar la meva mare, que és vella i és al llit, malalta, amb la meva part de la balena.

—És seu.

—I no en tindria prou amb un quart o amb la meitat?

—És seu.

En una paraula, la balena fou encautada i venuda, i sa excel·lència el duc de Wellington va rebre els diners. Un clergue honrat del poble, pensant que el cas, vist amb una llum particular, segons unes molt petites possibilitats, en un grau molt baix i ateses les circumstàncies, podia ser jutjat amb una certa duresa, va enviar respectuosament una nota a sa excel·lència en la qual pregava que prengués en consideració el cas d’aquells desafortunats mariners. A la qual nota el senyor duc va contestar en substància (totes dues cartes foren publicades) que ja ho havia fet, i que havia rebut els diners, i que estaria agraït al cavaller si en el futur s’estalviava (el reverend cavaller) de ficar-se en els afers d’altri. És aquest l’ancià encara combatiu que s’instal·la a les cantonades dels tres regnes i obliga a lliurar les almoines als pidolaires de tot arreu?

És fàcil de veure que en aquest cas el dret al·legat pel duc sobre la balena era un dret delegat del sobirà. Aleshores cal preguntar-se forçosament gràcies a quin principi el sobirà era originàriament investit amb aquest dret. La llei en si ja ha estat explicada. Però Plowdon[124] ens en dóna les raons. Diu Plowdon que la balena capturada així pertany al rei i a la reina «a causa de la seva superior excel·lència». I els comentaristes més cabdals ho han considerat sempre un argument convincent en aquesta matèria.

Però, per què el rei ha de tenir el cap i la reina la cua? Doneu-nos-en una raó, oh advocats!

En el seu tractat sobre «L’or de la reina» o sobre els diners per a les agulles de la reina, un antic autor del King’s Bench, un tal William Prynne, discorre així: «La cua és per a la reina per tal que el guarda-roba de la reina estigui proveït de barnilles». Ara bé, això fou escrit en una època en què les barbes negres i flexibles de la balena de Groenlàndia o balena franca eren molt usades en els cossets de les dames. Però aquestes barbes no són a la cua, sinó al cap, la qual cosa és una trista relliscada per a un advocat tan sagaç com Prynne. Que potser la reina és una sirena per haver de ser obsequiada amb una cua? Aquí es deu amagar un significat al·legòric.

Hi ha dos peixos reials, denominats així pels juristes anglesos: la balena i l’esturió. Tots dos són propietat reial, amb algunes limitacions determinades, i nominalment produeixen la desena branca de les rendes ordinàries de la corona. No sé quin altre autor deu haver fet comentaris sobre la matèria, però per inferència em sembla que l’esturió s’hauria de dividir de la mateixa manera que la balena: el rei hauria de rebre el cap altament dens i elàstic peculiar d’aquest peix, la qual cosa, considerada simbòlicament, podria estar basada humorísticament en alguna suposada congenialitat. I així sempre hi ha una raó per a totes les coses, fins i tot per a la llei.





91


El Pequod es troba amb el Poncella de rosa


Grataren en va dins la panxa d’aquest

Leviatan a la recerca d’ambre gris,

la fetor insuportable no ho permetia.



SIR T. BROWNE, V. E.[125]



Era una setmana o dues després de la darrera escena balenera relatada, i quan navegàvem lentament per una mar ensonyada i calitjosa de migdia, els molts nassos que hi havia a la coberta del Pequod demostraren ser descobridors més atents que no pas els tres parells d’ulls que hi havia als tamborets. Es va ensumar una olor peculiar i no gaire agradosa enmig de la mar.

—M’hi jugaria qualsevol cosa, ara —digué Stubb—, que per aquí a prop hi ha alguns dels catxalots amb druggs que vàrem pessigollejar l’altre dia. Ja em pensava que no trigarien gaire a mostrar la quilla.

Una mica més tard la broma va començar a escampar i a la llunyania vàrem destriar un vaixell amb les veles aferrades, la qual cosa volia dir que devia tenir al costat alguna classe de balena. Quan hi lliscàrem més a prop, el foraster va mostrar els colors francesos en el bec. Pels núvols d’aus marines de rapinya que s’arremolinaven, encerclant-lo, planant i afalconant-s’hi, era evident que la balena del costat devia ser allò que els pescadors en diuen una balena rebentada, és a dir, una balena que havia mort a la mar sense haver estat molestada i flotava com un cadàver sense propietari. És fàcil d’imaginar quina pudor fètida no ha d’exhalar una massa com aquella, pitjor que una ciutat assíria en epidèmia, quan els vius no donen l’abast per enterrar els morts. Efectivament, alguns consideren aquesta olor tan intolerable que no hi ha cobdícia que els pugui convèncer d’amarrar-la al costat del seu vaixell. En canvi, n’hi ha que ho fan, malgrat que l’oli obtingut d’aquesta classe d’exemplars és de qualitat molt inferior i no s’assembla en absolut a la naturalesa de l’essència de roses.

En acostar-nos-hi més amb la brisa que s’esmorteïa, vàrem veure que el francès tenia al costat una segona balena, la qual semblava encara menys un ramell de flors que la primera. En realitat, va resultar ser un d’aquells cetacis problemàtics que hom diria que s’assequen i moren a causa d’una mena d’indigestió prodigiosa, o còlic, i els seus cossos difunts han fet gairebé totalment bancarrota de qualsevol cosa que s’assembli a l’oli. No obstant això, en el moment adequat veurem que cap pescador expert no apartarà mai el nas d’una balena com aquesta, per molt que tingui el costum d’evitar les balenes rebentades en general.

El Pequod ja s’havia aveïnat tant al foraster, que Stubb va jurar que reconeixia el mànec de la seva aixada d’esquarterar, que estava embullat entre els caps que lligaven la cua d’un d’aquells cetacis.

—Vaja una gent més de fiar! —va riure burleta, a la proa del vaixell—. Heus aquí un xacal per a nosaltres! Pla bé que sé que aquests crappoes[126] francesos són uns pobres diables en això de la pesca, a vegades arrien els bots a uns rompents perquè els confonen amb els brolladors del catxalot, sí, i a vegades salpen del seu port amb la bodega plena de caixes d’espelmes de sèu i capses de mocallums preveient que tot l’oli que aconseguiran no bastarà ni per sucar-hi el ble del capità. Sí, tothom ho sap, això. Però mireu, aquí hi ha un crappo que es conforma amb les nostres deixalles, aquest catxalot amb drugg d’aquí, vull dir. Sí, i també es conforma a gratar els ossos secs d’aquest altre peix preciós que té allí. Pobre diable! Jo proposo que algú passi el barret i que li fem el present d’una mica d’oli per caritat. Perquè l’oli que pugui treure d’aquest catxalot amb drugg d’aquí no bastaria ni per cremar a una presó, no, ni tan sols a la cel·la d’un condemnat. I de l’altra balena, què us en diré? Jo tinc per segur que trauria més oli si capolés i destil·lés els nostres tres pals que no el que en traurà ell d’aquest manat d’ossos. Però, ara que hi penso, potser hi ha alguna cosa que tingui molt més valor que l’oli, sí, l’ambre gris. Em pregunto si el nostre vell hi ha pensat, en això. S’ho val provar-ho. Sí, ara hi vaig.

I dient això va partir cap al castell de popa.

A l’entretant la mica d’aire ja s’havia convertit en bonança completa, de manera que, volgués o no, ara el Pequod havia quedat atrapat en la pudor, sense esperances d’escapar si no s’aixecava vent un altre cop.

Stubb va sortir de la cabina, va cridar la tripulació del seu bot i se n’anà remant cap al foraster. Quan va creuar per davant de la proa del vaixell, s’adonà que, d’acord amb el gust fantasiós dels francesos, la part superior del tallamar estava obrada en forma d’un gran tronc doblegat, pintat de verd, i per pues hi tenia punxes de coure que sortien del tronc aquí i allí; tot el conjunt acabava en un capoll plegat simètricament d’un color vermell brillant. Damunt l’estampa, en grans lletres daurades, va llegir Bouton de Rose —Botó de rosa o Poncella de rosa; aquest era el romàntic nom d’aquell vaixell flairós.

Tot i que Stubb no va entendre la paraula «Bouton» de la inscripció, la paraula «rose» i el mascaró de proa en forma de capoll li n’explicaren a bastament el significat.

—Una poncella de fusta, oi? —cridà pinçant-se el nas amb els dits—. Està molt bé, això, però pla que put, el diantre!

Per entrar en comunicació directa amb la gent de coberta va ha ver de remar donant la volta a la proa i en direcció al costat d’estribord, de manera que es va acostar a la balena rebentada i va haver de parlar part damunt el cos mort.

Arribat a aquest punt, tapant-se encara el nas amb els dits, va bramar:

—Ei, capoll-de-rosa, ei! No hi ha cap poncella entre vosaltres que parli anglès?

—Sí —va contestar un home de Guernsey des de l’orla, que va resultar ser el primer oficial.

—Molt bé, doncs, poncelleta de bouton-de-rose; que heu vist la Balena Blanca?

—Quina balena?

—La Balena Blanca… un catxalot… Moby Dick, l’heu vist?

—No he sentit parlar mai d’aquesta balena. Cachatot blanche? Balena Blanca… no.

—Molt bé, doncs. Adéu per ara, i ja us cridaré d’aquí a una estona.

Aleshores remaren ràpidament de retorn al Pequod i Stubb, en veure que Ahab esperava el seu informe recolzat a la barana del castell de popa, va fer trompeta amb les mans i cridà:

—No senyor, no!

En sentir això, Ahab es va retirar i Stubb tornà al vaixell francès.

Aleshores es va adonar que l’home de Guernsey, que s’havia acostat a les cadenes i feia anar l’aixada d’esquarterar, s’havia embenat el nas formant una mena de bossa.

—Què us passa al nas? —digué Stubb—. Us l’heu trencat?

—Ja ho voldria jo, haver-me’l trencat! O millor no tenir nas! —contestà l’home de Guernsey, que no semblava fruir gaire del treball que feia—. I vós, per què us l’aguanteu, el vostre?

—Oh, per res! És un nas de cera. Me l’haig d’aguantar. Un bon dia, oi? L’aire ben perfumat de flors, diria. Per què no ens en tireu un ramell, oi, bouton-de-rose?

—En nom del diable, què hi cerqueu, aquí? —va bramar l’home de Guernsey, en un esclat sobtat de fúria.

—Ei, conserveu la fredor d’esperit, home… la fredor? Sí, això mateix. Per què no emboliqueu aquestes balenes en gel mentre hi esteu treballant? Però deixem de banda la facècia. No sabeu, poncella de rosa, que és un disbarat intentar aconseguir oli d’una balena com aquesta? I d’aquella tan seca, a l’altre costat, ja us dic que no en trobareu ni un petricó en tot el cos.

—Prou que ho sé, jo, però què us haig de dir? El capità no ho creu, això. És el seu primer viatge. Abans era fabricant de colònies. Però veniu a bord, i per ventura us creurà, a vós, ja que no em vol creure a mi, i així em desempallegaré d’aquestes endergues.

—El que sigui per complaure-us, estimat i dolç company —respongué Stubb, i va pujar immediatament a coberta.

Allí se li va presentar una escena estrafolària. Els mariners, amb gorres d’estam vermell, amb borles, apariaven els pesats palanquis per a les balenes. Però treballaven més aviat a poc a poc i parlaven a tota marxa, i no semblava que estiguessin de gaire bon humor. Tots els nassos es projectaven cap amunt com si fossin botalons de floc. Adesiara, un parell abandonaven la feina i corrien al tamboret del pal major per respirar una mica d’aire pur. D’altres, pensant que agafarien la pesta, sucaven estopa dins quitrà mineral i de tant en tant se l’aguantaven al nas. Uns altres havien trencat els broquets de les seves pipes gairebé fins a la caçoleta i xuclaven vigorosament el fum del tabac per tal que els omplís constantment l’olfacte.

Stubb fou sorprès per un xàfec d’esgarips i anatemes provinents de la cabina del capità, a popa. En mirar en aquella direcció va veure una cara encesa que envestia per la porta, mantinguda només entreoberta des de dins. Era el turmentat metge, que, després de protestar en va contra les tasques del dia, s’havia traslladat a l’alcàsser del capità (ell en deia el cabinet) per evitar la pesta; però així i tot no es podia estar d’udolar de tant en tant les seves súpliques i la seva indignació.

Fixant-se en tot allò, Stubb va rumiar el seu pla i girant-se a l’home de Guernsey va fer-hi una xerradeta, durant la qual l’oficial estranger li va confessar que detestava el seu capità i que el considerava un ignorant i un fatu, i que els havia ficat a tots ells en un endidat tan desagradable i tan poc profitós. Escorcollant-lo amb cautela, Stubb va adonar-se a més que l’home de Guernsey no tenia ni la més lleugera sospita pel que feia a l’ambre gris. Per tant, va mossegar-se la llengua en aquest punt, però en totes les altres coses fou completament franc i confidencial amb ell, de manera que tots dos ben aviat agençaren un pla per enredar i burlar-se del capità sense que ell ni s’arribés a pensar que podia desconfiar de la seva sinceritat. Segons aquest pla, el de Guernsey, sota el paper d’intèrpret, explicaria al capità el que li plagués, però com si el que deia vingués de Stubb; pel que fa a Stubb, diria qualsevol disbarat que se li acudís durant l’entrevista.

En aquell moment la seva víctima futura va sortir de la seva cabina. Era petit i renegrit, però d’aspecte força delicat per ser un capità de vaixell, tot i que lluïa uns grans bigotis i patilles. Portava una jaca de pana de cotó vermella amb un rellotge de cadena a un costat. Aleshores el de Guernsey va presentar cortesament Stubb a aquest cavaller, i immediatament va adoptar amb ostentació el paper d’intèrpret entre els dos.

—Què li he de dir per començar? —preguntà.

—Bé —digué Stubb observant la jaca de vellut, el rellotge i la cadena—, podeu començar dient-li que em sembla com una criatureta, tot i que no pretenc ser jutge.

—Diu, monsieur —va fer l’home de Guernsey en francès, parlant al capità—, que just ahir mateix el seu vaixell va parlar amb una altra embarcació, el capità, el primer oficial i sis mariners de la qual s’havien mort d’unes febres agafades d’una balena rebentada que havien portat al costat del vaixell. —En sentir això el capità es va sobresaltar i, amb ànsia, en va voler saber més—. I ara què? —preguntà el de Guernsey a Stubb.

—Doncs ja que ho agafa tan bé, li podeu dir que ara que l’he mirat arreu, estic completament segur que no és més apte per dur el comandament d’un balener que un mico de Santiago. Millor dit, digueu-li de part meva que és un babuí.

—Jura i declara, monsieur, que l’altra balena, la seca, és molt més perillosa que la rebentada. En fi, monsieur, que ens conjura, si ens estimem la vida, que deixem aquests peixos a lloure. —Immediatament el capità va córrer cap a proa i en veu alta va ordenar a la tripulació que s’aturessin d’hissar els palanquis d’esquarterar i que amollessin a l’instant els caps i les cadenes que lligaven les balenes al vaixell—. I ara què? —digué el de Guernsey, quan el capità va tornar amb ells.

—Vejam, deixeu-me pensar. Sí, ara podríeu dir-li també que… que… en realitat, digueu-li que l’he ensarronat (a part entre si mateix), i potser a algú més.

—Diu, monsieur, que està molt satisfet d’haver-nos pogut fer aquest servei.

En sentir això, el capità jurà que els agraïts eren ells (referint-se a ell mateix i a l’oficial), i va acabar convidant Stubb a la seva cabina a beure una ampolla de bordeus.

—Vol que begueu un got de vi amb ell —digué l’intèrpret.

—Doneu-li les gràcies de tot cor, però va contra els meus principis beure amb un home que he ensarronat. De fet, digueu-li que me n’haig d’anar.

—Diu, monsieur, que els seus principis no li permeten beure, però que si monsieur vol viure un dia més per beure, aleshores monsieur faria millor d’arriar els nostres quatre bots i allunyar el vaixell d’aquestes balenes a rem, perquè hi ha tanta de bonança que no aniran a la deriva.

En aquells moments Stubb ja saltava per la borda i en ser dins el seu bot va cridar l’home de Guernsey per tal de comunicar-li que, com que tenia un cap llarg de remolc, faria el que podria per ajudar-los, arrossegant la balena més lleugera per allunyar-la del costat del vaixell. Mentre els bots de la nau francesa es dedicaven a remolcar el vaixell cap a una banda, Stubb va remolcar benèvolament la seva balena cap a l’altra, per la qual cosa havia amollat ostentosament un calabrot insòlitament llarg.

Ben aviat es va aixecar vent. Stubb va fingir que se separava de la balena. La nau francesa va hissar els bots i aviat va augmentar la distància, mentre que el Pequod lliscava entre ella i la balena de Stubb. Després d’allò, Stubb va remar ràpidament cap al cos flotant i notificant a crits les seves intencions al Pequod, va procedir immediatament a fer la collita del fruit de la seva astúcia poc honesta. Va engrapar l’aixada del bot, ben esmolada, i va començar a excavar en el cos, una mica més enrere de l’aleta dorsal. Gairebé us hauríeu pensat que cavava una bodega en la mar, i quan a la fi la seva aixada va petar contra les magres costelles, fou com remoure antigues teules i ceràmica romana enterrada en grassa argila anglesa. La tripulació del seu bot estava completament excitada i s’afanyaven a ajudar el seu patró; se’ls veia tan delerosos com cercadors d’or.

I tot el temps una munió innombrable d’aus es capbussaven, immergien, cridaven, giscaven i lluitaven al seu voltant. Stubb començava a semblar decebut, sobretot quan la flaire horrible anava augmentant; però de sobte, del bell mig de la pestilència, va esmunyir-se un corrent lleu de perfum que va rajar entre la marea de males olors sense que l’absorbissin, com un riu que s’ajunta a un altre i després flueixen plegats, però, sense mesclar-se durant una estona.

—Ja ho tinc! Ja ho tinc! —exclamà Stubb entusiasmat, tot colpejant alguna cosa en les regions subterrànies—. Una bossa, una bossa!

Va deixar caure l’aixada, va ficar totes dues mans en el forat i en va treure grapats d’alguna cosa que semblava sabó rosat de Windsor o un formatge gras, molt curat i bigarrat; molt cremós i, per afegitó, saborós. Es pot oscar fàcilment amb el polze i és d’un to entre groc i cendre. Això, estimats amics, és l’ambre gris, que qualsevol droguer pagaria a una guinea d’or l’unça. Se’n varen obtenir uns sis grapats, però inevitablement se’n va perdre més en mar, i encara més, potser, se n’hauria pogut salvar si no hagués estat per les ordres sorolloses i impacients d’Ahab a Stubb per tal que en desistís i tornés a bord, que, si no, el vaixell els diria adéu.





92


Ambre gris

L’ambre gris és una substància molt curiosa i un article de comerç tan important que l’any 1791 un tal capità Coffin, originari de Nantucket, fou interrogat sobre aquesta qüestió en la tribuna de la cambra dels comuns d’Anglaterra, car en aquells temps, i de fet fins a una època relativament recent, l’origen precís de l’ambre gris era encara, com el mateix ambre, un problema per als entesos. Tot i que es denomina ambre gris, en realitat l’ambre i aquesta substància són coses completament diferents. Perquè l’ambre, per bé que a vegades es troba a les costes marines, també s’extreu d’alguns sòls de terra endins, mentre que l’ambre gris no es troba mai enlloc com no sigui en mar. A més, l’ambre és una substància dura, transparent, trencadissa i inodora, utilitzada per fer broquets de pipes, grans de collars i ornaments; en canvi l’ambre gris és tou, de textura cèria i tan enormement fragant i especiat que és molt usat en perfumeria, en pastilles, espelmes precioses, pólvores per al cabell i pomades. Els turcs l’utilitzen en gastronomia i també el porten a la Meca amb el mateix propòsit que hom porta encens a Sant Pere de Roma. Alguns marxants de vi en tiren unes gotetes dins el vi rosat per donar-li aroma.

Qui pensaria, doncs, que unes dames i uns cavallers tan refinats es regalarien amb una essència trobada als budells poc gloriosos d’una balena malalta! I en canvi així és.

Per a alguns, l’ambre gris és la causa, i per a d’altres l’efecte, de la dispèpsia de la balena. Seria difícil de dir com es podria guarir aquesta dispèpsia, si no era que fos administrant-li tres o quatre bots carregats de píndoles Brandreth[127], i arrencar a córrer immediatament per posar-se a recer, com els treballadors quan barrobinen la roca per fer-la esclatar.

M’he oblidat de dir que en aquell ambre gris s’hi trobaren algunes plaques dures, rodones i òssies, que al principi Stubb va pensar que podien ser botons de calces de mariner; però després va resultar que no eren altra cosa que bocins d’ossets de pop embalsamats d’aquella manera.

Ara bé, no és res que la incorrupció d’aquest ambre gris tan fragant es trobi en el cor de tanta descomposició? Recorda’t d’aquella dita de sant Pau als corintis sobre la corrupció i la incorrupció: com som sembrats en deshonor però elevats en glòria.[128] I igualment recorda la dita de Paracels sobre allò que fa el mesc millor. I tampoc no oblidis el fet estrany que, de totes les coses pudents, l’aigua de colònia en els seus graus més rudimentaris de manufacturació és la pitjor.

M’agradaria concloure aquest capítol amb l’exhortació de més amunt, però no puc a causa del meu deler per repel·lir una acusació que sovint es fa contra els baleners i que, en la consideració d’algunes ments ja predisposades, es podria considerar indirectament acreditada pel que s’ha dit de les dues balenes del vaixell francès. A altres llocs d’aquest llibre s’ha refutat l’acusació maldient que afirmava que la vocació de balener és un afer completament llardós i desendreçat. Però també hi ha una altra cosa a refutar. Hom insinua que totes les balenes sempre fan mala olor; ara bé, com es va originar aquest estigma odiós?

Opino que el rastre es pot resseguir fàcilment fins a la primera arribada dels vaixells baleners de Groenlàndia a Londres, fa més de dos segles. Aquells vaixells, aleshores, ni tampoc ara, no destinaven l’oli en mar, com ho han fet sempre els vaixells del Sud, sinó que tallen a bocinets el greix fresc, l’introdueixen dins grans bótes a través de la cadireta i el transporten fins al port d’aquesta manera. Les temporades tan curtes d’aquelles mars glaçades i les tempestes sobtades i violentes a què estan exposats impedeixen qualsevol altre sistema. El resultat és que, quan s’obre la cala del vaixell atracat al moll de Groenlàndia i se’n descarrega un d’aquests cementiris de balenes, s’expandeix una fortor semblant a la que s’aixeca en excavar un vell cementiri ciutadà per fer-hi els fonaments d’un hospital de maternitat.

També suposo que aquesta acusació perversa contra els baleners podria ser imputada igualment, en part, a l’existència en temps antics, a la costa de Groenlàndia, d’un llogarret holandès anomenat Schmerenburgh o Smeerenberg (nom, aquest darrer, usat pel docte Fogo von Slack en el seu treball sobre Olors, un llibre bàsic sobre el tema). Com indica aquest nom («smeer», «greix»; «berg», «preparar»), el llogarret fou fundat per tal de proporcionar un lloc de destil·lació del greix a la flota balenera holandesa, sense necessitat d’haver-lo de portar a casa per a aquesta finalitat. El llogarret era una col·lecció de forns, calderes i sitges d’oli; i quan es treballava de ferm, certament l’olor que se n’exhalava no era gaire agradable.

Però tot això és pla diferent amb un balener de les Mars del Sud que, potser després d’un viatge de quatre anys i quan ja ha omplert completament la bodega d’oli, potser no s’ha d’estar ni cinc dies en la tasca de bullir-lo. I per la manera com està embotat, l’oli és gairebé inodor.

La veritat és que, viu o mort, el cetaci és una espècie que, tractada decentment, no és en absolut una criatura que faci pudor. I un balener no pot ser reconegut, com la gent de l’edat mitjana es vantava de reconèixer un jueu entre d’altra gent, pel nas. I, de fet, no és possible que la balena sigui altra cosa que fragant quan, per regla general, gaudeix d’una tan bona salut, fa molt d’exercici, sempre fora de casa per bé que, és cert, clares vegades a l’aire lliure.

Jo dic que el moviment de la cua d’un catxalot part damunt de l’aigua escampa un perfum, com quan la dama almescada agita el seu vestit enmig d’un saló càlid. Amb què puc comparar, doncs, el catxalot en fragància, tenint en compte la seva magnitud? No caldrà que ho faci amb aquell famós elefant, d’escàtils enjoiats i perfumat amb mirra, que varen treure d’una ciutat índia per retre honors a Alexandre el Gran?





93


El nàufrag

Pocs dies després d’haver-nos trobat amb la nau francesa, li va passar una feta d’allò més significativa al més insignificant de la tripulació del Pequod. Un esdeveniment molt lamentable, que en acabar va proporcionar a la nostra nau, a vegades bojament alegre i sempre predestinada, una profecia viva i sempre present de qualsevulla conseqüències nefastes que pogués experimentar.

Doncs bé, en un vaixell balener no tots els tripulants van en els bots. Se’n reserven alguns, anomenats servadors, la jurisdicció dels quals és manejar el vaixell mentre els bots encalcen una balena. Per regla general, aquests servadors són gent tan bregada com els homes que formen la tripulació dels bots. Però si s’escau que en el vaixell hi ha un individu indegudament escarransit, esburbat o poruc, és segur que el faran servador. Així era el Pequod amb el negret, de mal nom Pippin, Pip de diminutiu. Pobre Pip! Ja n’heu sentit parlar abans, l’heu de recordar, amb el seu alduf, aquella nit dramàtica, tan ombrívolament alegre.

En l’aparença externa, Pip i el Melindro feien parella, com un cavallet blanc i un cavallet negre, de la mateixa grandària encara que de color diferent, junyits a un tronc excèntric. Però mentre el malaurat Melindro era de naturalesa sorruda i d’intel·ligència aturada, Pip, malgrat el seu cor tendre, era, en el fons, molt eixerit, amb aquella vivor agradable, desperta i alegre peculiar de la seva raça, una raça que sempre gaudeix de les vacances i festivitats amb un delit més lliure i més bell que qualsevol altra raça. Per als negres, el calendari de l’any hauria de tenir ni més ni menys que tres-cents seixanta-cinc Quatres de Juliol i Caps d’Any. I no rigueu així quan escric que aquell negret era brillant, car fins i tot la negror té la seva brillantor; observeu aquest eben llustrós, posat en plafons en els gabinets dels reis. Però Pip estimava la vida i totes les seguretats pacífiques de la vida, de manera que els afers que corglaçaven de pànic, en els quals s’havia trobat atrapat sense saber com, li havien entelat lamentablement la seva brillantor. Tot i això, com ben aviat es veurà, allò que havia quedat dominat en ell d’aquella manera estava destinat al final a ser il·luminat esglaiadorament amb estranys focs salvatges que, de manera fictícia, el mostrarien amb deu vegades més de llustre que el que tenia en el seu Tolland County nadiu, a Connecticut, quan animava bullangues de violins en els prats i, en la marea melodiosa, amb el seu alegre «haha!», havia convertit l’horitzó rodó en un alduf amb picarols d’estrelles. Així, en l’aire clar del dia, penjat en un coll ple de venetes blaves, la gota de diamant d’aigües pures resplendeix plena de salut; però quan el joier astut la vol mostrar en la seva brillantor més impressionant, la col·loca sobre un fons obscur i llavors la il·lumina, però no amb la llum del sol, sinó amb algun gas artificial, i és aleshores que emergeixen les refulgències de foc, infernalment superbes; aleshores el diamant de lluentor perversa, que una vegada fou el símbol diví dels cels de cristall, sembla una joia de corona robada al rei de l’infern. Però tornem a la història.

Va passar que, en tota la tasca de l’ambre gris, el remer de popa de Stubb va tenir la desgràcia de tòrcer-se la mà, de manera que va quedar completament manc per un temps; i temporalment Pip fou col·locat al seu lloc.

La primera vegada que Stubb va baixar amb ell al bot, Pip va mostrar-se molt nerviós. Afortunadament, aquella vegada es va estalviar d’entrar en contacte directe amb la balena i, per tant, no en va sortir en absolut desacreditat. Tot i això, com que Stubb l’havia observat, va tenir cura d’exhortar-lo després per tal que animés al màxim el seu propi valor, perquè sovint li podria ser de necessitat.

Ara, a la segona baixada, el bot va arribar fins a la balena amb les baiones, i quan el peix va rebre el ferro disparat va etzibar la patacada de costum, que, en aquest cas, va pegar just darrere el seient del pobre Pip. La consternació involuntària del moment el va fer saltar, baiona en mà, fora del bot, de tal manera que part de la cabestrera fluixa se li va enganxar al pit i se la va emportar amb ell per la borda i hi va quedar embolicat quan finalment va caure a l’aigua. En aquell instant, la balena tocada va emprendre una carrera furiosa, la cabestrera es va tensar immediatament, i via!, el pobre Pip va pujar, escumejant, fins als escobencs del bot, arrossegat implacablement per la cabestrera, que ja se li havia embolicat unes quantes voltes pel pit i pel coll.

Tashtego estava dempeus a la proa. Estava encès pel foc de l’encalç. Odiava Pip per colló. Va treure el ganivet de bot de la beina, va acostar el tall esmolat a la cabestrera i girant-se cap a Stubb exclamà interrogadorament:

—Tallo?

La cara blava, escanyada, de Pip, semblava dir clarament: «Per Déu, fes-ho!». Tot va passar com un llamp. En menys de mig minut va passar tot això.

—Maleït sigui, talla! —va bramar Stubb.

I així es va perdre la balena i Pip fou salvat.

Tan aviat com es va refer, el pobre negret fou assaltat per la cridòria i els insults de tota la tripulació. Stubb va deixar que s’evaporessin tranquil·lament aquelles malediccions irregulars i després, d’una manera planera, com si parlés de negocis, però així i tot amb un cert humor, va maleir Pip oficialment. Un cop fet això, extraoficialment li va donar sans consells. En substància, els consells eren: «No saltis mai del bot, Pip, tret de quan…», però tota la resta era indefinida, com ho són sempre els consells més sòlids.

En general, «enganxar-se al bot» és el lema veritable del baleneig; però hi ha casos en què potser és encara millor «saltar per la borda». A més, com si Stubb s’adonés finalment que si donava a Pip un consell escrupolosament concret li deixaria un marge massa ample per saltar en el futur, va deixar anar els consells i va acabar amb una ordre peremptòria:

—Enganxa’t al bot, Pip, o per Déu que no t’arreplegaré si saltes. Te’n recordaràs? No ens podem permetre el luxe de perdre balenes per gent com tu, una balena es vendria per trenta vegades més que tu, Pip, a Alabama. A veure si ho tens present i no tornes a saltar.

Potser amb això Stubb insinuava indirectament que, tot i que l’home estima els seus semblants, també és un animal que fa diners i aquesta propensió ben sovint interfereix en la seva benevolència.

Però tots nosaltres estem en mans dels déus. I Pip va tornar a saltar. Fou en unes circumstàncies molt similars a la primera representació, però aquesta vegada no es va endur la cabestrera amb el pit i, per tant, quan la balena va arrencar a córrer, Pip va quedar enrere enmig de la mar, com el bagul d’un viatger apressat. Ai las! Stubb va fer tenir massa veritat a la seva paraula. Era un dia serè, bell i generós; la mar reverberava, calmada i freda, i s’estirava plana a tot al voltant, fins a l’horitzó, com un pa de metall batifullat fins al punt més extrem. Pujant i baixant en la mar, el cap d’eben de Pip semblava un clavell d’espècies. No s’havia alçat cap ganivet de bot quan havia caigut ràpidament per popa. Stubb li va girar inexorablement l’esquena i la balena fou eixalada. En tres minuts, tota una milla d’oceà sense voreres va separar Pip i Stubb. Des del centre de la mar, el pobre Pip girava el seu cap negre, fràgil i rinxolat, vers el sol, un altre nàufrag solitari, per bé que més alt i més brillant.

En temps de bonança, nedar en mar oberta és tan fàcil per a un nedador expert com cavalcar en terra en un carruatge de molles. Però la solitud terrible és intolerable. La concentració intensa en si mateix, al bell mig d’aquesta immensitat inhumana, Déu meu!, qui ho podria explicar? Fixeu-vos que quan els mariners en dies de calma blanca es banyen en mar oberta, fixeu-vos com s’arramben al vaixell i només es mouen amunt i avall dels seus costats.

Però Stubb, havia realment abandonat el pobre negret al seu fat? No. Si més no, no en tenia la intenció. Perquè en el deixant del seu bot hi havia dos altres bots i sens dubte suposava que anirien ràpidament cap a Pip i el recollirien. Tot i que, en realitat, aquestes consideracions envers els remers en perill per la seva pròpia indecisió no sempre són demostrades, en casos semblants, per part dels caçadors; i casos semblants s’esdevenen amb força freqüència. Gairebé invariablement, en l’art de la pesca, un que és considerat covard està marcat pel mateix odi cruel particular de la marina militar i de l’exèrcit.

Però va esdevenir-se que els altres bots no havien vist Pip i en canvi llucaren unes balenes prop d’ells per un costat, de manera que viraren i les encalçaren; i aleshores el bot de Stubb era ja tan lluny, i ell i tota la tripulació eren tan damunt el peix, que l’horitzó circular de Pip va començar a estendre’s miserablement al seu voltant. Per pura casualitat, fou el mateix vaixell que el va rescatar, però d’aleshores ençà el negret va vagarejar per coberta com un idiota, fins que a l’últim els homes digueren que ho era. La mar, burleta, havia estalviat el seu cos finit, però havia ofegat la infinitat de la seva ànima. Per bé que no del tot, encara. Més aviat se l’havia emportada viva a les fondàries meravelloses, on formes estranyes de l’intocat món primigeni s’esmunyien d’ací d’allà davant els seus ulls passius, on l’avar tritó del Seny revelava els caramulls dels seus tresors. Enmig de les eternitats alegres, despietades, sempre joves, Pip veia els insectes de corall, multitudinaris i omnipresents com Déu, que elevaven l’orb colossal fora del firmament de les aigües. Va veure el peu de Déu en la marca del guió del rem, i ho deia; en conseqüència, els companys deien que estava boig. Així doncs, la follia de l’home és el seny del cel.[129] I allunyant-se de la raó terrenal, l’home arriba finalment al pensament celestial que per a la raó és absurd i alienació; i per a bé o per a mal, llavors se sent lliure de compromís i indiferent com el seu Déu.

Per altra banda, no culpeu massa durament Stubb. Aquests fets són corrents en aquesta mena de pesca, i en la continuació del relat ja es veurà que també a mi em va tocar un abandonament semblant.





94


Una estreta de mà

Aquella balena de Stubb que els havia sortit tan cara fou portada com calia al costat de Pequod, on totes les operacions d’esquarterar i hissar detallades a un altre lloc foren portades a terme amb regularitat, fins i tot el trasbals de la Bóta d’Heidelburgh o caixa.

Mentre que alguns estaven ocupats en aquesta tasca, uns altres es dedicaven a arrossegar els bidons més grans així que estaven plens d’esperma, i en arribat el moment adequat, l’esperma era manipulat amb tota cura abans d’anar a les destil·leries, de les quals parlaré immediatament.

L’esperma s’havia refredat i cristal·litzat fins a un punt que, quan jo i d’altres ens asseguérem davant una gran banyera constantiniana, el trobàrem estranyament concentrat en uns bonys que suraven aquí i allí enmig de la part encara líquida. La nostra tasca era manyuclejar aquells bonys per tornar-los a convertir en fluid. Una tasca dolça i untuosa! No és sorprenent que en temps antics aquest esperma fos un cosmètic tan estimat. Era tan purificador! Tan amorosidor! Tan suavitzador! Un reblanidor tan deliciós! Després de tenir-hi les mans ficades només uns minuts, els meus dits ja semblaven anguiles i començaren, per dir-ho així, a serpentejar i a tirabuixonar.

I així estava jo ben còmode, a coberta, assegut amb les cames creuades, després del dur exercici en el gigre, sota un cel blau tranquil, el vaixell en navegació indolent i lliscant amb gran serenor. Em banyava les mans entre aquells glòbuls blans i suaus de teixits infiltrats, formats gairebé en una hora, que es trencaven greixosament entre els meus dits i descarregaven tota la seva opulència com els raïms plens i madurs descarreguen el vi. Mentre aspirava aquella flaire incontaminada —literalment i veritablement com la flaire de les violetes primaverals—, declaro que durant aquella estona vaig viure com si m’estigués en un prat almescat. Em vaig oblidar completament del nostre terrible jurament. Em vaig rentar les mans, i també el cor, en aquella esperma indescriptible, i gairebé vaig començar a creure en l’antiga superstició de Paracels que l’esperma té la rara virtut d’alleugerir la calor de la ira: mentre em banyava en aquell bany, em vaig sentir divinament alliberat de tota mala voluntat, o petulància, o malícia, o dolenteria de qualsevol mena.

Manyuclejar! Manyuclejar durant tot un matí! Vaig estar manyuclejant aquella esperma fins que gairebé m’hi vaig fondre tot jo. Vaig manyuclejar aquella esperma fins que em va envair una mena de follia, i em vaig trobar que sense voler manyuclejava les mans dels qui treballaven amb mi dins l’esperma, confonent-les amb els glòbuls suaus. Aquell entreteniment em produïa un sentiment tan desbordant, afectuós, amistós, amorós, que al final els estrenyia les mans contínuament i els mirava als ulls sentimentalment, com si els digués: «Oh, estimats amics iguals, per què hauríem de continuar guardant ressentiments socials, per què hem de sentir el més lleu malhumor o enveja? Apa, estrenyem-nos les mans tots plegats; més encara, estrenyem-nos tots els uns amb els altres; estrenyem-nos universalment en la mateixa llet i la mateixa esperma de la benevolència».

Tant de bo hagués pogut continuar manyuclejant aquella esperma per sempre! Perquè, ara que amb les meves moltes experiències prolongades i repetides, m’he adonat que en tots els casos l’home ha de rebaixar finalment, o si més no desviar, el seu concepte de felicitat inabastable, i no l’ha de col·locar a cap lloc de l’intel·lecte o de la fantasia sinó en la muller, el cor, el llit, la taula, la butaca, la llar de foc, el camp… ara que me n’he adonat, ara estic a punt per manyuclejar la caixa eternament. En pensaments de les visions de la nit, he vist llargues fileres d’àngels en el paradís, cadascun amb les mans dins una alfàbia d’esperma.

Doncs bé, ja que parlem d’esperma, és adient de parlar d’altres coses afins que hi ha en la tasca de preparar el catxalot per a les destil·leries.

Primer de tot ve l’anomenat cavall blanc, que s’obté de la part afusada del peix i també de les parts més gruixudes de la cua. És un tros dur a causa dels tendons coagulats —un coixí de músculs—, però encara conté una mica d’oli. Després d’haver estat separat de la balena, el cavall blanc és tallat primer en bocins oblongs fàcilment transportables, abans de passar pel capolador. Semblen blocs de marbre de Berkshire.

«Pastís de prunes» és la denominació d’unes parts fragmentàries de la carn de la balena que han quedat enganxades, aquí i allí, a la manta de greix, i que sovint participen de forma considerable de la seva greixor. És un objecte bell, refrescant i divertit de contemplar. Com indica el seu nom, és d’un color enormement opulent i bigarrat, amb un fons de franges nívies i daurades, i amb unes clapes de color vermellenc i porpra fosc. Són prunes de robins en forma de llimona. Malgrat el seny, resulta difícil estar-se de menjar-ne. Confesso que una vegada em vaig esquitllar d’amagatotis darrere el trinquet per tastar-ne. Tenia gust d’allò que, pel que jo podia imaginar-me, devia tenir gust una costella reial de la cuixa de Louis le Gros,[130] suposant que hagués estat mort el primer dia després de la temporada de caça major i que aquesta temporada hagués coincidit amb una collita fora del corrent de les vinyes de la Champagne.

Hi ha una altra substància, molt singular, que apareix en el de curs d’aquest afer, però que em sembla que deu ser molt complicat de descriure adequadament. Se’n diu slob-gollion[131] una manera de dir-ne original dels baleners, com també ho és la naturalesa de la substància. És una cosa inefablement limosa i fibrosa que es troba amb freqüència en els barrils d’esperma després de molt manyuclejar i trasbalsar. Jo tinc per a mi que són les membranes de la caixa, extraordinàriament primes, que s’han trencat i s’enganxen les unes a les altres.

El gurry[132] és un terme que pertany als caçadors de balenes franques però que a vegades també és usat pels caçadors de catxalots. Designa la substància fosca i glutinosa que es rasca del llom de la balena de Groenlàndia o balena franca, i que cobreix les cobertes dels vaixells d’aquestes ànimes inferiors que cacen aquest leviatan innoble.

Premsadors. Estrictament aquesta paraula no és exclusiva del vocabulari balener, però com que hi és utilitzada, n’arriba a ser. La premsa d’un balener és una llenca curta i dura de matèria tendinosa, tallada de la part minvant de la cua del Leviatan; té una mitjana d’una polzada de gruix i de grandària és si fa no fa com la part de ferro d’un càvec. Movent-la de costat tot al llarg de la coberta enllardada, actua com un eixugador de coberta, i amb afalacs indescriptibles, com si fos màgic, s’emporta amb ella totes les impureses.

Però per assabentar-vos de totes aquestes tasques recòndites, el millor que podeu fer és baixar immediatament a la sala de greix i fer una llarga xerrada amb els residents. Abans s’havia esmentat aquest lloc com el receptacle dels bocins de flassada, quan la flassada és arrabassada de la balena i hissada. Quan arriba el moment de capolar el contingut d’aquesta sala, el lloc és una escena de terror per a tots els novicis, especialment a la nit.

A una banda s’ha deixat un espai lliure, il·luminat amb una llàntia feble, per als treballadors. Generalment treballen per parelles, un amb pica i garfi, i l’altre amb aixada. La pica balenera és semblant a l’arma d’abordatge d’una fragata, que té el mateix nom. El garfi és una mena de ganxo de bot. Amb aquest garfi, el garfiador enganxa un llençol de greix i malda per impedir que rellisqui mentre el vaixell capbusseja i branda. A l’entretant, el de l’aixada es posa dret damunt el llençol i el talla perpendicularment en bocins de grossària adient per entrar dins les màquines de capolar. Aquesta aixada està tan esmolada com pot deixar-la-hi la pedra esmoladora, i l’home que la maneja va descalç; la cosa sobre la qual s’està a vegades rellisca irresistiblement sota els seus peus, com un trineu. Us sorprendria molt si es tallés un dit dels seus peus o dels del seu ajudant? Els dits dels peus escassegen entre els veterans de la sala de greix.





95


La sotana

Si haguéssiu pujat a bord del Pequod en un moment determinat de l’autòpsia de la balena, i si haguéssiu passejat vers la proa fins al costat del gigre, és ben segur que hauríeu examinat amb no poca curiositat un objecte estrany, molt enigmàtic, que hauríeu vist allí, estirat al llarg de les muixeres de sotavent.

Ni la cisterna magnífica que és el cap gegantí del cetaci, ni el prodigi de la seva mandíbula jussana desencaixada, ni el miracle de la seva cua simètrica, res de tot això no us hauria sorprès tant com una llambregada ràpida a aquell con inexplicable, més llarg que l’alçada d’un home de Kentucky, de prop d’un peu de diàmetre de base i d’un negre atzabeja com Yojo, l’ídol d’eben de Queequeg. I de fet ho és, un ídol; més ben dit, en temps antics n’era la imatge. Un ídol com el que es va trobar en els boscatges secrets de la reina Maacà de Judea, i com que ella l’adorava, el rei Asà, el seu fill, la va destronar i va destruir l’ídol, el va cremar en senyal d’abominació en el torrent de Cedró, com s’explica ombrívolament en el capítol quinzè del primer llibre dels Reis.

Mireu ara aquest mariner, anomenat el capolador, que s’hi acosta i, assistit per dos ajudants, es carrega pesadament a l’esquena el grandissimus, com en diuen els mariners, i amb les espatlles doblegades se l’enduu a coll com si fos un soldat que s’enduu del camp de batalla un company mort. El deixa estirat a la coberta de l’alcàsser i comença a llevar-li cilíndricament la pell fosca, com faria un caçador africà amb la pell d’una boa. Fet això, capgira la pell com si fos el camal d’uns pantalons, li pega una bona estrebada fins que gairebé en dobla el diàmetre i finalment el penja ben estirat a l’eixàrcia pet tal que s’eixugui. No triga gaire a tornar-lo a despenjar. En talla una amplada d’uns tres peus a l’extrem més punxegut i després l’hi fa dos talls com forats de mànigues a l’altre extrem, i aleshores s’hi enquibeix en tota la llargada. Ara el capolador és davant vostre revestit amb els ornaments propis del seu ofici. Des de temps immemorial i per a tot el seu orde, aquest abillament és l’únic que el protegeix adequadament mentre es dedica a les funcions particulars del seu càrrec.

Aquest càrrec consisteix a capolar el greix prèviament tallat a bocins per portar-lo després a les calderes, una operació que es realitza amb una màquina de capolar col·locada en un curiós cavallet de fusta, plantat per un costat contra l’orla. A sota hi ha una caldera de gran capacitat en la qual cauen els pans de greix capolat, tan aviat com cauen els fulls de paper de la taula d’un orador arravatat. Abillat amb la decència del negre, atalaiat en una trona conspícua, atent als fulls de la Bíblia: quin candidat no seria aquest capolador per a un arquebispunxat,[133] quin papa no faria aquest minyó![134]





96


La destil·leria

Apart dels bots penjats, un vaixell balener americà es distingeix exteriorment per les destil·leries. Presenta la curiosa anomalia de l’obra sòlida de pedra unida amb el roure i el cànem, en la constitució de tot el vaixell. És com si un forn de rajols fos transportat des de camp obert fins damunt les taules de la nau.

La destil·leria és situada entre el trinquet i el pal major, la part més espaiosa de la coberta. Les taules de fusta de sota són d’una resistència especial, adequades per aguantar el pes d’una massa gairebé sòlida de rajols i morter d’uns deu peus per vuit de planta per cinc d’alçada. Els fonaments no traspassen la coberta, però l’obra és fermament assegurada a la superfície per colzes de ferro poderosíssims que la traven per totes bandes i l’empernen a les taules de coberta. Pels costats, aquesta obra de rajols està folrada de fusta i la part de dalt és coberta per una tapa d’escotilla molt gran, inclinada i enllistonada. En alçar aquesta tapa es veuen les grans calderes de destil·lació, dues en total, cadascuna d’una capacitat d’uns quants barrils.

Quan no s’utilitzen, aquestes calderes es conserven considerablement netes. A vegades les poleixen amb sabó de sastre i sorra fins que brillen per dins com ponxeres de plata. Durant les guàrdies nocturnes, alguns vells mariners cínics s’hi entaforen, s’hi ajoquen i fan una becadeta. Quan els mariners es dediquen a polir-les —un home a cada caldera, tocar a tocar— es passen moltes comunicacions confidencials part damunt els llavis de ferro. També és un lloc adient per a profundes meditacions matemàtiques. Fou dins la caldera de mà esquerra del Pequod, amb el sabó de sastre que m’envoltava per totes bandes, que per primera vegada em va impressionar el fet remarcable que, en geometria, tots els cossos que llisquen al llarg de la corba cicloide, el meu sabó de sastre per exemple, baixen en el mateix espai de temps des de qualsevol punt.

Si decantem el parafocs de la part frontal de la destil·leria queda a la vista l’obra de rajols despullada, perforada per les dues boques de ferro dels forns, situades directament a sota de les dues calderes. Aquestes boques tenen dues portes de ferro molt pesades. S’evita que la calor intensa del foc es comuniqui a la coberta gràcies a una cisterna molt superficial situada sota tota la superfície de l’obra. A través d’una mena d’embut situat a la part posterior, aquesta cisterna es manté sempre plena d’aigua, a mesura que s’evapora. No hi ha xemeneies exteriors, sinó que s’obren directament a la paret posterior. I aquí tornem enrere per un moment.

Eren devers les nou del vespre quan les destil·leries del Pequod es posaren en funcionament per primera vegada en aquest viatge. Corresponia a Stubb la direcció de l’afer.

—Tothom a punt? Fora tapa, doncs, i comencem. Cuiner, foc als fogons.

Això fou fàcil car el fuster havia anat ficant el llavorim dins els forns durant tota la travessia. Aquí s’ha de dir que en un viatge balener el primer foc de les destil·leries ha de ser alimentat amb llenya durant un cert temps. Després ja no cal llenya, com no sigui per aconseguir una combustió ràpida del combustible d’ús corrent. En una paraula, després de ser destil·lat, el greix cruixent i arrufat, ara anomenat raïssos o orellanes, encara conté una part considerable de les seves propietats greixoses. Aquestes deixalles alimenten les flames. Com un màrtir pletòric en plena crema, o com un misantrop que s’autoconsumeix, les balenes, quan han començat la combustió, proporcionen el seu propi combustible i cremen pel seu propi cos. Tant de bo consumís, a més, el seu propi fum!, car aquest fum és horrible de respirar; i cal que el respiris; més encara, durant tot aquest temps hi has de viure. És una sentor inenarrable, ferotge, hindú, com la que s’amaga per tots els voltants d’una pira funerària. Put com la banda esquerra del dia del Judici; és una evidència de l’abisme.

A mitjanit, els forns estaven en plena activitat. Ja ens havíem desprès de la carcassa i havíem donat vela; ara el vent havia començat a refrescar; la foscor del salvatge oceà era intensa, però aquella foscor era llepada per les flames impetuoses que adesiara sortien enforcades pels tubs que feien de xemeneia i il·luminaven tots els caps enlairats de l’eixàrcia com el famós foc grec.[135]

El vaixell ardent avançava com si portés encomanada una venjança inexorable. Així els bergantins carregats de quitrà i de sofre de l’agosarat Canaris de l’illa d’Hydra salpaven a mitjanit dels seus ports amb grans llençols de flames per veles, i queien sobre les fragates turques embolcallant-les en conflagracions.

La tapa d’escotilla, treta de damunt l’obra, ara proporcionava una plataforma davant el forn. Drets a damunt hi havia les formes tartàries dels arponers pagans, sempre els fogoners dels vaixells baleners. Amb llargues perxes dentades tiraven masses crepitants de greix dins les calderes bullents o atiaven el foc de sota, fins que es disparaven les flames tortuoses i sortien rinxolant-se pels portells fins a agafar-los els peus. El fum s’enfilava formant bonys ombrívols. A cada brandada del vaixell corresponia una brandada de l’oli bullent, que semblava delerós de saltar damunt les seves cares. Davant per davant de la boca dels forns, a l’altra banda de la plataforma de fusta, hi havia el gigre. Servia de sofà de mar. Allí s’hi entretenia la guàrdia quan no treballaven en res més, tot contemplant la crepitació roja del foc, fins que notaven que els ulls se’ls cremaven. Els seus trets colrats, ara tots sollats de fum i suor, les barbes embullades i la contrastant brillantor bàrbara de les dents, tot es destacava estranyament en els ornaments capriciosos de la destil·leria. Mentre s’explicaven mútuament les seves aventures impies, els seus relats de terror contats amb paraules joioses; mentre les seves riallades incivilitzades sortien enforcades de les seves boques i s’enfilaven cap amunt com les flames del forn; mentre davant seu els arponers gesticulaven exageradament d’una banda a l’altra amb les forques punxegudes i els cullerots; mentre el vent udolava i la mar glopejava, i el vaixell grinyolava i es capbussava, tot i que continuava disparant fermament el seu infern roig enllà i enllà de la foscor de la mar i de la nit, i mastegava despectivament els ossos blancs i escopia amb malícia per totes bandes, mentre passava tot això, el Pequod, carregat de salvatges i ple de foc, i cremant un cadàver, i capbussant-se en la negror de la fosca, semblava la contrapartida material de l’ànima monomaníaca del seu comandant.

Això em semblava a mi mentre romania al timó i servava silenciosament, durant moltes hores, el rumb d’aquell vaixell de foc per la mar. Jo estava durant tot aquell temps embolcallat per la fosca i per tant podia veure millor la rojor, la follia i l’espectralitat dels altres. L’espectacle continuat de les formes demoníaques que triscaven davant meu mig entre el fum i mig entre el foc finalment va engendrar visions semblants en la meva ànima, de manera que aviat vaig començar a cedir a l’ensopiment inexplicable que sempre m’envaïa a la guàrdia de mitjanit al timó.

Però aquella nit en particular em va passar una cosa estranya i que sempre m’ha resultat inexplicable. Em vaig despertar ensurtat d’una breu becaina dempeus amb la terrible consciència que quelcom rutllava malament. L’arjau, fet d’os de mandíbula, em colpejava el costat amb el qual jo m’hi repenjava a sobre. Sentia a les orelles el zumzeig suau de les veles que començaven a sacsar-se amb el vent. Em vaig creure que tenia els ulls oberts. Era mig conscient de tocar-me les parpelles amb els dits i que mecànicament les forçava per obrir-les més. Però malgrat això, no vaig poder veure cap compàs davant meu per orientar-me, tot i que semblava que no feia ni un minut que havia mirat la rosa dels vents a la llum ferma de la llàntia de bitàcola. Semblava que davant meu no hi havia res tret de la negror tenebrosa, adesiara feta més fantasmal per llampecs de vermellor. Era tan aclaparadora aquella impressió que em semblava que em trobava damunt una cosa ràpida i veloç que, però, no anava rumb a cap port que hi hagués a proa, sinó que fugia de tots els ports que hi havia a popa. Em va amarar un sentiment absolut i atordidor, com de mort. Les meves mans engraparen l’arjau convulsivament, però amb la idea folla que l’arjau estava d’alguna manera, per art de màgia, invertit. Déu meu! «Què em passa?», vaig pensar. Però heus aquí que durant la meva breu becaina m’havia girat completament i ara mirava cap a popa i donava l’esquena a proa i al compàs. Em vaig tornar a girar a l’instant, just a temps per evitar que el vaixell arrenqués a volar a contravent i, molt probablement, que sotsobrés. Que en fou d’alegre i agradós l’alliberament d’aquella antinatural al·lucinació de la nit, i de la contingència fatal de ser bolcat a sotavent!

Homes, no mireu mai massa temps la cara del foc! No somieu mai amb la mà al timó! No gireu l’esquena al compàs, accepteu la primera insinuació de l’estrebada lleugera de l’arjau, no cregueu en el foc artificial quan fa, amb la seva rojor, que totes les coses semblin fantasmals. Demà, a la claror natural del sol, el cel serà brillant, el matí mostrarà d’una manera diferent, almenys més suau, els qui ara espurnegen com diables entre les flames enforcades. El sol gloriós, daurat, alegre, és l’única llàntia veritable… totes les altres són mentideres!

No obstant això, el sol no amaga la Maresma Funesta de Virgínia, ni la maleïda Campagna romana, ni l’ample Sàhara, ni tots els milions de milles de deserts i de malures que hi ha sota la lluna. El sol no oculta l’oceà, que és la banda fosca d’aquesta terra, i que n’és les dues terceres parts. Així, per tant, aquest home mortal que té més d’alegria que de tristesa en ell, aquest mortal no pot ser sincer… O no és sincer, o no està desenvolupat del tot. Amb els llibres és el mateix. El més sincer de tots els homes fou l’Home de les Lamentacions, i el més sincer de tots els llibres és el de Salomó, i l’Eclesiastès és l’acer fi batut del dolor. «Tot és vanitat». TOT. Aquest món obstinat encara no ha copsat la saviesa del Salomó no cristià. Però aquell que evita hospitals i presons, i camina de pressa en passar per davant els cementiris, i s’estima més parlar d’òpera que d’infern, que diu que Cowper, Young, Pascal i Rousseau són uns pobres diables malalts, i que al llarg de tota una vida sense amoïnaments jura que Rabelais era el més savi, i per tant el més alegre… aquest home no té dret a seure damunt les esteles de les tombes ni a sollar la llacor verda i humida amb l’insondablement meravellós Salomó.

Però fins i tot Salomó diu: «L’home que s’allunya del camí de l’enteniment romandrà (és a dir, fins i tot en vida) en la congregació dels morts». Així doncs, no et lliuris al foc, no fos cosa que et faci girar i et mati, com em va passar a mi aquella vegada. Hi ha una saviesa que és dolor, però hi ha un dolor que és follia. I en algunes ànimes hi ha una àguila de Catskill que tant pot aplomar-se avall pels més foscos congosts com sortir-ne novament i esdevenir invisible en els espais solars. I encara que voli per sempre en el congost, aquest congost és entre muntanyes, i per tant, per molt que baixi en la seva falconada, l’àguila de muntanya és sempre més amunt que altres ocells de la plana, per molt que s’enlairin.





97


La llàntia

Si haguéssiu baixat de les destil·leries del Pequod al castell de proa, on dormia tota la guàrdia franca, per un moment gairebé hauríeu pensat que us trobàveu a una capella de reis i consellers canonitzats, cadascun en el seu nínxol triangular de roure, cada mariner un mutisme cisellat, amb una vintena de llànties resplendint damunt els seus ulls encaputxats.

En els vaixells mercants, l’oli per a cada mariner és més escàs que la llet de reines. La seva sort habitual és vestir-se a les fosques, menjar a les fosques i anar a les fosques cap al seu pallet, ensopegant. Però el balener, com que cerca l’aliment de la llum, viu en la llum. Converteix el seu coi en la llàntia d’Aladí i hi jeu a sobre, de manera que en la nit més enquitranada el buc negre del vaixell encara estatja una il·luminació.

Mireu amb quina llibertat absoluta el balener agafa un manat de llànties —que sovint no són més que ampolles i atuells vells—, les porta a la refredadora de coure de la destil·leria, i allí les omple com gerres de cervesa en un cup. El balener crema oli del més pur, és a dir, sense manufacturar; per tant, en el seu estat sense viciar. És un fluid desconegut en tots els aparells solars, lunars o astrals de terra ferma. És tan dolç com la mantegosa herba primerenca d’abril. El balener va a la caça del seu oli com per estar segur de les seves frescor i autenticitat, igual que el viatger caça el seu propi sopar al prat.





98


Estiba i neteja

Ja s’ha relatat com el gran Leviatan és albirat de lluny des del tamboret, com se l’encalla pels ermots marins i com se’l mata a les valls de les fondàries; també com després és remolcat al costat del vaixell i com se’l decapita; i com (segons el principi que atorgava al botxí de temps antics la roba que portava el decapitat) el seu abric embuatat esdevé propietat del seu executor; com, arribat el moment, és condemnat a les calderes i, igual que Sidrac, Misac i Abdenagó,[136] el seu esperma, el seu oli i els seus ossos passen pel foc i queden intactes. Però ara queda per fer el darrer capítol d’aquesta part de la descripció: recitaré —cantaré, si puc— les romàntiques activitats de trasbalsar l’oli dins els bidons i de fer-los tocar fons dins la bodega, on de bell nou el leviatan torna a les fondàries nadiues, lliscant per sota de la superfície com abans, però, ai las!, per no tornar a pujar ni bufar mai més.

Mentre encara és calent, l’oli, com ponx calent, és posat en bidons de sis barrils; i potser, mentre el vaixell avança capbussejant per la mar de mitjanit, els grans bidons són empesos rodolant o capgirant-los, i a vegades guillen per la coberta relliscosa com allaus de terra, fins que els agafen i aturen la seva carrera; i pertot arreu els cèrcols són colpejats, tac tac, per tots els martells possibles, perquè ara tots els mariners són boters ex officio.

A la fi, quan el darrer petricó d’oli és dins els bidons, ja fred, s’obren les grans escotilles que mostren les entranyes del vaixell; i aleshores baixen els bidons al seu descans final a la mar. Fet això, els quarters d’escotilla es tornen a col·locar i es tanquen hermèticament com un armari a la paret.

En la pesca de catxalot, aquest és potser un dels episodis més remarcables de tot l’afer del baleneig. Un dia les taules de coberta són desbordades per torrenteres de sang i oli; en el castell de popa sagrat s’hi acaramullen profanament masses enormes del cap del cetaci; pertot arreu hi ha grans bidons rovellats, com al pati d’una fàbrica de cervesa, el fum de la destil·leria ha ensutjat les orles; els mariners es passegen enfitats de greix; tot el vaixell sencer sembla el mateix leviatan, i per totes bandes l’estrèpit és eixordador.

Però un dia o dos més tard mireu al vostre entorn i pareu orelles en el mateix vaixell, i si no fos pels bots i la destil·leria delators juraríeu que trepitgeu un vaixell mercant silenciós, amb un capità escrupolosament pulcre. L’oli d’esperma sense manufacturar té una singular virtut netejadora. Per això les cobertes no són mai tan blanques com després del que els mariners en diuen un treball d’oli. A més, amb les cendres de les deixalles cremades es fa immediatament un lleixiu fort, i qualsevol cosa que hagi quedat enganxada al costat del vaixell pel contacte amb el llom de la balena, el lleixiu ho fa desaparèixer ràpidament. Els mariners es belluguen diligentment per l’orla i amb poals d’aigua i draps la deixen completament neta. També treuen el sutge de l’eixàrcia baixa. Tots els estris, molt nombrosos, que han estat utilitzats, són netejats amb la mateixa fidelitat i després desats. La gran tapa d’escotilla és fregada a consciència i col·locada novament damunt la destil·leria, amb la qual cosa es tapen completament les calderes. Tots els bidons són fora de la vista. Tots els palanquis són dujats i arraconats, també fora de la vista. I quan amb l’afany combinat i simultani de gairebé tota la tripulació en pes s’acaba finalment tota la tasca de neteja a consciència, aleshores són els mariners els qui procedeixen a les seves pròpies ablucions, es muden de cap a peus i finalment pugen a la coberta immaculada, frescos i resplendents com nuvis acabats d’arribar de la més elegant Holanda.

Ara, amb pas gojós, calciguen les taules en grups de dos o de tres, i xerren humorísticament de salons, sofàs, catifes i teles fines; proposen d’encatifar la coberta, pensen a penjar cortinatges a la cofa, i no els aniria gens malament de prendre el te a la claror de la lluna a la galeria del castell de proa. No seria pas de poca audàcia insinuar a aquests mariners perfumats alguna cosa sobre oli, ossos i greix. No en saben res, d’aquestes coses que esmenteu de lluny. Prou, i porteu-nos tovallons!

Però alerta: allà dalt, als tres tamborets, hi ha tres homes dedicats intensament a descobrir més balenes, que, si són atrapades, infal·liblement tornaran a sollar el mobiliari antic de roure i deixaran caure com a mínim una petita taca de greix a algun lloc. Sí, i en moltes ocasions, quan després de severs treballs ininterromputs que no coneixen nits, continuats sense descans al llarg de noranta-sis hores seguides, quan els mariners pugen del bot on s’han inflat els canells de remar durant tot el dia per l’Equador, i salten a coberta per carregar cadenes immenses i per fer anar el pesat gigre, i tallar i escorxar, sí, i tots suats encara són fumats i socarrats pels focs combinats del sol equatorial i de l’equatorial destil·leria; quan després de tot això finalment s’han escarrassat per netejar el vaixell i convertir-lo en una formatgeria impol·luta, moltes vegades aquests pobres individus, quan encara s’embotonen els colls de les bruses netes, són ensurtats pel crit de «Per allí bufa!», i ja els teniu cap allà, volant a lluitar amb una altra balena per tornar a recomençar tota la tasca fatigosa. Ah, amics meus, això és un matahomes! Però així és la vida. Car, a penes nosaltres mortals, amb esforços immensos i prolongats, hem aconseguit de treure de la vasta mola d’aquest món la seva mica d’esperma valuós, i després que amb paciència fatigosa ens hem rentat de totes les contaminacions, i hem après a viure aquí en els impol·luts tabernacles de l’ànima, quan tot just hem acabat de fer això, aleshores «Per allí bufa!», és escopit l’espectre i donem vela per anar a combatre algun altre món i per tornar a passar a través de la vella rutina de la vida jove.

Oh, la metempsicosi! Oh, Pitàgores, que en la Grècia resplendent vares morir fa dos mil anys, tan bo, tan savi, tan dòcil! He navegat amb tu al llarg de la costa del Perú en el meu darrer viatge. I tan estúpid com sóc, un senzill noi immadur, encara t’he ensenyat a entollar un cap.





99


La dobla

Abans d’ara ja s’ha explicat que Ahab solia caminar pel castell de popa anant regularment des de la bitàcola al pal major i girant-se a cada un d’aquests punts. Però en la multiplicitat d’altres coses que requerien una explicació no es va afegir que a vegades, durant aquests passeigs, quan més introvertit estava en el seu propi humor, solia aturar-se abans de cada volta i romania una estona contemplant fixament l’objecte que tenia davant. Quan s’aturava davant la bitàcola, amb la mirada enganxada a l’agulla punxeguda del compàs, aquell esguard es disparava com una javelina amb la punxeguda intensitat del seu propòsit; i quan reprenia la caminada i es tornava a aturar davant el pal major, aleshores, amb la mirada fita clavada a la moneda d’or que era també fita al pal, tenia el mateix aspecte de fermesa clavada, només sacsejada per un cert deler salvatge, però no esperançat.

Però un matí, en el moment de donar la volta allí on hi havia la dobla, va semblar sentir-se novament atret pels dibuixos estranys i les inscripcions que la moneda tenia encunyats, com si per primera vegada comencés a interpretar d’una manera monomaníaca els significats que s’hi poguessin amagar. I totes les coses tenen algun significat ocult, o sinó les coses tenen poc valor i el mateix món rodó no és més que un signe buit que no val res, tret per ser venut a carretades per omplir algun marjal de la Via Làctia, com fan amb les muntanyes de prop de Boston.

Ara bé, aquella dobla era del més pur i virginal or, arrabassat d’alguna part del cor de muntanyes magnífiques, d’on, a l’est i a l’oest, ragen les fonts de molts Pactolus[137] i flueixen per llits d’arenes d’or. I tot i que ara fos clavada entre el rovell de perns de ferro i el verdet de tatxes de coure, encara, intocable i immaculada davant de qualsevol impuresa, preservava la seva resplendor de Quito. I malgrat que estava col·locada entre una tripulació endurida, i que cada hora hi passaven mans endurides, i malgrat les llargues nits embolcallades de negror espessa que haurien ocultat qualsevol aproximació robadora, no obstant tot això, cada alba la trobava on la posta l’havia deixada. Car aquella dobla tenia una consideració a part i era santificada per a un final terroritzador, de manera que per molt desconsiderats que fossin els mariners en les seves maneres, tots ells unànimement la reverenciaven com el talismà de la Balena Blanca. A vegades en parlaven, durant la cansada guàrdia nocturna, i es preguntaven de qui seria finalment i si el seu propietari viuria per gastar-la.

Ara, aquestes nobles monedes d’or de Sud-Amèrica són com medalles del sol i bocins de mostra del tròpic. En elles s’hi encunyen en profusió luxuriant palmeres, alpaques i volcans, cercles solars i estrelles, formes eclíptiques, corns de l’abundor i riques banderes al vent, de manera que el metall preciós sembla gairebé que adquireix més preu i que augmenta la glòria en passar per l’encunyador fantasiós tan hispànicament poètic.

Per casualitat la dobla del Pequod era un exemple valuosíssim d’aquestes coses. A la seva vora rodona hi havia les lletres: «República del Ecuador: Quito». Així és que la brillant moneda venia d’un país situat al bell mig del món i sota el gran Equador, del qual portava el nom, i havia estat encunyada a mig camí dels Andes, en un clima inalterable que no coneix la tardor. Dins la franja que formaven aquestes lletres hi havia la imatge de tres cims andins, d’un dels quals sortia una flama, de l’altre una torre i del tercer un gall que escaïnava; i formant un arc sobre tots tres hi havia un segment del zodíac compartimentat amb tots els signes marcats amb la cabalística usual, i el sol, com a clau de l’arc, que entrava en el punt equinoccial de Lliura.

Era davant d’aquella moneda equatoriana que Ahab estava aturat ara, observat per altres.

«Sempre hi ha quelcom d’egoista als cims de les muntanyes i de les torres, i en totes les coses grans i enlairades. Veieu aquí mateix: tres pics tan orgullosos com Llucifer. La torre ferma[138] és Ahab; el volcà és Ahab; l’au coratjosa, intrèpida i victoriosa, també és Ahab. Tots són Ahab. I aquest or rodó no és altra cosa que la imatge del globus més rodó que, com el mirall d’un mag, retorna a cadascú la imatge del seu propi jo misteriós. Grans dolors i pocs guanys per als qui demanen al món que els expliqui, però no es pot explicar a si mateix. Penso ara que aquest sol encunyat té una cara rossenca… però mireu! Sí, entra en el signe de les tempestes, l’equinocci! I només fa sis mesos que va sortir rodolant de l’anterior equinocci d’Àries! De tempesta a tempesta! Que sigui així, doncs. Nascut amb angoixes, és adequat que l’home visqui en dolors i mori en estretors! Que sigui així, doncs! Aquí hi ha matèria resistent perquè hi treballi el sofriment. Que sigui així, doncs.

»No hi ha dits de fada que puguin haver pitjat aquest or, sinó urpes de diable deuen haver deixat les seves formes d’ençà d’ahir», va mormolar Starbuck entre si mateix, repenjant-se contra l’orla. «El vell sembla que llegeix la terrible inscripció de Baltasar. No m’he fixat mai amb atenció en aquesta moneda. Ara se’n va a baix. Vaig a mirar-la. Una vall ombrívola entre tres pics poderosos enlairats cap al cel, que gairebé semblen la Trinitat en algun feble símbol terrenal. Així, Déu ens encercla en aquesta vall de Mort i, part damunt de tota la nostra tristesa, el sol de la Justícia encara brilla com un far i com una esperança. Si acalem els ulls, la vall ombrívola ens mostra el seu sòl molsut, però si els alcem el sol brillant surt a camí al nostre esguard per animar-nos. Però, oh!, el gran sol no és fix, i si a mitjanit se’ns acudís d’arrabassar-li algun gaudi dolç, el buscarem en va! Aquesta moneda em parla amb saviesa, amb docilitat, amb sinceritat, però també amb tristesa. La deixaré, no fos cosa que la Veritat em faci trontollar falsament».

«Aquí tenim el vell mogol», xiuxiuejà tot sol Stubb prop de les destil·leries. «L’ha guipada més que bé. I per aquí ve Starbuck del mateix lloc, tots dos amb cares que jo diria que podrien fer nou braces de llargada. I tot per mirar una peça d’or, que si jo ara la tingués i fos a Negro Hill o a Corlear’s Hook, no me la miraria gaire abans de gastar-me-la. Renoi, en la meva pobra opinió insignificant, jo diria que això és força curiós. Jo he vist dobles com aquesta abans d’ara en els meus viatges. Dobles de la vella Espanya, dobles del Perú, dobles de Xile, dobles de Bolívia, dobles de Popayan. He vist moidores de Portugal i pistoles d’or, i rals i mitjos rals a betzef. Què hi deu haver, doncs, en aquesta dobla de l’Equador que resulti tan matadorament meravellós? Per Golonda![139] Vaig a mirar-m’ho, jo també. Hola! Aquí hi ha senyals i meravelles, cert! Això és el que el vell Bowditch en el seu Epitome en diu el Zodíac i que el meu almanac de sota en diu igual. Portaré el meu almanac i, així com he sentit dir que es poden aixecar dimonis amb l’aritmètica de Daboll[140], provaré sort a veure si aixeco un significat d’aquests gargots amb el calendari del pagès. Aquí tinc el llibre. Vejam. Signes i meravelles, i el sol sempre enmig. Hum, hum, hum, aquí són… per aquí van… tots ben vius: Aries o el Moltó, Taurus o el Brau i germanets!, aquí hi ha el mateix Gemini, o els Bessons. Molt bé. I el sol que roda entre ells. Sí, en aquest racó el sol creua tot just el llindar entre dues de les dotze cases de l’anell. Llibre! Tu queda’t aquí. El fet és que els llibres heu de saber quin és el vostre lloc. Ens doneu les paraules despullades i els fets, però nosaltres hi hem de posar els pensaments. Aquesta és la meva petita experiència pel que fa al calendari de Massachusetts, al navegador de Bowditch i a l’aritmètica de Daboll. Signes i meravelles, eh? Malament rai si no hi ha res de meravellós en els signes, ni res d’important en les meravelles! Hi ha una clau en algun lloc… espereu una mica. Xissst… escolta! Per Júpiter, ja ho tinc! Mira, Dobla, aquest zodíac d’aquí és la vida d’un home en un capítol rodó, i ara jo el llegiré tal com surt del llibre. Vine, Almanac! Per començar: aquí hi ha Aries, o el Moltó, gos luxuriós que ens engendra. Després ve Taurus, o el Brau, per començar ens envesteix. Després, Gemini, o els Bessons —és a dir, Virtut i Vici—; intentem d’atrapar la virtut quan, apa!, ve Càncer, el Cranc, i ens fa recular. I en sortir de la virtut Leo, un Lleó bramulador ajagut enmig del camí, que clava quatre mossegades ferotges i pega urpades sorrudament. Ens n’escapem i, hola, Virgo, la Verge!, això és el nostre primer amor. Ens casem i ens pensem que serem sempre feliços, quan, apa!, ve Libra, o la Balança —la felicitat pesada i trobada en falta. I mentre ens posem molt tristos, per això, Déu!, quin bot que peguem, mentre Scorpius, o l’Escorpí, ens punxa els darreres. Ens estem guarint de la ferida quan, xang!, vénen les fletxes de pertot arreu, i és Sagittarius, o l’Arquer, que s’està divertint. Ens arrenquem els dards d’una estrebada quan, decanta’t a un costat!, que ve l’ariet, Capricornus, o el Boc, empentat i a corre-cuita, i ens atropella amb el cap. Aleshores Aquarius, l’Aiguader, ens vessa tot el seu diluvi damunt nostre i ens inunda. I per acabar la roda ens n’anem a dormir amb Pisces, o els Peixos. Ara hi ha un sermó, escrit en el cel enlairat, i el sol el recorre cada any, però, en canvi, en surt ben viu i encoratjat. Allà dalt, el sol roda alegrement per entremig d’afanys i preocupacions. Aquí baix l’alegre Stubb fa el mateix. Oh, que és alegre la paraula per sempre! Adéu, Dobla! Però espera, per aquí ve el petit Pendeloc. Ens entretindrem prop de la destil·leria i podrem sentir el que tingui per dir. Au, ja hi és plantat davant. Ben aviat en sortirà alguna cosa. Ara, ara, ja comença».

—Jo no hi veig pas res aquí, tret d’una cosa rodona feta d’or, i el primer que albiri una certa balena, aleshores aquesta cosa rodona li pertany. I doncs, què és tota aquesta contemplació? Té un valor de setze dòlars, és cert, i a dos centaus el cigar, fa nou-cents seixanta cigars. No m’agrada pas fumar pipes brutes com Stubb, a mi m’agraden els cigars, i aquí n’hi ha nou-cents seixanta. Ara Flask s’enfila cap amunt a vigilar-los.

»Ho he de considerar assenyat o beneit? Si és assenyat, té una aparença de beneitura; en canvi, si és realment una beneitura, aleshores té una mena de tirada de seny. Però espera, aquí ve el nostre vell de l’illa de Man —devia ser el cotxer del cotxe de morts abans de fer-se a la mar. Ara orsa davant la dobla. Hola! Ara fa la volta i mira a l’altra banda del pal. Què, hi ha una ferradura clavada en aquella banda. I ara torna aquí. Què significa això? Alerta! Xiuxiueja… amb una veu com d’un vell molinet de cafè espatllat. Esmola l’orella i escolta!

»Si la Balena Blanca és albirada, ha de ser un mes i un dia que el sol estigui en un d’aquests signes. He estudiat els signes i en conec les marques. Me’ls ensenyaren fa una quarantena d’anys i me’ls va ensenyar la vella bruixa de Copenhaguen. Ara, en quin signe serà aleshores el sol? En el signe de la ferradura, perquè la ferradura és aquí, just a l’altra banda de la moneda. I quin és el signe de la ferradura? El lleó és el signe de la ferradura, el lleó bramulador i devorador. Ai, vaixell, vell vaixell! El meu cap vell tremola en pensar en tu!

»Ara hi ha una altra versió aquí. Però només un text, encara. Tota mena d’homes en una sola classe de món, ho enteneu? Esquitllem-nos un altre cop! Ara ve Queequeg, tot tatuat, que ell mateix sembla els signes del Zodíac. Què diu el caníbal? Tan cert com que estic viu que compara notes. Es mira l’os de la cuixa, pensa que el sol és a l’os, o a la cama, o als budells suposo, com les velles de foravila que parlen de l’astronomia del cirurgià. I per Júpiter, ha trobat alguna cosa prop de la cuixa… diria que és Sagittarius, o l’Arquer. No, ell no sap què n’ha de fer, d’aquesta dobla. Es deu pensar que és un antic botó d’alguns pantalons de rei. Però, amaguem-nos ara! Aquí ve el fantasma de dimoni de Fedallah. Amb la cua dujada i amagada, com sempre, amb estopa a la punta de les botes, com sempre. Què diu, amb aquest posat seu? Ah, només fa un signe als signes i s’inclina. Hi ha un sol a la moneda: adorador del sol, hi podeu pujar de peus. Ei, encara més: per aquí s’acosta Pip… pobre noi! Millor que s’hagués mort, o ell o jo. Gairebé m’horroritza veure’l. També ell ha estat observant tots aquests interpretadors de signes —jo inclòs— i ara, mireu, també ell ve a llegir, amb aquesta cara d’idiota ultraterrenal. Retirem-nos altre cop i escoltem què diu. Atenció!

—Jo miro, tu mires, ell mira; nosaltres mirem, vosaltres mireu, ells miren.

«Diables enforcats, ha estudiat la gramàtica de Murray. Fa treballar el cervell, pobre minyó! Però, què diu ara? Xisst!».

—Jo miro, tu mires, ell mira; nosaltres mirem, vosaltres mireu, ells miren.

«Vaja, ho diu de cor… Xisst! Hi torna».

—Jo miro, tu mires, ell mira; nosaltres mirem, vosaltres mireu, ells miren.

«Bé, és graciós».

—I jo, tu i ell; i nosaltres, vosaltres i ells, tots som rates pinyades. I jo sóc un corb, especialment quan sóc dalt de tot d’aquest pi d’aquí. Cruac! Cruac! Cruac! Que no sóc un corb? I on és l’espantacorbs? Aquí. Dos ossos ficats dins uns pantalons vells, i dos més entaforats dins les mànigues d’una jaca vella.

«Es deu referir a mi? És molt afalagador! Pobre minyó! M’hauria de penjar, jo.[141] Sigui com sigui, per ara deixaré la companyia de Pip. Puc aguantar tots els altres, perquè tenen tot el seny, però ell és massa bojament enginyós per al meu seny. Sí, sí, el deixo que xiuxiuegi tot sol».

—Aquí hi ha el melic del vaixell, aquesta dobla d’aquí, i tots es moren de ganes per desengramponar-la. Però desengramponeu-vos el melic, i què passa? Però ben mirat, si la moneda és aquí, fa ben lleig, també, perquè quan hi ha alguna cosa enganxada al pal mascle és senyal que les coses van a la mala. Ha, ha! El vell Ahab! La Balena Blanca! Ella us clavarà! Això és un pi. El meu pare, al vell comtat de Tolland, una vegada va tallar un pi i va trobar un anell de plata que li havia crescut al pi. Un anell de noces d’algun vell negre. Com havia anat a raure allí? Això diran en la resurrecció, quan vinguin a pescar aquest vell pal i s’hi trobin una dobla ficada a dins, amb ostres incrustades per escorça aspra. Oh, l’or, l’or preciós, preciós! L’avara verda ben aviat et tindrà com un tresor! Xisst! Xisst! Déu va pels mons cercant esbarzeroles. Cuiner, o cuiner! Vine a cuinar-nos! Jenny! Ei, ei, ei, ei, ei, ei, Jenny, Jenny! Fes-nos la nostra coca de càvec.[142]





100


Cama i braç

El Pequod, de Nantucket, es troba amb el Samuel Enderby, de Londres.

—Ei, els del vaixell! Heu vist la Balena Blanca?

Així s’exclamava Ahab en saludar una altra vegada un vaixell amb pavelló anglès que passava per popa. Amb la trompa a la boca, el vell estava dret damunt el seu bot hissat a l’aleta, amb la cama d’ivori clarament visible per al capità estranger que estava recolzat indolentment a la proa del seu propi bot. Era un home molt colrat, corpulent, de caràcter i d’aspecte agradables. Devia tenir uns seixanta anys i anava vestit amb un abric folgat de tela blava de pilot, que li penjava tot al voltant en llistons. Una màniga buida d’aquest abric li voleiava al darrere com la màniga brodada d’un dòlman d’hússar.

—Heu vist la Balena Blanca?

—Veieu això? —i traient-lo dels plecs que l’amagaven, va alçar un braç blanc d’os de catxalot, acabat amb un monyó de fusta com una maça.

—Homes al meu bot! —va cridar Ahab impetuosament, i sacsejava els rems que tenia a tocar—. Preparats per arriar!

En menys d’un minut, sense deixar la petita embarcació, Ahab i la seva tripulació foren baixats a l’aigua i ben aviat es posaren al costat del vaixell foraster. Però aquí es va presentar una petita i curiosa dificultat. En l’excitació del moment, Ahab havia oblidat que d’ençà la pèrdua de la cama no havia tornat a pujar mai a bord de cap vaixell en mar que no fos el seu propi, al qual pujava sempre gràcies a un artefacte mecànic, molt enginyós i manejable, particular del Pequod; un estri que no podia ser apariat i embarcat a cap altre vaixell immediatament, sense cap preparació. I no és cosa fàcil per a ningú —tret dels qui ja hi estan avesats gairebé a tothora, com els baleners— enfilar-se pel costat d’un vaixell des d’un bot, estant en mar oberta, perquè el gran onatge ara alça el bot cap a les orles i immediatament després el deixa caure a mig camí de la sobrequilla. Així és que privat d’una cama i amb el vaixell foraster que no tenia, naturalment, cap mena d’amable invenció, ara Ahab es va trobar reduït de manera humiliant a ser novament un home de terra esburbat que observava sense esperança l’altura incerta i canviant que difícilment podia creure assolir.

Potser abans ja s’ha insinuat que qualsevol circumstància adversa, per petita que fos, provocada indirectament pel seu desgraciat accident, gairebé sempre l’irritava o l’exasperava. I en el cas present, tot això va resultar augmentat en veure Ahab els dos oficials del vaixell foraster, abocats per la borda prop de l’escala de gat feta de maneguetes clavades al costat, que li enviaven gronxant-se part damunt del seu cap un parell de passamans adornats amb molt de bon gust. Al principi, els oficials no pensaren, semblava, que un home amb una sola cama resultaria massa mutilat per usar les seves baranes marines. Però aquella situació enutjosa no va durar ni un minut, perquè el capità estranger, observant amb una llambregada com anaven les coses, va exclamar:

—Ja ho veig, ja ho veig! Prou d’arriar coses per aquí! Ràpid, nois, salteu i poseu aquí els palanquins d’esquarterar!

La sort havia volgut que haguessin tingut una balena al costat un dia o dos abans, i els grans palanquis encara estaven apariats, amb el ganxo del greix, massís i corbat, encara lligat a l’extrem, que fou baixat fins a Ahab ràpidament, el qual va entendre a l’acte de què es tractava i va passar la seva cuixa solitària dins la corba del ganxo (era com seure a l’ungla de l’àncora o al forcall d’un pomer). Llavors va donar el senyal, es va aferrar fort i alhora va ajudar a hissar el seu propi pes estirant, mà rere mà, un dels cables corredors del palanqui.

Ben aviat el gronxaren suaument part de dins de l’orla i fou dipositat amb tota cura damunt de l’argue. Amb el seu braç d’ivori francament per endavant en senyal de benvinguda, l’altre capità avançà; Ahab va aixecar la cama d’ivori i la va creuar amb el braç d’ivori (com les fulles de dos peixos espasa), tot exclamant en el seu to de morsa:

—Sí, sí, estimat amic! Encaixem amb els ossos… un braç i una cama! Un braç que no es pot doblegar, ja ho veieu, i una cama que no podrà córrer mai. On heu vist la Balena Blanca… quant de temps fa?

—La Balena Blanca —digué l’anglès assenyalant amb el seu braç d’ivori cap a llevant i mirant llastimosament per tot aquell quadrant com si el braç fos un telescopi—, la vaig veure allí, a l’Equador, la temporada passada.

—I us va prendre el braç, oi? —preguntà Ahab, baixant de l’argue i recolzant-se en l’espatlla de l’anglès en fer-ho.

—Sí, almenys en fou la causa. I aquesta cama també?

—Conteu-m’ho fil per randa —digué Ahab—. Com va ser?

—Era la primera vegada en ma vida que navegava per l’Equador —començà l’anglès—. En aquell temps jo no en sabia res de res de la Balena Blanca. Doncs bé, un dia arriàrem per una bandada de quatre o cinc balenes i el meu bot en va enganxar una. Era just un cavall de circ que començà a moldre i a moldre, de tal manera que la tripulació del meu bot només va aconseguir d’aguantar dret el didal posant les seves popes damunt la regala. Tot d’un plegat va saltar del fons de la mar un cetaci immens, vigorós, amb el cap i un gep blancs com la llet, ple d’arrugues i de potes de gall.

—L’era, l’era! —exclamà Ahab, deixant anar de sobte la seva respiració continguda.

—Amb arpons clavats prop de l’aleta d’estribord.

—Sí, sí… eren meus… els meus ferros —cridà Ahab, exultant—. Però, continueu, continueu!

—Doncs deixeu-me parlar —digué l’anglès amb bon humor—. Bé, doncs aquella vella repadrina de cap i gep blancs es va precipitar tota escumosa entre la bandada i començà a mossegar furiosament la meva cabestrera.

—Sí, ja ho sé… La volia trencar, alliberar el peix atrapat… un vell truc, ja me’l conec.

—No sé com va ser exactament —va continuar el capità d’un sol braç—, però en mossegar la cabestrera es va fer un embolic amb les dents i hi quedà atrapada, només que nosaltres no ho sabíem aleshores, de manera que quan més tard vàrem acostar-nos per cobrar el cap ens col·locàrem d’un salt damunt el seu gep!, en lloc de fer-ho damunt el de l’altra balena, que se’ns va escapar per sobrevent remenant la cua. En veure com estava la cosa i quina balena tan noble no era, la més noble i la més gran que jo havia vist en tota la meva vida, us ho asseguro, doncs vaig decidir capturar-la, malgrat la còlera ardent que semblava tenir en el seu interior. I pensant que per atzar podia passar que la cabestrera s’amollés, o que la dent que l’havia enganxada es podia arrencar (perquè tinc una tripulació de bot que és el diable per estirar una cabestrera), veient tot això, dir, vaig saltar al bot del meu primer oficial, el senyor Mounttop… per cert, capità, us presento Mounttop, Mounttop, el capità… doncs bé, com deia, vaig saltar al bot de Mounttop, que, ja ho veieu, anàvem regala contra regala, vaig engrapar el primer arpó, el vaig enviar cap a la gran repadrina. Però, Déu meu, no us en podeu fer una idea, capità, vatua tothom! Immediatament després, tot de sobte em vaig quedar cec com un rat-penat… de tots dos ulls, tot emboirat i esmorteït d’escuma negra… amb la cua de la balena que guaitava, erecta, per damunt el núvol, vertical en l’aire, com l’agulla de marbre d’un campanar. No va servir de res ciar aleshores, i com que jo anava a les palpentes en ple migdia, amb un sol encegador com una corona de joies, doncs jo, a les palpentes, dic, cercava el segon ferro per llançar-l’hi per la borda, quan heus aquí que em cau la cua com una torre de Lima, talla el meu bot en dos i em deixa les dues meitats esmicolades, i amb la cua per davant, el gep blanc va recular entre el naufragi com si tot fossin només estelles. Tots nosaltres fórem escopits cap enfora. Per escapar als seus fueteigs terribles jo em vaig agafar a la perxa de l’arpó que l’animal duia clavat i per un moment m’hi vaig quedar enganxat com un peix que mama. Però un cop de mar me’n va separar i en el mateix instant el peix, pegant una fua cap endavant, es va capbussar com un llamp. I la llengüeta d’aquest maleït segon arpó que s’arrossegava a prop meu em va enganxar per aquí —el capità es va posar la mà just a sota l’espatlla—, sí, just per aquí, dic, i em va transportar a les flames de l’infern, o m’ho vaig pensar. Amb això, tot d’un plegat, gràcies a Déu la llengüeta va seguir el seu camí tot al llarg de la carn, és a dir, per tota la llargada del meu braç, i en arribar just al canell va sortir i jo vaig surar cap amunt… i aquest senyor us contarà la resta… per cert, capità, el doctor Bunger, el cirurgià del vaixell, Bunger, xicot, el capità… I ara, noi, explica amb pèls i senyals la teva part de la feta.

El cavaller professional tractat d’un manera tan familiar havia estat tot el temps prop d’ells sense res de particularment visible que denotés el seu rang de cavaller a bord. El seu rostre era extremament arrodonit i molt seriós. Anava vestit amb una brusa o camisa de llana d’un blau pàl·lid i amb pantalons apedaçats, i fins llavors havia dividit la seva atenció entre un passador que tenia a una mà i una capseta de píndoles que tenia a l’altra, i ocasionalment donava una llambregada crítica als membres d’ivori dels dos capitans mutilats. Però quan el seu superior el va presentar a Ahab, ell va fer una inclinació i va començar directament a satisfer la petició del seu capità.

—Era una ferida molt dolenta —començà el metge del balener— i seguint el meu consell el capità Boomer va dirigir el nostre vell Sammy…

—Samuel Enderby és el nom del meu vaixell —va intervenir el capità d’un sol braç, dirigint-se a Ahab—. Continua, noi.

—Va dirigir el nostre vell Sammy cap al nord per tal de sortir de la temperatura abrasadora de l’Equador. Però fou inútil… jo vaig fer tot el que vaig poder, el vaig vetllar a les nits, vaig ser molt sever amb ell en la qüestió de la dieta…

—Oh, sí, molt sever! —va repicar el pacient; i de sobte, canviant de to—: Bevia amb mi cada nit ponxets de rom calent fins que no hi veia per posar-me les benes, i m’enviava a jeure mig empitimat a les tres de la matinada. Ah, els estels en són testimoni: em vetllava, efectivament, i fou molt sever amb la meva dieta. Oh, un gran vigilant, i molt sever dietèticament, és el doctor Bunger, sí. Bunger, sapastre, riu-te’n! Per què no? Saps prou bé que ets un valent i alegre poca-vergonya. Però tira endavant, noi, m’estimo més que em matis tu que no pas que em salvi la vida un altre home.

—Capità, ja us en deveu haver adonat: el meu respectat senyor —digué l’impertorbable Bunger amb posat devot, inclinant-se lleument cap a Ahab— té tendència a ser faceciós de vegades. De vegades ens surt amb coses divertides d’aquesta mena. Però també puc dir… en passant, com diuen els francesos…, que jo, és a dir, Jack Bunger, tot just sortit dels rengles reverends del clergat, sóc home d’una estricta abstinència total. No bec mai…

—Aigua! —exclamà el capità—. No beu mai aigua! És una mena de dèria que té; l’aigua dolça li provoca hidrofòbia. Però continua… continua amb la història del braç.

—Sí, serà millor —digué el metge fredament—. Anava a comentar, senyor, abans de la faceciosa interrupció del capità Boomer, que malgrat els meus esforços continuats i severs, la ferida anava cada vegada empitjorant. La veritat era, capità, que era una ferida oberta tan lletja com la més lletja que hagi vist mai un cirurgià. De més de dos peus i unes quantes polzades de llarg. La vaig amidar amb la sonda. En poques paraules, es va tornar negra. Jo sabia quina amenaça significava allò, i finalment va succeir. Però jo no he tingut res a veure en l’afer d’enrocar aquest braç d’ivori aquí; això va en contra de totes les regles —i va assenyalar el braç amb el passador—. Això és cosa del capità, no meva. Va ordenar al mestre d’aixa que l’hi fes, i porta aquesta mena de maça a la punta, suposo que per esberlar algunes closques, com una vegada va intentar fer amb la meva. A vegades es deixa emportar per passions diabòliques. Veieu aquesta osca? —es va llevar la gorra i enretirà el cabell per mostrar un clot com un bol en el crani, però que no tenia la més mínima marca de cicatriu ni cap senyal d’haver estat mai una ferida—. Doncs bé, el capità us explicarà com es va fer això del meu cap, ell ho sap pla bé.

—No, no ho sé —digué el capità—, però la seva mare sí que ho sabia. Va néixer així. Oh, solemne empatollador, Bunger! Hi ha hagut un altre Bunger com aquest en el món marí? Bunger, quan et moris t’hauries de morir en escabetx, belitre, i així et conservarien per a temps futurs, poca-vergonya!

—I què va ser de la Balena Blanca? —va exclamar aleshores Ahab, que fins aquell moment havia estat escoltant amb impaciència aquest joc a part entre els dos anglesos.

—Oh! —exclamà el capità d’un sol braç—. Oh, sí! Bé, després de sondejar no la vàrem veure durant un cert temps. De fet, com he indicat abans, en aquell moment no sabia quina balena era la que m’havia fet aquella passada, i no ho vaig saber fins un temps després, quan de retorn a l’Equador, vàrem sentir parlar de Moby Dick, com alguns li diuen, i aleshores vaig saber que era el mateix animal.

—Vàreu tornar a creuar el seu deixant?

—Dues vegades.

—Però no la vàreu poder tocar?

—Ni ho vaig voler intentar. No en tinc prou amb un braç? Què faria sense l’altre? I em sembla que Moby Dick engoleix més que no pas mossega.

—Molt bé, doncs —va interrompre Bunger—, doneu-li el braç esquerre d’esquer per recuperar el dret. No sabeu, cavallers —continuà inclinant-se greument i matemàticament davant cada capità, un darrere l’altre—, no sabeu, cavallers, que els òrgans digestius de la balena estan construïts per la Divina Providència d’una manera tan inescrutable que li és completament impossible de digerir del tot àdhuc el braç d’un home? I la balena també ho sap. Així és que el que vosaltres considereu malícia en el cetaci és només poca traça. Car no pretén mai engolir un sol membre, només intenta terroritzar amb fintes. Però a vegades és com el vell il·lusionista, un antic pacient meu a Ceilan, que feia creure que s’empassava ganivets i que una vegada se’n va deixar caure un a dins de veritat i allí el va tenir durant dotze mesos o més. Quan li vaig donar un vomitiu, el va treure convertit en tatxes, ja ho veieu. No va tenir manera de digerir aquell ganivet i el va incorporar totalment en el seu sistema corporal general. Sí, capità Boomer, si sou prou hàbil en aquest afer i esteu disposat a pignorar un braç per aconseguir el privilegi de donar una sepultura decent a l’altre, en aquest cas el braç és vostre; només que heu de donar una altra oportunitat a la balena de trobar-vos ben aviat. Això és tot.

—No, gràcies Bunger —digué el capità anglès—, que es quedi en bona hora amb el braç que té, ja que no ho puc evitar i llavors no coneixia Moby Dick. Però no li donaré l’altre. I prou de Balenes Blanques per a mi. Una vegada vaig arriar el bot per ella, i en vaig tenir ben bé prou i massa. Seria una cosa gloriosa matar-la, ja ho sé, i hi ha tot un carregament d’esperma preciós a guanyar, però, creieu-me, és millor deixar-la estar. No us sembla, capità? —preguntà mirant-li la cama d’ivori.

—Sí, és el millor. Però, tot i això, encara serà percaçada. Perquè que sigui millor deixar estar aquest animal maleït no significa que no atregui. És magnetisme pur! Quant de temps fa que la vàreu veure per darrera vegada? Quin rumb portava?

—Beneïda sigui la meva ànima i maleïda la del mal enemic! —exclamà Bunger, caminant ajupit al voltant d’Ahab i ensumant estranyament com un gos—. La sang d’aquest home… porteu un termòmetre!… està bullint! El seu pols fa tremolar les taules! Senyor!

I traient-se una llanceta de la butxaca, l’acostà al braç d’Ahab.

—Alto! —va bramar Ahab, empentant-lo cap a l’orla—. Homes al bot! Quin rumb portava?

—Déu del Cel! —exclamà el capità anglès, a qui era feta la pregunta—. Què passa? Anava rumb est, em sembla… Que s’ha tornat foll, el vostre capità? —va xiuxiuejar a Fedallah.

Però Fedallah es va posar un dit als llavis i va lliscar part damunt l’orla per agafar el rem de governall del bot. Ahab, fent gronxar el palanqui d’esquarterar cap a ell, va ordenar als mariners del vaixell que es preparessin per baixar-lo.

Un moment més tard ja estava dempeus a la popa del bot i els homes de Manila saltaven als rems. En va el cridava el capità anglès. D’esquena al vaixell foraster i amb la cara enfocada cap al seu, dura com el pedrenyal, Ahab va romandre dret i tibat fins que arribaren al costat del Pequod.





101


La garrafa

Abans que el vaixell anglès no es perdi de vista, que quedi anotat aquí que havia salpat de Londres i que portava el nom del difunt Samuel Enderby, comerciant d’aquella ciutat, fundador de la famosa casa balenera d’Enderby & Sons, una casa que, en la meva pobra opinió de balener, no va gaire endarrere de les cases reials unides dels Tudor i dels Borbons, quant a l’interès històric real. Els meus nombrosos documents de pesca no aclareixen de quants anys ençà existia aquesta gran casa balenera abans de l’any del Senyor de 1775. Però aquell any va armar els primers vaixells anglesos que es varen dedicar regularment a la caça del catxalot. Val a dir que unes quantes dècades abans (d’ençà de 1726) els nostres valents Coffin i Macey, de Nantucket i del Vineyard, havien encalçat aquest leviatan en grans flotes, però només pel nord i pel sud de l’Atlàntic i per enlloc més. Que quedi aquí registrat que els nantuckesos foren els primers de la humanitat a arponejar amb acer civilitzat el gran catxalot, i durant mig segle foren l’única gent del globus que l’arponejava així.

L’any 1778, un bell vaixell, l’Amelia, armat amb aquesta finalitat exclusivament a compte dels vigorosos Enderby, va voltar agosaradament el cap d’Hornos i fou el primer entre totes les nacions que va arriar una balenera de qualsevol mena en la gran Mar del Sud. El viatge fou destre i sortat, i el vaixell tornà a port amb la bodega plena del preciós esperma, de manera que l’exemple de l’Amelia fou seguit ben aviat per altres vaixells, anglesos i americans, i d’aquesta manera s’obriren de pint en ample els vastos caladors de catxalots del Pacífic. Però no satisfeta encara amb aquesta bona acció, la infatigable companyia es va posar novament en moviment: Samuel i tots els seus fills —només la seva mare sap quants eren—, i sota els seus auspicis, i crec que en part a compte seu també, el govern britànic fou impulsat a enviar la corbeta Rattler a un viatge d’exploració balenera a la Mar del Sud. Al comandament hi anava un antic capità de l’Armada, i la Rattler féu un viatge molt alegre,[143] que fou d’alguna utilitat. Però això no és tot. L’any 1819, la mateixa casa va armar un vaixell balener propi per a un viatge d’exploració de prova a les aigües remotes del Japó. Aquest vaixell, ben anomenat Sirena, féu un creuer experimental notable, gràcies al qual els grans caladors baleners del Japó foren coneguts universalment per primera vegada. En aquest famós viatge, el Sirena anava comandat pel capità Coffin, un nantuckès.

Tot l’honor per als Enderby, doncs, l’empresa dels quals em penso que encara existeix avui en dia, tot i que el fundador Samuel deu haver amollat amarres fa molt de temps rumb a la gran Mar del Sud de l’altre món.

El vaixell que portava el seu nom mereixia aquest honor, essent com era un veler ràpid i una embarcació noble en tots els aspectes. Una vegada hi vaig pujar a bord a mitjanit, en algun lloc de la costa de la Patagònia, i vaig beure un bon ponx de cervesa i aiguardent al castell de proa. Fou un magnífic encontre i tots s’entromparen… tota ànima de bord. Una vida curta, la seva, i una mort alegre. Aquell extraordinari gam que hi vaig tenir —després, molt després que el vell Ahab toqués les seves taules amb el seu taló d’ivori— em recorda la noble i sòlida hospitalitat saxona d’aquest vaixell. I que el meu capellà m’oblidi i que el diable es recordi sempre de mi si alguna vegada jo me n’oblido. Ponx? He dit que vàrem beure ponx? Sí, i tant que en vàrem beure, a raó de deu galons per hora. I quan va venir la torbonada (perquè tota la costa de Patagònia és turbulenta), i tots els homes —visitants inclosos— fórem cridats a rissar gàbies, teníem el cap tan engabiat que ens vàrem bornejar l’un a l’altre, enfilats a dalt com estàvem, fermats amb bolines. I sense adonar-nos-en, vàrem aferrar els faldons dels capots dins les veles, de manera que quedàrem penjats allí, rissats i lligats enmig de la torbonada udolant, per a exemple i advertència de tots els mariners borratxos.

Tot i això, els pals no varen caure per la borda i, de mica en mica ens desentortolligàrem i ens desenfilàrem, tan esbandits que vàrem haver de fer una nova ronda de ponx; però els salvatges esquitxos que ens entraven per l’escotilla del castell de proa l’havien diluït i salat massa per al meu gust.

La carn va ser molt bona, dura, però amb molt de cos. Varen dir que era carn de brau; d’altres deien que era carn de dromedari. Però jo no sé del cert quina mena de carn era. També tenien mandonguilles, petites però substancioses, simètricament rodones, i indestructibles. Em va semblar que les podia sentir, un cop empassades, com continuaven rodant per dins, i si t’inclinaves massa cap endavant hi havia el risc que et tornessin a sortir com boles de billar.

El pa… però això no es podia evitar. A més, era antiescorbútic.[144] En poques paraules, el pa era l’única vianda fresca que tenien al vaixell. Però el castell de proa no era gaire il·luminat i era molt fàcil ficar-se a un racó per menjar-se’l.

Però en conjunt, considerat des de les galetes al timó i considerant les dimensions de les olles del cuiner, inclosa la seva pròpia olla viva de pergamí, de proa a popa, dic, el Samuel Enderby era un vaixell alegre, amb viandes bones i abundoses, un ponx agradable i fort, amb tota la tripulació de molta gresca i ferms des dels talons de les botes a la cinta del capell.

Però com és que, pensareu, el Samuel Enderby i alguns altres vaixells baleners anglesos que conec —no tots, però— eren tan famosos i tan hospitalaris? Com és que oferien a pleret la carn, el pa, la vianda en conserva i la facècia, i no es cansaven gens aviat de menjar, de beure i de riure? Us ho diré. L’abundant bona disposició d’aquests baleners anglesos és una qüestió per a la recerca històrica. I jo no he escatimat la recerca històrica sobre tot el que fa referència a la balena quan això m’ha semblat necessari.

Els anglesos foren precedits en la pesca de la balena pels holandesos, els zelandesos i els danesos, dels quals es deriven moltes paraules encara existents en aquesta classe de pesca. Més encara, es conserven els seus antics costums d’abundor pel que fa al menjar i al beure. Per regla general, el vaixell mercant anglès és rata amb la tripulació, però no és així amb el balener anglès. D’aquí, doncs, que aquest tracte bonhomiós i alegre no sigui normal i natural, sinó incidental i particular; per tant, ha de tenir algun origen especial, que aquí s’esmenta i que s’elucidarà més endavant.

En les meves recerques sobre la història leviatànica, vaig ensopegar amb un antic volum holandès que, per la seva olor florida de baleneig, vaig endevinar que devia tractar de baleners. El títol era Dan Coopman, d’on vaig deduir que devien ser les memòries de vàlua incalculable d’algun boter[145] d’Amsterdam dedicat al baleneig, ja que tots els vaixells baleners han de portar el seu boter. Aquesta opinió meva va ser reforçada en veure que era una producció d’un tal Fitz Swackhammer. Però el meu amic el doctor Garneu,[146] un home molt docte, professor de baix holandès i d’alt alemany al col·legi de Santa Claus i Sant Pott, a qui havia enviat l’obra per tal que la traduís, fent-li arribar una caixa d’espelmes d’esperma per la molèstia, aquest doctor Garneu tan aviat com va fullejar el llibre em va assegurar que Dan Coopman no volia dir «el boter», sinó «el comerciant». En resum, aquell llibre antic i docte, escrit en baix holandès, tractava del comerç d’Holanda i, entre altres temes, contenia un informe molt interessant sobre la pesca de la balena d’Holanda. I fou en un capítol titulat «Smeer», o sigui «Greix», on vaig trobar una llista detallada de les provisions per als rebosts i bodegues de cent vuitanta velers baleners holandesos. D’aquesta llista, tal com la va traduir el doctor Garneu, en transcric el següent:

400.000

lliures de carn de bou



60.000

lliures de porc de Frísia



150.000

lliures de bacallà sec



550.000

lliures de galeta



72.000

lliures de pa tendre



2.800

llaunes de mantega



20.000

lliures de formatge Texel & Leyden



144.000

lliures de formatge (probablement de qualitat inferior)



550

ankers[147] de ginebra



10.800

barrils de cervesa





La majoria de taules estadístiques són terriblement avorrides de llegir, però no és així en aquest cas present, perquè el lector és inundat amb bótes senceres, barrils, porrons i petricons de bona cervesa i bona vianda.

En aquella època vaig dedicar tres dies a la digestió estudiosa de tota aquella cervesa, aquella carn, aquell pa, durant la qual se’m suggeriren incidentalment molts pensaments profunds, capaços d’una aplicació transcendental i platònica. I encara més, vaig fabricar taules suplementàries de collita pròpia sobre la probable quantitat de bacallà sec, etc., consumida per cada arponer de la Baixa Holanda en aquell antic calador de Groenlàndia i Spitzbergen. En primer lloc, sembla sorprenent la quantitat de mantega i de formatge Texel & Leyden consumida. Jo ho imputo, però, a les seves naturaleses naturalment greixoses, que encara se’n feien més a causa de la naturalesa de la seva vocació, i especialment perquè encalçaven la presa en aquelles frígides mars polars, a les costes del país dels esquimals, on els nadius, en les seves festes, brinden els uns pels altres amb pitxers d’oli de balena.

La quantitat de cervesa també és molt elevada: deu mil vuit-cents barrils. Ara, com que aquests caladors polars només podien ser freqüentats durant el breu estiuet d’aquell clima, de manera que el viatge sencer d’un aquests baleners holandesos, inclosa la curta travessia cap i des del mar de Spitzbergen, no podia excedir gaire de tres mesos, dic, i calculant trenta homes per a cada vaixell de la seva flota de cent vuitanta, tenim cinc mil quatre-cents mariners de la Baixa Holanda en total; per tant, dic que tenim exactament dos barrils de cervesa per home, per a una ració de dotze setmanes, sense comptar amb la considerable proporció dels cinc-cents cinquanta ankers de ginebra. Ara bé, que aquests arponers enginebrats i encervesats fossin la classe apropiada d’homes per estar-se dempeus a la proa d’un bot i fer un bon blanc damunt les balenes voladores és cosa que sembla més aviat improbable. No obstant això, les apuntaven i les encertaven també. Però això era molt al nord, recordeu-ho, on la cervesa s’adiu molt amb el cos. A l’Equador, a la nostra pesquera meridional, la cervesa serviria per fer adormir l’arponer dalt del tamboret i per fer-lo anar gat al bot, i això provocaria greus pèrdues per a Nantucket i New Bedford.

Però ja n’hi ha prou. S’ha dit a bastament per mostrar que els antics baleners holandesos de fa dos o tres segles eren grans vividors. I que els anglesos no han refusat un exemple tan excel·lent. Car, segons diuen ells, quan navegues en un vaixell buit i no pots treure’n res de millor, d’aquest món, tinguem, si més no, un bon àpat. I amb això es buida la garrafa.





102


Una glorieta a les Arsàcides

Fins aquí, en tractar descriptivament el catxalot, m’he detingut especialment en les meravelles del seu aspecte exterior o, per separat i en detall, sobre alguns trets de la seva estructura interior. Però per a una comprensió àmplia i completament exhaustiva d’aquest cetaci cal que el desembotoni encara més, que li tregui els elàstics de les calces, que li desfaci la sivella de les lligacames i que desenganxi els gafets dels traus de les juntures dels seus ossos més amagats, per presentar-lo davant vostre en la seva postremitat, és a dir, en el seu esquelet sense concessions.

Però, què passa, Ismael? Com és que tu, un simple remer en la pesca, pretens saber quelcom de les parts subterrànies de la balena? Que potser l’erudit Stubb, enfilat damunt l’argue, us donava conferències sobre l’anatomia del cetaci, i ajudat pel gigre, alçava una costella de mostra per mostrar-vos-la? Explica’t, Ismael. Pots col·locar una balena adulta damunt coberta per examinar-la, com un cuiner que serveix un porc rostit? Segurament no. Fins ara has estat un testimoni de fiar, Ismael, però vés en compte de com t’apropies del privilegi exclusiu de Jonàs, el privilegi de discórrer per damunt les bigues i els cabirons, les jàsseres, les carenes, els cairats i tot l’apuntalament que constitueix la carcassa del leviatan; i igualment les botes de sèu, les lleteries, les mantegueries i les formatgeries dels seus budells.

Confesso que, de Jonàs ençà, pocs baleners han penetrat gaire més endins de la pell del cetaci adult. No obstant això, jo he estat beneït amb una oportunitat de disseccionar-lo en miniatura. En un vaixell al qual jo pertanyia, una vegada es va hissar tot sencer a coberta un cadell de catxalot amb el fi de fer beines per a les llengüetes dels arpons i per a les puntes de les llances amb el seu sac o bossa. Us penseu que vaig deixar passar aquesta oportunitat sense utilitzar la meva destral de bot i el meu ganivet, i sense trencar el segell i llegir tot el contingut d’aquell jove cadell?

I pel que fa al meu coneixement exacte dels ossos del Leviatan en tota la grandària gegantina del seu desenvolupament, per aquest rar coneixement estic en deute amb el meu difunt amic, el reial Tranquo, rei de Tranque,[148] una de les Arsàcides.

Em trobava jo a Tranque, fa anys, fent part de la tripulació del mercant Dey d’Alber, quan vaig ser convidat a passar part de les festes arsacidianes amb el senyor de Tranque al seu retir, una vil·la entre palmeres a Pupella, una petita vall a la vora de mar, no gaire lluny del lloc que nosaltres mariners anomenàvem Vila Bambú, la capital.

Entre moltes altres agradables qualitats, el meu amic reial Tranquo estava dotat amb un amor devot per totes les curiositats bàrbares, i havia reunit a Pupella totes les coses rares que haurien pogut inventar els més enginyosos del seu poble, especialment fustes tallades amb dibuixos meravellosos, copinyes cisellades, llances incrustades, rems preciosos i canoes aromàtiques; i tot això estava escampat entremig de tota mena de meravelles naturals que les ones carregades de meravelles havien deixat a les seves costes en senyal de tribut.

La més important entre aquestes darreres era un gran catxalot que, després d’una galerna inusualment llarga, havia estat trobat mort i embarrancat amb el cap contra un cocoter, el brancatge del qual, caient com plomes, semblava el seu broll verdejant. Quan el cos immens va ser a la fi despullat dels seus embolcalls d’unes quantes braces de gruix, i quan els ossos varen quedar finalment assecats al sol, aleshores l’esquelet fou curosament transportat a la vall de Pupella, on ara l’acollia un gran temple de palmeres senyorívoles.

Les costelles eren adornades amb trofeus, les vèrtebres eren esculpides amb els annals arsacidians, de jeroglífics estranys. Els sacerdots mantenien damunt del crani una flama inextingible i aromàtica, de manera que el cap místic enviava enlaire novament el seu broll vaporós. I la terrorífica mandíbula jussana, penjada d’una branca, vibrava damunt el cap de tots els devots, com l’espasa penjada d’un cabell damunt l’aterrit Dàmocles.

Era un espectacle impressionant. El bosc verdejava com la molsa de la Vall Glaçada. Els arbres es dreçaven, alts i altius, sentint la saba vital, i a sota, la terra industriosa era com un teler de teixidor amb una catifa magnífica, en la qual els circells de les plantes enfiladisses formaven l’ordit i la trama, i les flors vives els dibuixos. Tots els arbres tenien les branques carregades; tots els matolls, les falgueres i les herbes, i l’aire missatger, tot estava incessantment actiu. A través de l’entrellaçat de les fulles, el gran sol semblava una llançadora volant que teixia la vegetació incansable. Oh, teixidor aqueferat, teixidor invisible! Atura’t un moment… només una paraula… cap on flueix el teixit?, quin palau ha d’encatifar?, per a què totes aquestes fatigues incessants? Parla, teixidor!… atura la mà!… només vull dir-te una paraula! Però no, la llançadora vola, els dibuixos surten flotant del teler; la catifa, veloç com un torrent, fuig avall per sempre.

El déu teixidor teixeix, i teixir l’eixorda i no sent cap veu mortal. I a nosaltres, que mirem el teler, també ens eixorda el zumzeig, i només quan ens n’escapem sentirem les mil veus que hi parlen a través. Car sempre és així en totes les fàbriques materials. Les paraules pronunciades són inaudibles entre les broques voladores; aquestes mateixes paraules se senten clarament a l’altra banda del mur, quan surten de bursada per les finestres obertes. D’aquesta manera han estat detectades algunes vilanies. Oh, mortal, vés amb compte doncs! Perquè així, en el gran terrabastall del gran teler del món, de lluny es poden escoltar els teus pensaments més subtils.

Ara, en el teler verd i ple de vida d’aquest bosc arsacidià, el gran esquelet, blanc i adorat, jeu mandrosament… un dropo gegantí! En canvi, mentre l’ordit i la trama verdejant continuaven teixint-se i s’entremesclaven i zumzejaven al seu voltant, el gran dropo semblava ser el teixidor astut, ell mateix teixit amb les plantes enfiladisses, i cada mes agafant una vegetació més verda i més fresca, però sense deixar de ser un esquelet. La Vida embolcallava la Mort; la Mort enreixava la Vida. La deessa sorruda es casava amb la Vida juvenil i li engendrava glòries de cap rinxolat.

Quan vaig visitar el prodigiós cetaci amb el reial Tranquo i vaig veure el crani convertit en altar, amb el fum artificial enfilant-se[149] des d’on havia sortit el broll de veritat, em va meravellar que el rei considerés una capella com un objecte de curiositat. Va riure. Però encara em va meravellar més que els sacerdots juressin que el broll de fum era genuí del cetaci. Vaig passejar-me amunt i avall davant l’esquelet —decantant les plantes enfiladisses—, vaig fer-me camí entre les costelles i, amb un cabdell de fil d’empalomar arsacidià, vaig vagarejar i em vaig entretenir voltant entre la multitud de passeigs columnats i d’arbredes, ombrejats i envitricollats. Però aviat se’m va acabar la corda i, seguint-la de tornada, vaig sortir per l’obertura on havia entrat. A dins no hi havia vist res de vivent, només ossos.

Vaig tallar una branca verda per prendre mides i em vaig tornar a endinsar dins l’esquelet. Per l’espitllera del seu crani, els sacerdots em veieren com prenia mides de l’alçada de la costella darrera.

—Com pot ser, això! —em cridaren—. Com goses prendre mides del nostre déu! Això és cosa nostra!

—Molt bé, sacerdots… quina llargada li feu, doncs?

Però amb això es va aixecar una disputa ferotge entre ells sobre peus i polzades. Es picaren el cap els uns als altres amb els bastons de mesurar —la gran calavera els va fer eco— i jo, aprofitant l’oportunitat que la sort em donava, vaig portar a terme ràpidament les meves pròpies mesuracions.

Són aquestes mides que ara em proposo de presentar-vos. Però primer vull constatar que, en aquesta qüestió, no sóc lliure de pronunciar qualsevol mesura fantàstica que em vingui en gana, perquè hi ha autoritats d’esquelet a les quals us podeu remetre per comprovar la meva precisió. M’han dit que hi ha un Museu Leviatànic a Hull, Anglaterra, un dels ports baleners d’aquell país, on hi ha alguns bells exemplars de balenes d’aleta dorsal i d’altres cetacis. Igualment, he sentit dir que en el museu de Manchester, a New Hampshire, tenen el que els propietaris en diuen «l’únic exemplar perfecte de balena de Groenlàndia o de riu dels Estats Units». A més d’això, a un lloc de Yorkshire, Anglaterra, anomenat Burton Constable, un tal sir Clifford Constable té en propietat l’esquelet d’un catxalot, de mida mitjana, però, i de cap manera de la magnitud adulta del meu amic el rei Tranquo.

En tots els casos, els catxalots embarrancats als quals pertanyien aquests esquelets foren reclamats en principi pels seus actuals propietaris basant-se en motius similars. El rei Tranquo se’l va fer seu perquè el volia; i sir Clifford perquè era el senyor dels dominis d’aquella contrada. El catxalot de sir Clifford va ser completament articulat, de manera que podeu obrir totes les cavitats òssies i tancar com si fos una gran calaixera —i estendre cap amunt les costelles com si fos un ventall gegantí—, i gronxar-vos tot el dia damunt la seva mandíbula inferior. S’han de posar panys als seus batiports i porticons, i un criat guiarà els futurs visitants amb un manat de claus penjat al costat. Sir Clifford pensa fer pagar dos penics per una llambregada dins la galeria plena de murmuris de la columna vertebral, tres penics per sentir l’eco dins el buit del cerebel, i sis penics per la mirada incomparable que hi ha des del seu front.

Les dimensions de l’esquelet que a continuació constataré són copiades literalment del meu braç dret, on les porto tatuades. En els meus vagareigs salvatges d’aquell període, no hi havia cap altra manera segura de preservar unes estadístiques tan valuoses. Però com que anava mancat d’espai, i volia que les altres parts del meu cos romanguessin com una pàgina en blanc per a un poema que aleshores estava escrivint —almenys les parts no tatuades que em quedaven—, no em vaig amoïnar amb les polzades i vaig fer números rodons; de fet, les polzades no haurien de comptar en un amidament com cal d’un cetaci.





103


Mides de l’esquelet del catxalot

Per començar m’agradaria presentar-vos una declaració detallada i planera sobre la mola viva d’aquest leviatan, l’esquelet del qual descriurem breument a continuació. Aquesta declaració pot ser útil aquí.

D’acord amb un càlcul que he fet amb tota cura, i que baso en part en l’estimació del capità Scoresby, de setanta tones per a la balena de Groenlàndia de mida més gran, de seixanta peus de longitud, d’acord amb aquest càlcul, dic, un catxalot dels més grans, entre vuitanta-cinc i noranta peus de llargada, i una mica menys de quaranta peus de circumferència en la part més ampla, un catxalot així, dit, pesaria pel cap baix noranta tones. De manera que, calculant que tretze homes fan una tona, el catxalot pesaria considerablement més que tota la població d’un poblet de mil cent habitants.

No penseu, doncs, que a aquest Leviatan li haurien de posar un cervell que, com bestiar enjovat, el fes bellugar segons la imaginació de qualsevol terrassa?

Com que ja us he presentat, per diversos sistemes, el seu crani, l’espiracle del broll, la mandíbula, les dents, la cua, el front, les aletes i altres parts del seu cos, ara remarcaré simplement el que és més interessant de la mola general dels seus ossos més visibles. Però com que el crani colossal abraça una proporció tan gran de tota l’extensió de l’esquelet, i com que n’és, amb escreix, la part més complicada, i també com que en aquest capítol no es repetirà res que hi faci referència, no heu de deixar de tenir-lo sempre present a la vostra ment, o bé l’heu de portar sempre sota el braç així que anem avançant, perquè, si no, no obtindreu una noció completa de l’estructura general que ara contemplarem.

L’esquelet del catxalot que hi havia a Tranque tenia una llargada de setanta-dos peus. Així és que, en vida, ben revestit i en posició estirada, devia fer noranta peus, perquè en el cetaci l’esquelet perd prop d’una cinquena part de longitud comparat amb el cos viu. D’aquests setanta-dos peus, el crani, inclosa la mandíbula, feia uns vint peus, i en quedaven uns cinquanta de vèrtebres planes. Lligada a aquestes vèrtebres i al llarg d’una tercera part de la seva longitud hi havia la poderosa cistella circular de costelles que en temps passats havia encerclat les seves vísceres.

Per mi, aquell pit vast de costelles d’ivori, amb l’espinada sense relleu que s’estenia al lluny en línia recta, s’assemblava molt al costellam d’un gran vaixell acabat de col·locar a la drassana, quan només té posades una vintena de les quadernes despullades i la quilla no és altra cosa, en aquells moments, que un tauló llarg i desllorigat.

Les costelles eren deu a cada banda. La primera començant des del coll feia prop de sis peus de llargada; la segona, tercera i quarta eren, cadascuna, successivament més llargues, fins a arribar al punt àlgid de la cinquena, o una de les costelles del mig, que feia vuit peus i algunes polzades. A partir d’aquell punt les altres costelles que quedaven anaven disminuint, fins a la desena i darrera, que només arribava als cinc peus i algunes polzades. En el gruix general, totes mantenien una correspondència semblant amb la seva longitud. Les costelles del mig eren les més arquejades. En algunes de les Arsàcides, aquestes costelles s’utilitzen com a bigues sobre de les quals es posen unes passeres per a caminants, damunt dels rierols.

En contemplar aquelles costelles em sorprenia el fet, tan sovint repetit en aquest llibre, que l’esquelet de la balena no és en absolut motlle de la seva forma quan el cetaci està revestit. La costella més llarga de l’esquelet de Tranque, una de les del mig, ocupava la part del peix que, en vida, té més fondària. Ara bé, la fondària més gran del cos amb tota la carn d’aquell catxalot en particular devia haver estat almenys de setze peus i, en canvi, la costella corresponent només donava la meitat de la veritable noció de la magnitud d’aquella part en viu. A més, mirat des d’un altre punt de vista, on ara jo veia només una espinada pelada, en altre temps tot havia estat embolicat amb tones de masses de carn, múscul, sang i budells. Encara més, en el lloc de les amples aletes jo hi veia aleshores només unes quantes articulacions desordenades; i en el lloc de la cua pesada i majestuosa però sense os, un buit total!

Que n’era, de va i d’estúpid, doncs, vaig pensar, que un home tímid i poc viatjat intentés copsar correctament aquella balena sorprenent només escodrinyant el seu esquelet mort i atenuat, ajagut en aquell bosc pacífic. No. Només al bell mig dels perills més vius, només quan s’és dins els remolins de la seva cua enfurida, només en la fonda mar sense límits pot ser copsat el cetaci complet de manera veritable i viva.

Però, i l’espinada? La millor manera de tenir-ne una idea és acaramullar un damunt l’altre, amb una grua, tots els ossos que la formen. No és una tasca ràpida, però un cop portada a terme s’assembla molt a la Columna de Pompeia.

En total hi ha una quarantena i escaig de vèrtebres, que en l’esquelet no estan enganxades totes juntes, sinó que la majoria estan aplegades com els blocs nuosos de les agulles gòtiques, formant fileres sòlides d’obra consistent. La més grossa, la del mig, fa una mica més de tres peus d’amplada i una mica més de quatre de gruix. La més petita, situada allí on l’espinada disminueix cap a la cua, té només dues polzades d’amplada i sembla com una bolla de billar blanca. Em van dir que encara n’hi havia de més petites, però que algun petit caníbal entremaliat les havia perdudes; eren els fills del sacerdot, que les havien robades per jugar-hi a bolles. D’aquesta manera veiem com àdhuc l’espinada del més gran dels éssers vius disminueix fins a convertir-se en un senzill joc d’infants.





104


La balena fòssil

La mola poderosa de la balena ofereix un tema molt adequat per augmentar-lo, amplificar-lo i, en general, estendre-s’hi. Encara que volguéssiu, no el podríeu resumir. A dreta llei, només hauria de ser tractat en un foli imperial. Per no dir altre cop els estadis que fa de l’espiracle a la cua, i les iardes de la seva cintura, penseu només en les circumvolucions gegantines dels seus intestins, que s’entortolliguen en el seu interior com grans cables i calabrots dujats en el pallol d’un vaixell de guerra.

Atès que m’he proposat de malmenar aquest leviatan, em pertoca de demostrar que sóc omniscientment exhaustiu en l’empresa, sense deixar de banda els gèrmens embrionaris més diminuts de la seva sang i desembolicant la giragonsa més profunda dels seus budells. Com que ja l’hem descrit en la majoria de les seves peculiaritats habitatòries i anatòmiques, ara ens resta només magnificar-lo des del punt de vista arqueològic, fossilífer i antediluvià. Aplicada a qualsevol altra criatura que no sigui el Leviatan —una formiga o una puça— aquesta terminologia majestuosa podria semblar, i amb raó, injustificadament grandiloqüent. Però quan el tema tractat és el leviatan, el cas canvia. Estic disposat a portar endavant aquesta empresa, trontollant sota les paraules més pesades del diccionari. I aquí cal dir que sempre que ha estat convenient consultar un diccionari en el decurs d’aquestes dissertacions, invariablement he utilitzat la voluminosa edició en quart de Johnson, comprat a posta per a aquest propòsit, perquè l’embalum personal d’aquest famós lexicògraf el feia més apte per compilar un vocabulari que ha de ser utilitzat per un autor balener com jo.

Sovint se sent parlar d’autors que eleven i inflen el tema que tracten, per molt vulgar que pugui semblar aquest tema. Què em passarà a mi, doncs, que escric sobre el Leviatan? Inconscientment, la meva quirografia s’engrandeix en majúscules de rètol. Doneu-me una ploma de còndor! Doneu-me el cràter del Vesubi per tinter! Amic, aguanteu-me els braços! Car en el senzill acte d’escriure els meus pensaments sobre aquest leviatan, se’m cansen i se’m desmaien amb l’extens recorregut desbordat que han de fer, com si haguessin d’incloure tot el cercle complet de les ciències i de totes les generacions de balenes, d’homes, i de mastodonts passats, presents i futurs, amb tots els panorames cíclics dels imperis terrenals i a través de l’univers sencer, sense excloure’n els encontorns. Així és, amb tanta magnificència, la virtut d’un tema ampli i obert! Nosaltres mateixos ens engrandim com la seva mola. Per a escriure un llibre poderós, cal triar un tema poderós. No es pot escriure mai un volum gran i permanent sobre una puça, per bé que n’hi hagi hagut molts que ho han intentat.

Abans d’entrar en el tema de les balenes fòssils, presento les meves credencials de geòleg declarant que en èpoques diverses jo he estat picapedrer, i també gran excavador de síquies, canals i fonts, de voltes de cups, cellers i cisternes de tota mena. Igualment, i per via preliminar, desitjo recordar al lector que, així com en els estrats geològics més primitius es troben els fòssils de monstres ara gairebé completament extingits, els vestigis subsegüents descoberts en allò que se’n diuen les formacions terciàries semblen ser les baules que connecten, o si més no s’interposen, entre les criatures anteriors a les cròniques i aquelles que, hom diu, en la seva remota posteritat entraren a l’Arca. Totes les balenes fòssils descobertes fins ara pertanyen al període terciari, que és el darrer que precedeix a les formacions de la superfície. I encara que cap no correspon amb precisió a cap de les espècies conegudes actualment, són, però, semblants a bastament en aspectes generals per justificar que adoptin el rang de cetacis fòssils.

Fòssils trencats i dispersos de balenes preadamites, fragments dels seus ossos i esquelets, han estat trobats durant els darrers trenta anys, en períodes diferents, al peu dels Alps, a la Llombardia, a França, a Anglaterra, a Escòcia, i als Estats de Louisiana, Mississipí i Alabama. Entre les més curioses d’aquestes relíquies hi ha una part d’un crani que l’any 1779 fou desenterrat a París, al carrer Dauphine, un carreró que donava gairebé directament al palau de les Tulleries, i uns ossos desenterrats en dragar per fer el gran dic d’Anvers, en temps de Napoleó. Cuvier va declarar que aquells fragments havien pertangut a alguna espècie leviatànica totalment desconeguda.

Però amb molta de diferència, el més prodigiós de tots els vestigis cetàcics fou el vast esquelet gairebé sencer d’un monstre extingit, trobat l’any 1842 a la plantació del jutge Creagh, a Alabama. Els crèduls esclaus dels encontorns, aterrits, varen creure que eren els ossos d’un dels àngels caiguts. Els metges d’Alabama declararen que era un rèptil gegantí i li concediren el nom de Basilosauri. Però quan s’enviaren alguns ossos de l’exemplar a l’anatomista anglès Owen, a l’altra banda de la mar, va resultar que el presumpte rèptil era una balena, per bé que d’una espècie desapareguda. La qual cosa és una demostració significativa del fet repetit tantes vegades en aquest llibre que l’esquelet de la balena proporciona ben pocs indicis de la forma del seu cos totalment revestit. Així és que Owen va rebatejar el monstre amb el nom de Zeuglodon, i en la ponència llegida a la London Geological Society va declarar que era, en substància, una de les criatures més extraordinàries que les mutacions del globus havien esborrat de l’existència.

Quan em trobo entre aquests poderosos esquelets leviatànics, entre cranis, ullals, mandíbules, costelles i vèrtebres, tots aquests ossos caracteritzats per ressemblances parcials amb generacions de monstres marins existents, però que per altra banda també mantenen afinitats similars amb els leviatans prehistòrics aniquilats, els seus incalculables antecessors, em sento transportat per una inundació cap a aquell període prodigiós, abans que es pogués dir que el temps havia començat, perquè el temps va començar amb l’home. Aquí el caos gris de Saturn giravolta part damunt meu i jo copso entrellucs boirosos i estremidors d’aquestes eternitats polars, quan bastions engalzats de gel premien fort damunt allò que ara és conegut com els tròpics, i al llarg de totes les vint-i-cinc mil milles de circumferència d’aquest món no era visible ni un pam de terra habitable. Aleshores el món sencer era de la balena, que, reina de la creació, marcava el seu deixant al llarg de les línies actuals dels Andes i de l’Himàlaia. Qui pot mostrar un llinatge com el leviatan? L’arpó d’Ahab ha fet vessar sang més antiga que la dels faraons. Matusalem sembla un infant d’escola. Busco al meu voltant per fer una encaixada de mans amb Sem. M’aterreix aquesta existència premosaica i sense origen dels inenarrables terrors de la balena, que, havent existit abans de tots els temps, haurà d’existir necessàriament quan ja hagin passat totes les eres humanes.

Però aquest Leviatan no ha deixat únicament la seva petja preadamita en els clixés de la natura, no sols ha perpetuat el seu bust antic en pedra calcària i en marga, sinó que també en taules egípcies, l’antiguitat de les quals exigeix per a elles un caràcter gairebé fossilífer, trobem l’empremta inconfusible de la seva aleta. En una sala del gran temple de Dendera, al sostre de granit, s’hi va descobrir fa una cinquantena d’anys un planisferi esculpit i pintat en el qual abundaven centaures, grifs i dofins, similars a les figures grotesques en el globus celeste dels moderns. Lliscant entremig, un antic leviatan nedava com en altres temps: allí nedava, en aquell planisferi, segles abans que Salomó fos bressolat.

Tampoc no es pot ometre aquí un altre estrany testimoni de l’antiguitat de la balena, en la seva realitat òssia postdiluviana, tal com l’estableix el venerable Johannes Leo[150], l’antic viatger de Berberia:


No lluny de vorera de mar tenen un temple, les bigues i els cabirons del qual són fets d’ossos de balena, car balenes de magnitud monstruosa són sovint arrossegades, mortes, fins a aquesta vorera. La gent vulgar s’imagina que, per un poder secret atorgat pel Déu al temple, cap balena no hi pot passar per davant sense tenir una mort immediata. Però la veritat de la qüestió és que a banda i banda del temple hi ha roques que s’endinsen dues milles dins la mar, i fereixen les balenes quan hi paren a sobre. Guarden una costella de balena d’una llargada increïble com si fos un miracle. Aquesta costella, posada a terra amb la part convexa cap amunt, forma un arc, la clau del qual no pot ser assolida per un home damunt el llom d’un camell. Aquesta costella [diu Johannes Leo] diuen que feia cent anys que era allí abans que jo la veiés. Els seus historiadors afirmen que un profeta que va profetitzar Mahoma havia sortit d’aquell temple, i alguns no s’estan d’assegurar que el profeta Jonàs fou vomitat per la balena als peus del temple.

En aquest temple africà de la balena us deixo, lector, i si sou nautuckès i balener, fareu aquí, silenciosament, les vostres adoracions.





105


Disminueix la magnitud de la balena? Desapareixerà la balena?

Així doncs, mentre aquest leviatan s’acosta vacil·lant fins a nosaltres des dels fontanals de les Eternitats, hom podrà preguntar-se escaientment si en el llarg decurs de les generacions no ha degenerat en comparació amb la magnitud originària dels seus progenitors.

Però tot investigant trobem que no solament les balenes actuals són superiors en magnitud que no pas aquelles de les quals s’han trobat restes fossilitzades en el sistema terciari (que abraça un període geològic definit i anterior a l’home), sinó que les que pertanyen a formacions més tardanes de totes les trobades en aquest sistema terciari superen en mida les més primitives.

De totes les balenes preadamites exhumades fins ara, la més gran, i amb escreix, és la d’Alabama esmentada en el capítol precedent, que tenia menys de setanta peus de llargada d’esquelet. En canvi ja hem vist que la cinta mètrica dóna setanta dos peus d’esquelet d’una balena moderna de les grosses. I jo he sentit dir per baleners amb autoritat que s’han capturat catxalots de prop de cent peus de llargada en el moment de la captura.

Però, no podria ser que si bé les balenes actuals superen en magnitud totes les dels períodes geològics anteriors, no podria ser, dic, que haguessin degenerat d’ençà de l’època d’Adam?

Ben segur que cal que arribem a aquesta conclusió, si hem de donar crèdit a les descripcions de cavallers com Plini i els naturalistes antics en general. Car Plini ens parla de balenes que feien acres sencers de mola viva, i Aldrovandus ens diu d’altres que feien vuit-cents peus de llargada. Passeres de corda i túnels del Tàmesi de Balena! I fins i tot en els dies de Banks i de Solander,[151] naturalistes de Cook, trobem un membre de l’Acadèmia de Ciències que registra certes balenes d’Islàndia (reydan-siskur o «panxes arrugades») de cent vint iardes, és a dir, tres-cents seixanta peus. I Lacépède, el naturalista francès, en la seva detallada història de les balenes, al començament mateix del seu treball (pàgina 3), registra una balena franca de cent metres, és a dir, de tres-cents vint-i-vuit peus. I aquest treball s’ha publicat ben recentment, l’any del Senyor de 1825.

Però, hi haurà cap balener que es cregui aquestes històries? No. La balena actual és tan gran com les seves avantpassades en temps de Plini. I si alguna vegada vaig allà on és Plini, jo, que sóc balener (més que no pas ell), tindré la gosadia de dir-li-ho. Perquè les mòmies egípcies, que foren enterrades milers d’anys abans que Plini nasqués, no fan la mida, en els seus taüts, d’un kentuckès modern sense sabates; el bestiar i altres animals gravats en les taules més antigues d’Egipte i de Nínive, segons les proporcions relatives amb què estan traçats, demostren clarament que el bestiar premiat de Smithfield,[152] ben cridat i ben alimentat, no sols iguala sinó que supera amb escreix la magnitud de la més grassa de les vaques grasses del faraó; davant de tot això no puc admetre que de tots els animals només la balena hagi degenerat.

Però encara resta una altra investigació, ben sovint bellugada pels nantuckesos més recalcitrants. Ja sigui a causa dels gairebé omniscients guaites dels tamborets dels vaixells baleners, que ara penetren fins a l’estret de Bering i fins als caixons i armaris més remotament secrets del món, i als milers d’arpons i llances disparats al llarg de totes les costes continentals, el punt a discutir és si el Leviatan pot aguantar molt de temps una caça tan ampla i uns estralls tan implacables; i si no acabarà essent exterminat de les aigües i la darrera balena, com el darrer home, fumarà la seva darrera pipa i aleshores s’evaporarà en la pipada final.

Comparant els ramats geperuts de balenes amb els ramats geperuts de búfals que no fa ni quaranta anys s’escampaven per desenes de milers a les praderies d’Illinois i de Missouri, i brandaven les seves crineres de ferro, i miraven sorruts amb els fronts quallats de trons els assentaments de ciutats populoses a la vora dels rius on ara l’educat agent us ven terra a dòlar la polzada; en aquesta comparació sembla que hi hauria d’haver un argument irresistible per demostrar que la balena percaçada ja no pot evitar la seva ràpida extinció.

Però cal mirar aquesta qüestió sota totes les llums. Tot i que fa tant poc de temps —ni una llarga vida de persona— que el cens de búfals d’Illinois superava el cens d’homes d’ara a Londres,[153] tot i que actualment no hi queda ni una banya ni una peüngla en aquella zona; i malgrat que la causa d’aquesta terrible exterminació hagi estat la llança de l’home, tot i això, la naturalesa diferent de la caça de la balena impedeix peremptòriament un final tan poc gloriós per al Leviatan. Quaranta homes en un vaixell, caçant el catxalot durant quaranta-vuit mesos, consideren que els ha anat extraordinàriament bé i en donen gràcies a Déu si al final tornen a casa amb l’oli de quaranta peixos, mentre que en els dies dels antics caçadors i paranyers canadencs i indis de l’Oest, quan l’oest llunyà (en el ponent del qual encara s’aixequen sols) era una terra salvatge i verge, el mateix nombre d’homes emmocassinats, durant el mateix nombre de mesos, muntats a cavall en lloc de ser a bord d’un vaixell, haurien matat no quaranta, sinó quaranta mil i més búfals; un fet que, si fos necessari, podria comprovar-se estadísticament.

I, ben mirat, tampoc no sembla un argument que demostri l’extinció gradual del catxalot, per exemple, el fet que en aquests darrers anys (és a dir, la part final del segle passat) aquesta classe de leviatans, en petites bandades, fossin vistos molt més sovint que actualment i, en conseqüència, que els viatges no fossin tan prolongats i resultessin també molt més remuneratius. Perquè, com s’ha comentat en un altre lloc, aquests cetacis, influïts per algunes previsions de seguretat, ara van per la mar en caravanes immenses, de manera que els exemplars solitaris dispersos, les parelles, les moles i les escoles d’altres dies, ara, en bona mesura, s’han aplegat en exèrcits infreqüents, molt nombrosos però també molt separats. Això és tot. I igualment fal·laç em sembla la idea que, perquè les anomenades «barbes de balena» ja no infesten molts caladors que fa anys n’eren plens, aquesta espècie també declina. Car aquests cetacis només són desviats de promontori a cap, i si una costa ja no és animada pels seus brolls, podeu tenir per segur que una altra riba més remota s’ha vist recentment sorpresa per l’espectacle insòlit.

Més encara. Pel que fa a aquests últims leviatans esmentats, tenen dues fortaleses ben fermes que, segons totes les probabilitats humanes, romandran per sempre inexpugnables. I així com, amb la invasió de les seves valls, els gebrats suïssos retrocediren cap a les muntanyes, igualment les balenes barbades, expulsades de les sabanes i de les marjals de les mars centrals, poden acudir finalment a les seves ciutadelles polars, i capbussant-se sota les darreres barreres i murades cristal·lines d’allí, tornar a sortir entre camps glaçats i prats de gel i, en un cercle encantat de desembre perenne, desafiar tota persecució humana.

Però com que potser s’arponegen cinquanta d’aquestes balenes barbades per un sol catxalot, alguns filòsofs del castell de proa han arribat a la conclusió que aquest estrall decidit ja ha disminuït seriosament els seus batallons. Però tot i que en temps passats un nombre considerable d’aquestes balenes, no menys de tretze mil, han resultat mortes a les costes del nord-est només per americans, hi ha consideracions que fan que àdhuc aquesta circumstància no tingui gaire o gens d’importància com a argumentació en contra en aquesta qüestió.

Per bé que sigui natural una certa incredulitat davant la populositat de les més enormes criatures del globus, què li direm, però, a Harto, l’historiador de Goa, quan ens explica que el rei de Siam va cobrar quatre mil elefants en una sola cacera, i que en aquelles regions els elefants són tan nombrosos com els ramats de bestiar en els climes temperats? I no sembla que hi hagi cap raó per dubtar que si aquests elefants, que han estat percaçats durant milers d’anys per Semíramis, per Porus, per Anníbal i per tots els monarques successius d’Orient, si encara sobreviuen en gran nombre allí, molt més pot suportar la gran balena tota persecució, atès que té unes pastures on espaiar-se que, precisament, són el doble de grans que tot Àsia, totes dues Amèriques, Europa i Àfrica, Nova Zelanda i totes les illes de la mar, tot plegat.

A més, hem de considerar que, gràcies a la gran longevitat de les balenes, les quals probablement arriben a l’edat d’un segle i més, en qualsevol període de temps hi deu haver diverses generacions adultes que són coetànies. I ens podem fer ràpidament una idea del que és això si ens imaginem que tots els fossars, cementiris i panteons familiars de la creació retornessin a la vida els cossos de tots els homes, dones i criatures que eren vius fa setanta-cinc anys, i que aquesta host incomptable s’afegís a la població humana actual de la terra.

Així és que, per totes aquestes coses, considerem la balena immortal en la seva espècie, per bé que sigui perible en la seva individualitat. Nedava per la mar abans que sorgissin els continents. Va nedar damunt la seu actual de les Tulleries, del castell de Windsor i del Kremlin. En el diluvi de Noè va menysprear l’Arca. I si mai el món s’ha de tornar a inundar, com els Països Baixos, per exterminar-ne les rates, aleshores la balena eternal encara sobreviurà, i arborant-se al capdamunt de la cresta més alta de la inundació equatorial, aixecarà el seu desafiament escumejant cap al cel.





106


La cama d’Ahab

La forma precipitada amb què el capità Ahab havia abandonat el Samuel Enderby de Londres no s’havia produït sense una certa violència de la seva pròpia persona. Va posar-se amb tanta d’energia damunt una bancada del seu bot, que la cama d’ivori en va resultar mig estellada del cop. I quan, ja a coberta i en el seu forat particular que hi tenia, es va girar amb tanta de vehemència per donar una ordre urgent al timoner (era, com sempre, quelcom sobre l’excés de flexibilitat en el timoneig), aleshores l’ivori ja ressentit va rebre un cargolament i una torçuda addicional i, per bé que encara va continuar sencer i ferm segons les aparences, Ahab ja no li va atorgar la seva absoluta confiança.

De fet, no semblava una qüestió gaire sorprenent si, enmig de la seva esbojarrada temeritat que l’impregnava tot, Ahab a vegades concedia una cura especial a la condició d’aquell os mort sobre el qual es repenjava parcialment, car no gaire abans que el Pequod salpés de Nantucket, havia estat trobat una nit estirat a terra, sense sentits. Per alguna causa desconeguda, inimaginable i semblava que inexplicable, la cama d’ivori s’havia desplaçat violentament del seu lloc i l’havia colpejat com empalant-lo i gairebé li havia perforat l’engonal. Fou amb no poques dificultats que la terrible ferida es va arribar a guarir.

I aleshores va resultar que se li va ficar en la seva ment monomaníaca que tota l’angoixa del seu patir present era l’efecte directe d’una desgràcia anterior, i li va semblar veure amb prou claredat que, així com els rèptils més verinosos de les marjals perpetuen la seva espècie tan inevitablement com els refiladors més dolços dels boscatges, de la mateixa manera que les felicitats, tots els esdeveniments miserables engendren tot naturalment el seu parangó.

Sí, i encara més, pensava Ahab, atès que els ascendents i els descendents del dolor van més enllà que els ascendents i els descendents de l’alegria. Car, per no esmentar allò que s’infereix d’alguns ensenyaments canònics, que mentre algunes joies naturals d’aquí no tindran fills nascuts d’ells per a l’altre món, sinó que, ben al contrari, seran seguits per la joia infecunda de tota la desesperació infernal; i per contra, que algunes misèries mortals culpables engendraran amb fertilitat d’elles mateixes una nissaga eternament progressiva de dolors més enllà de la tomba; per no esmentar tot això, encara sembla que hi ha una desigualtat en l’anàlisi més pregona de la qüestió. Car, pensava Ahab, mentre que àdhuc les més altes felicitats terrenals sempre tenen un punt d’insignificança mesquina que roman a l’aguait en el seu interior, en canvi, en el fons de totes les penes del cor hi ha sempre un significat místic i, en alguns homes, una grandesa angèlica; així, l’esbrinament diligent de la seva ascendència no en desmenteix la deducció òbvia. El resseguiment de les genealogies d’aquestes altes misèries mortals ens porta pel cap baix fins a les primogenitures sense fonts dels déus, de manera que, davant de tots els sols alegres que fan collita de fenc, i davant les llunes de címbals suaus i arredonidores de collites, necessàriament hem de venir a això: que els mateixos déus no estan contents per sempre. La marca de naixement, trista i inesborrable, que hi ha al front dels homes, no és altra cosa que el segell de pena dels marcadors.

Inconscientment, aquí s’ha divulgat un secret que potser hauria estat més adequat haver desclòs abans de manera escaient. Juntament amb molts d’altres detalls referents a Ahab, sempre havia estat un misteri per a alguns el fet que, durant el període determinat, abans i després de salpar el Pequod, s’hagués tancat en ell mateix amb aquell isolament de Gran Lama. I que, durant aquell interval, busqués refugi com ho havia fet entre el senat marmori dels morts. Les raons espargides pel capità Peleg sobre aquesta qüestió no semblaven de cap manera adequades; de fet, pel que fa a la part més pregona del capità Ahab, qualsevol revelació tenia més de tenebra transcendent que no pas de claredat explicativa. Però al final tot va sortir a la llum; o si més no aquesta qüestió en particular. Aquella terrible desgràcia era al fons de la seva reclusió temporal. I no solament això, sinó que per al cercle cada cop més reduït i més petit de gent de terra que, per alguna raó, tenien el privilegi de poder acostar-s’hi amb menys entrebancs, per a aquest cercle, la desgràcia abans esmentada —que romania sorrudament inexplicada per Ahab— s’investia de terrors que derivaven en certa manera de la terra dels esperits i de les lamentacions. Així és que, impulsats per la lleialtat cap a ell, tots s’havien conjurat a mantenir amagat als altres, fins allà on depengués d’ells, el coneixement d’aquest afer. I per això fou que, fins que no va haver passat un període de temps considerable, no es va difondre per les cobertes del Pequod.

Però sigui això com sigui, deixem que l’invisible i ambigu sínode de l’aire o els prínceps i les potestats venjatives del foc tinguin o no res a veure amb el terrenal Ahab, car, en l’afer present de la seva cama, va prendre mesures pràctiques: va cridar el mestre d’aixa.

I quan aquell funcionari es va presentar davant d’ell, li va demanar que es dediqués sense trigar a confeccionar-li una cama nova, i va ordenar als oficials que li proporcionessin tots els llistons i les bigues de mandíbula d’ivori (de catxalot) que s’havien anat acumulant a pleret durant el viatge, per tal que pogués assegurar-se una selecció acurada del material més robust i de gra més clar. Fet això, el mestre d’aixa va rebre ordres de tenir la cama acabada aquella mateixa nit, així com tots els accessoris necessaris, independentment dels que pertanyien a la cama en ús, caiguda en desgràcia. A més de tot això, es va ordenar que s’hissés la forja del vaixell, traient-la del seu oci temporal a la bodega, i per tal d’accelerar la tasca, es va ordenar al ferrer que comencés a forjar immediatament tots els ormeigs de ferro que poguessin ser necessaris.





107


El mestre d’aixa

Instal·leu-vos com un soldà entre les llunes de Saturn i feu una alta abstracció de l’home sol: sembla una meravella, una grandesa, un dolor. Però des d’aquest mateix punt, considereu la humanitat en massa i, en la seva majoria, semblen una xurma de duplicats innecessaris, contemporanis i hereditaris. Però per molt humil que fos, i lluny d’oferir un exemple de l’alta abstracció humana, el mestre d’aixa del Pequod no era un duplicat, i per això ara surt a escena en persona.

Com tots els mestres d’aixa de vaixells que es fan a la mar, i més especialment els qui pertanyen a un balener, aquest era, en certa mesura pràctica i sobre la marxa, igualment expert en nombrosos oficis i feines col·laterals a la seva pròpia, car la feina del mestre d’aixa és el tronc antic i ramificat de totes aquelles artesanies nombroses que més o menys tenen a veure amb la fusta com a material auxiliar. Però, a més de poder-li ser aplicada l’observació genèrica de més amunt, aquest mestre d’aixa del Pequod era singularment eficient en les mil emergències mecàniques sense nom que s’esdevenen contínuament en un vaixell gran durant un viatge de tres o quatre anys en mars llunyanes i incivilitzades. Car, per no parlar de la seva prestesa en els deures corrents —arreglar bots esfondrats, redreçar pals doblegats, reformar la forma dels rems de pala matussera, encaixar ulls de bou a la coberta o romballs nous a les taules dels costats, i altres afers variats relacionats més directament amb la seva feina particular—, era, a més, expert sense vacil·lació en tota mena d’aptituds contràries, tant si eren útils com capricioses.

L’única gran escena on interpretava els seus múltiples i variats papers era el seu banc de fuster, una taula llarga i forta, basta, proveïda amb diversos cargols de mida diferent, de ferro i de fusta. A tota hora, tret de quan hi havia balenes amarrades al costat, aquell banc estava lligat fortament a través de la part de darrere de la destil·leria.

Resulta que una clavilla és massa grossa per poder ficar-la fàcilment al seu forat: el mestre d’aixa l’enclou amb un dels cargols sempre a punt i la redueix directament amb la llima. Que un ocell terral perdut, de plomatge estrany, s’esgarria i arriba a bord, on és atrapat: amb barnilles ben rascades de balena franca i amb travessers d’ivori de catxalot, el mestre d’aixa li fa una gàbia amb forma de pagoda. Que un remer es treu de lloc el canell: el fuster li fabrica unes fregues alleugidores. Que Stubb vol que li pintin estrelles de vermelló a la pala de cada rem: el mestre d’aixa immobilitza cada rem amb el seu gran cargol de fusta i produeix simètricament la constel·lació. Que a un mariner se li acut de portar arracades d’os de tauró: el mestre d’aixa li forada les orelles. Que un altre mariner té mal de queixal, el mestre li treu les estenalles i pega una manotada damunt el banc per manar-li que s’hi assegui; però el pobre home, sense poder-ho evitar, recula abans que l’operació acabi, i aleshores el mestre d’aixa fa giravoltar el mànec del cargol de fusta i li fa gestos perquè el mariner hi posi les barres si vol que li tregui el queixal.

Així és que aquell mestre d’aixa estava preparat per tot, i era igualment indiferent i desconsiderat amb tot. Les dents eren per a ell com bocins d’ivori; els caps de la gent no eren més ben considerats que els bossells de virador; als homes mateixos els tractava com si fossin arques.

Però així com, amb tanta de traça en un camp tan ampli i tan variat, i amb tanta de vivacitat amb què ho acomplia tot, semblava que necessàriament havia de tenir una intel·ligència insòlitament desperta, en canvi no era exactament així, car el tret més remarcable d’aquell home era precisament una mena d’estolidesa impersonal. Impersonal, dic, perquè s’esborrava tant dins l’encontorn infinit de les coses que semblava u amb l’estolidesa general discernible en tot el món visible, el qual, alhora que és incessantment actiu en formes incomptables, també conserva eternament la calma i us ignora encara que excaveu fonaments de catedrals.

Però aquella estolidesa gairebé horrible, que semblava que també comportava una insensibilitat que es ramificava pertot arreu, a vegades esclatava estranyament amb una gràcia antiga, panteixant, com de crossa, antediluviana, no mancada a vegades d’un cert enginy avial, una gràcia que hauria pogut servir per passar el temps durant la guàrdia de mitjanit a l’alcàsser barbut de l’Arca de Noè. Era que aquell vell mestre d’aixa havia estat un corremón tota la vida, que anant de rodolons amunt i avall no havia arreplegat floridura sinó que, encara més, s’havia tret de damunt qualsevol petita adherència exterior que li pogués haver pertocat originàriament? Era una abstracció despullada, una integral sense fraccions; sense compromisos, com un nounat; vivint sense referències premeditades amb aquest món o amb el pròxim. Gairebé s’hauria pogut dir que aquella estranya manca de compromís implicava una espècie de manca d’intel·ligència, perquè, en les seves nombroses activitats, no semblava treballar per raó o per instint, o simplement perquè havia estat ensinistrat a fer-ho, o per qualsevol mescla de totes aquelles coses, una mescla igual o desigual, sinó purament per un procediment sord i mut, literalment espontani. Era un simple manipulador. El seu cervell, si és que n’havia tingut mai, es devia haver filtrat precoçment cap als músculs dels dits. Era com un d’aquells ormeigs de Sheffield, irracionals però altament útils, multum in parvo, que assumeixen l’aspecte exterior d’un ganivet de butxaca corrent —per bé que una mica inflat—, però que tenen no tan sols fulles de mides diverses sinó també tirabuixons, desengramponadors, estenalles, alenes, plomes, regles, llimes d’ungles i broques. Així, si els seus superiors volien utilitzar el mestre d’aixa com a engiponador, no havien de fer altra cosa que obrir aquella part d’ell i el grampó quedava engiponat; o si volien les estenalles, l’agafaven per les cames i ja les tenien.

No obstant això, com hem insinuat prèviament, aquell fuster omniútil i plegadís, no era, comptat i debatut, una simple màquina autòmata. Si no tenia en el seu interior una ànima com les altres, tenia en canvi quelcom de subtil que d’alguna manera en feia anòmalament la funció. No es pot dir el que era, si essència d’argent viu o unes gotes d’amoníac. Però era allí, i allí havia estat durant seixanta anys o més. I era allò, aquell principi vital inexplicable i astut; era allò que el mantenia bona part del temps monologant, però només com una roda irracional, que també zumzeja tota sola. O, més ben dit, el seu cos era una garita de sentinella i aquell monologuista estava allí de guàrdia i parlava tot el temps per mantenir-se despert.





108


Ahab i el mestre d’aixa

(A coberta. Primera guàrdia nocturna).

(El mestre d’aixa és davant el seu banc i a la claror de dues llanternes llima, tot atrafegat, el llistó d’ivori per a la cama. El llistó està fermament subjectat amb el cargol. Llesques d’ivori, trinxes de cuiro, coixinets, perns i eines de tota mena omplen el banc. Just davant es veu la flama roja de la forja on treballa el ferrer).



—Mal li toc pesta a la llima i mal li toc pesta a l’os! Són dures les coses que haurien de ser toves, i toves les que haurien de ser dures. I així anem nosaltres, els qui llimem barram vell i canella de la cama. Provem-ne un altre. Sí, ara, aquesta va més bé [esternuda]. El diantre, la pols d’aquest os és [esternuda]… apa! [esternuda]…, sí, és [esternuda], valga’m Déu, no em deixarà parlar! Això és el que en treu un vell, de treballar amb fusta morta. Serra un arbre viu i no et farà aquesta pols; amputa un os viu i tampoc no en treus, de pols [esternuda]. Au, vine, vine vell Smut, vine aquí, posa una mà i aguanta aquesta fèrula i aquest rebló d’empernar. Jo ja estic a punt per posar-los. I encara sort [esternuda] que no hem de fer el joc del genoll. Això podria desconcertar una mica, però una simple canella de cama… vaja, és tan fàcil com fer perxes de botar. Només que m’agraciaria posar-li un bon acabament. Temps, temps, si tingués temps li podria presentar una cama tan polida com cap mai [esternuda] no ha fet una reverència a una dama a un saló. Aquelles cames de cabritilla i aquells ventres de cama que he vist als aparadors no s’hi podrien comparar. Xuclen l’aigua, és clar, i naturalment agafen romàtic, i cal curar-les [esternuda] amb banys i fregues, just com si fossin cames vives. Apa, abans de serrar-la he de cridar l’Excelsa Mongolitat per veure si li va bé de llargada. Massa curta, si de cas, em sembla. Ah, és la seva gambada. Estem de sort, ja ve per aquí. O és algú altre, això és segur.

Ahab (avançant).

(Durant l’escena següent, el mestre d’aixa continua esternudant de tant en tant).

—I bé, constructor d’homes!

—Just a temps, capità. Si li plau al capità, ara marcaré la llargada. Deixeu-me prendre mides, senyor.

—Prendre mides per una cama! Bé, bé, no és la primera vegada. Som-hi. Posa-hi el dit. És un bon cargol, fuster, això que tens aquí. Deixa’m sentir la seva estreta per una vegada. Això mateix, sí, pessiga una mica.

—Oh, capità, pot trencar ossos… alerta, alerta!

—No t’amoïnis, m’agrada que estrenyi força, m’agrada sentir quelcom que aguanti en aquest món que rellisca, home. Què fa Prometeu aquí?… el ferrer, vull dir… què fa?

—Ara deu forjar el rebló d’empernar, capità.

—Molt bé, és una bona societat, ell hi posa la part muscular. Fa una flamarada vermella ben feresta!

—Sí, senyor, cal que el posi al blanc viu per a aquesta mena de treball delicat.

—Mmm, sí, sí que cal. Ara veig que era una cosa ben significativa que aquell grec antic, Prometeu, el que feia homes, diuen, fos un ferrer, i els animés amb foc, perquè el que és fet en el foc ha de pertànyer al foc, de manera que l’infern és probable. Com vola el sutge! Això deuen ser les deixalles amb què el grec va fer els africans. Mestre, quan hagi acabat amb el rebló, digues-li que forgi un parell de muscleres d’acer. Tenim a bord un quincallaire amb un fardell aclaparador.

—Capità?

—Espera, ja que Prometeu hi és posat, li faré fer un home sencer segons un model desitjable. Primer de tot, cinquanta peus d’alt sense sabates; després el pit emmotllat segons el túnel del Tàmesi; després les cames amb arrels, per tal que estigui sempre al mateix lloc; després, braços amb canells de tres peus d’amplada; sense cor, el front de bronze i amb un quart d’acre de bon cervell. Vejam… ha de tenir ulls cap enfora? No, posem-li una claraboia dalt del cap perquè li entri llum a dins. Molt bé, pren l’ordre i fora.

—Però, de què parla? I a qui parla? M’agradaria saber-ho. I m’haig d’estar aquí, dempeus? (a part).

—És una arquitectura molt poca cosa això de fer una cúpula cega. Aquí n’hi ha una. No, no, no, em cal una llanterna.

—Ah, és això, doncs? Aquí n’hi ha dues, capità. Amb una ja faré, jo.

—Per què m’etzibes a la cara aquest agafa-lladres, home? Mostrar llum és pitjor que presentar pistoles.

—Em pensava, senyor, que parlàveu al mestre d’aixa.

—Al mestre? Sí, és clar… però no… és un afer molt polit i, cal dir-ho, extremadament senyorívol, això que tens aquí, mestre… o potser t’estimaries més treballar amb argila?

—Capità?… Argila?… Argila, capità? L’argila és fang, i nosaltres deixem el fang per als excavadors, capità.

—Que n’és, d’irreverent, aquest home! Per què esternudes, ara?

—L’os és força polsegós, capità.

—Aprèn-ne la lliçó, doncs, i quan et moris no t’enterris mai sota el nas de gent viva.

—Capità?… Oh! Ah!… Ja m’ho penso… sí… ai caram!

—Mira, mestre, suposo que et consideres un bon treballador com cal, oi? Molt bé, doncs, dirà molt en favor de la perfecció del teu treball si quan jo pugi damunt la cama que em fas sento en canvi una altra cama en el lloc exacte d’aquesta, és a dir, fuster, la meva cama perduda, la de carn i os, vull dir. No pots fer fora aquest vell Adam?

—A dir veritat, senyor, ara hi començo a entendre alguna cosa. Sí, he sentit dir coses curioses per aquests topants, capità, i és que un home desarborat no perd mai del tot la sensació del pal perdut, sinó que fins i tot a vegades encara li pica. Us puc demanar humilment, capità, si això és cert?

—Sí que ho és, home. Mira, posa la teva cama viva aquí on jo abans hi tenia la meva. Això mateix; ara hi ha només una cama visible als ulls, i en canvi dues per a l’ànima. Allí on tu hi sents la vida que formigueja, allí, exactament allí, per un pèl, jo també la hi sento. És un enigma?

—Humilment jo en diria un trencaclosques.

—Escolta, doncs. Com saps que una cosa entera, vivent i pensant no és precisament allí on ara tu ets, invisible i impenetrable? Sí, i hi és malgrat tu. En les teves hores de més solitud, no tems els tafaners? Espera, no parlis! I si jo encara sento la fiblada de la meva cama esclafada, malgrat que faci tant de temps que se’m va fondre, aleshores, per què tu, fuster, no pots sentir els dolors ardents de l’infern per sempre, i sense un cos? Ah!

—Déu meu! Ben cert, capità, si anem per aquí em caldrà tornar a fer els meus càlculs. Em semblava que m’hi havia posat per poc.

—Mira, els trossos de banc no han de fer mai càlculs… Quan trigaràs a tenir llesta la cama?

—Potser una hora, capità.

—Potineja-hi el que calgui, doncs, i després me la portes (es gira per anar-se’n). Oh, Vida! Aquí sóc jo, orgullós com un déu grec, i en canvi quedo deutor d’aquest betzol a causa d’un os per aguantar-m’hi! Maleït sigui aquest humà endeutament recíproc que impedeix deixar de banda el llibre del deure i de l’haver. Voldria ser lliure com l’aire, i estic anotat en tots els llibres del món sencer. Sóc tan ric que podria haver guanyat totes les postures als pretorians més benestants a la subhasta de l’Imperi Romà (que fou la subhasta del món), i en canvi sóc deutor de la carn de la llengua amb la qual bravejo. Déu del cel! Agafaré un gresol i m’hi ficaré, i em dissoldré en una vèrtebra petita i compendiadora. Això.

Mestre d’aixa (reprenent la feina).

—Bé, bé, bé! Stubb el coneix més bé que ningú altre i Stubb sempre diu que és un home estrafolari. No diu res més tret d’aquesta parauleta, i ja n’hi ha prou: estrafolari. És estrafolari, diu Stubb… estrafolari, estrafolari. I atabala tot el temps el senyor Starbuck amb això… estrafolari, sí, senyor, molt, molt estrafolari. I aquí tenim la seva cama. Sí, ara que hi penso, aquí tenim la seva companya de llit! Té un bastó de barra de balena per muller! I aquí tenim la seva cama: damunt d’això s’aguantarà. Com anava allò d’una sola cama que era a tres llocs, i tots tres llocs eren en un sol infern… com anava? Oh, no m’estranya que em mirés amb tant de menyspreu! Diuen que a vegades tinc uns pensaments ben estranys, però això és només per casualitat. A més, un cosset menut, curt i vell com jo no s’hauria d’embrancar mai i ficar-se en aigües fondes amb capitans alts com garses reials: l’aigua et fa xicotines a la barbeta i aleshores hi ha una gran cridòria demanant bots salvavides. I aquí hi ha la cama de garsa reial! Llarga i prima, segura a bastament! Ara, la majoria de gent en té prou amb dues cames per tota la vida, i això deu ser perquè les utilitzen benignament, com una dama vella de cor tendre utilitza els seus cavalls rodanxonets enganxats al carro. Però Ahab, oh, és un cotxer molt dur. Fixa-t’hi, ha portat una cama a la mort i a l’altra pota hi té un esparverany per tota la vida, i ara porta cames d’os d’aquesta mida. Ei, tu, Smut! Dóna’m un cop de mà amb aquests perns, i acabem abans que l’home de la resurrecció vingui amb el seu corn a cridar totes les cames, de veritat o falses, com fan els cervesers que volten i volten per recollir ampolles de cervesa buida per tornar-les a omplir. Vaja una cama! Sembla una cama realment viva, llimada fins al bessó de l’os. Demà ell s’hi aguantarà damunt, s’hi atalaiarà. Uep! Gairebé em deixava la placa ovalada d’ivori ben polit on calcula la latitud. Apa, apa, formó, llima i paper de vidre, som-hi!





109


Ahab i Starbuck dins la cabina

Com de costum, l’endemà matí hom esgotava el vaixell. I heus aquí que amb l’aigua va sortir oli en quantitat considerable. Les bótes de sota devien perdre de mala manera. Hi va haver molta de preocupació i Starbuck baixà a la cabina per informar d’aquell afer desfavorable.[154]

Ara el Pequod s’acostava, des del sud-oest, a Formosa i a les illes Bashyi, entre les quals hi ha una de les sortides tropicals de les aigües de la Xina al Pacífic. Així és que Starbuck va trobar Ahab amb una carta general dels arxipèlags orientals oberta davant seu, i amb una altra de separada que representava les llargues costes orientals de les illes japoneses —Nipon, Matsmai i Sikoke. Amb la seva nova cama d’ivori blanca com la neu apuntalada contra la pota entorcillada de la taula, i amb un ganivet llarg com unes podadores a la mà, el vell sorprenent, d’esquena a la porta del passadís, arrugava el front i tornava a marcar els rumbs antics.

—Qui hi ha? —digué en sentir passes a la porta, però sense girar-se—. A coberta! Fora d’aquí!

—El capità Ahab s’equivoca, sóc jo. L’oli de la cala té una via, capità. Hem d’hissar els palanquis de ganxo i desestibar.

—Hissar els palanquis de ganxo i desestibar? Ara que ens acostem al Japó ens hem de posar a la capa durant una setmana per fer quatre potinades a un munt de cèrcols vells?

—O fem això, capità, o perdrem més oli en un dia que el que puguem arreplegar en un any. Val la pena salvar això que ens ha calgut córrer vint mil milles per aconseguir.

—Ben cert, ben cert… si és que ho aconseguim.

—Jo parlava de l’oli de la cala, capità.

—I jo no parlava ni pensava en res de tot això. Fora! Deixeu que vessi! Jo mateix estic vessant tot! Sí! Vessades de vessades! No tan sols ple de bótes que vessen, sinó que aquestes bótes que vessen estan dins un vaixell que vessa. I això és un destret molt pitjor que el del Pequod, home! I en canvi jo no m’aturo a romballar la meva esquerda, perquè, qui la pot trobar en un buc tan carregat fins al fons? O qui pot esperar romballar-la, encara que la trobi, en la galerna udolant de la vida? Starbuck, no hissaré els palanquis de ganxo!

—I què en diran els armadors, capità?

—Que els armadors vagin a la platja de Nantucket i escridassin els tifons. Què li importa, a Ahab? Armadors? Armadors? Sempre m’atabaleu, Starbuck, parlant-me d’aquests armadors avars, com si els armadors fossin la meva consciència. Però mireu, l’únic armador real de qualsevol cosa és qui comanda. I escolteu: la meva consciència és a la quilla d’aquest vaixell… A coberta!

—Capità Ahab —digué l’oficial, tot vermell i entrant més dins la cabina, amb una gosadia tan estranyament respectuosa i cauta que gairebé semblava que no sols procurava evitar la més lleugera manifestació exterior de si mateix, sinó que també semblava interiorment més de mig desconfiat d’ell mateix—. Un home més bo que no pas jo podria perdonar-vos fàcilment allò que l’enfurismaria immediatament si provingués d’un jove. Sí, i d’un home més feliç, capità Ahab.

—Diables! Així que teniu la gosadia d’atrevir-vos a pensar críticament de mi? A coberta!

—No, senyor, encara no. Us ho suplico. I m’atreveixo, capità… a ser indulgent! Que no ens podrem entendre millor que fins ara, capità Ahab?

Ahab va agafar un mosquetó carregat de l’armer (una peça que forma part del mobiliari de la majoria de les cabines dels vaixells de les mars del Sud), i apuntant cap a Starbuck, va exclamar:

—Hi ha només un Déu que sigui Senyor de la terra, i un sol capità que sigui senyor damunt el Pequod! A coberta!

Per un instant, pels ulls espurnejants de l’oficial i per les seves galtes enceses, hauríeu gairebé pensat que havia rebut realment la foguerada del canó que l’apuntava. Però dominant la seva emoció, es va tensar silenciosament i, tot abandonant la cabina, s’aturà un instant i digué:

—M’heu ultratjat, capità, no m’heu ofès. Però precisament per això no us dic que aneu alerta amb Starbuck, perquè us en riuríeu. Us dic que Ahab vagi alerta amb Ahab. Aneu alerta amb vós, vell.

—S’enfila, el valent, però no obstant això obeeix. Una gosadia molt cautelosa, aquesta! —mormolà Ahab quan Starbuck se n’anava—. I què ha dit?… Que Ahab vagi alerta amb Ahab… hi ha alguna cosa amagada en aquestes paraules!

Aleshores, utilitzant sense adonar-se’n el mosquetó com a gaiato, es passejà amunt i avall amb el front sorrut per la petita cabina. Però finalment els rebrecs durs s’estovaren i després de tornar l’arma a l’armer, va pujar a coberta.

—Sou un bon xicot, massa, Starbuck —digué en veu baixa a l’oficial; i després, en veu alta a la tripulació—: Aferreu les gonetes i els perroquets, risseu els velatxos, les gàbies i les sobremitjanes! En fatxa la verga major! Hisseu els palanquis de ganxo i a desestibar la sentina!

Potser seria debades imaginar exactament per què Ahab havia actuat d’aquella manera, respectant Starbuck. Podia haver estat un llampec d’honestedat en ell; o purament una simple política de prudència que, en aquelles circumstàncies, impedia imperiosament el més lleuger símptoma de desafecció descarada, per molt transitori que fos, envers el primer oficial del seu vaixell, una persona de tanta d’importància. Fos el que fos, s’executaren les seves ordres i els palanquis de ganxo foren hissats.





110


Queequeg en el seu taüt

Tot buscant, varen trobar que les bótes que s’havien estibat les darreres a la sentina estaven en perfecte estat i, per tant, la fuita devia ser més endins. Així és que, tenint un temps de bonança com tenien, desestibaren cada cop més endins, i destorbaren les becaines dels enormes cups de les fileres del fons en treure’ls de la fosca mitjanit a la llum del dia de dalt. Tan avall arribaren, i tan antic, tan rosegat i algós era l’aspecte dels puntals de sota de tot, que gairebé semblava que trobaríeu algun bocoi florit que feia de guardacantó ple de monedes del capità Noè, amb exemplars dels cartells que s’enganxaren debades per avisar el fatu antic món que venia el diluvi. Foren hissades també bótes i bótes d’aigua, de pa, de carn, paquets de dogues i manats de cèrcols, fins que les cobertes acaramullades ja no tenien ni un espai lliure per passar-hi i el buc buit ressonava sota els peus com si caminessin damunt catacumbes desertes, i es bellugava i avançava per la mar com un barral carregat d’aire. El vaixell anava carregat de cap com un estudiant dejú amb tot Aristòtil sencer a la clepsa. Sort que els tifons no els visitaren aleshores.

I fou en aquella època que el meu pobre company pagà i amic coral, Queequeg, va agafar unes febres que el varen portar ben a prop de la seva fi sense fi.

Cal dir que en aquest ofici del baleneig es desconeixen les sinecures, i la dignitat i el perill van una al costat de l’altre. Fins que no arribes a capità, com més alt puges més durament t’has d’afanyar. Així era amb el pobre Queequeg, que, com a arponer, no solament s’havia d’enfrontar a la fúria de la balena viva sinó que —com hem vist a un altre lloc— muntava damunt l’esquena morta en una mar agitada, i finalment havia de baixar entre les ombres de la sentina i havia de suar amargament tot el dia en aquell confinament subterrani, manejant resoltament els barrils més barroers i tenint-ne cura de l’emmagatzemament. En poques paraules, entre els baleners, els arponers són els bodeguers, com se’ls anomena.

Pobre Queequeg! Quan el vaixell estava gairebé mig esbutzat, us hauríeu d’haver aturat a l’escotilla i l’hauríeu vist allà davall, on, amb calçotets de llana, el salvatge tatuat serpentejava entre la humitat i el llim com un llangardaix verd amb clapes al fons d’un pou. I un pou, o una galera, va resultar ser per al pobre pagà. Perquè, per estrany que sembli, amb tota la calorada de les seves suades, va agafar un refredament terrible que va convertir-se en febre i a la fi, després de patir uns quants dies, el va deixar en el seu coi ben prop del llindar de la porta de la mort. Com s’anava consumint en aquells pocs dies que s’escolaven lentament, fins que va semblar que, d’ell, no en quedava gaire cosa més que l’esquelet i el tatuatge! Tota la resta d’ell s’aprimava, i els ossos de les galtes es tornaven més esmolats; però semblava que els seus ulls cada vegada s’omplien més; i adquiriren una estranya blanor llustrosa, que us miraven amb placidesa i amb profunditat des de la malaltia, com a testimoni prodigiós d’aquella salut immortal que hi havia en ell i que no podia morir o afeblir-se. I com els cercles en l’aigua que quan es fan més febles s’expandeixen, així els seus ulls semblava que s’expandien com els anells de l’Eternitat. Un horror que no té nom us amarava insensiblement quan us assèieu al costat d’aquell salvatge que s’esvaïa, i en el seu rostre s’hi veien coses tan estranyes com les que pogueren contemplar els qui eren al costat de Zoroastre quan va morir.[155] Car tot allò que és realment prodigiós i espantós en l’home, encara no s’ha posat mai en paraules o en llibres. I l’aproximació de la Mort, que ho iguala tot, impressiona igualment tothom amb una darrera revelació que només un autor d’entre els morts podria explicar adequadament. Així és que —diguem-ho de bell nou— cap caldeu o grec moribund no va tenir pensaments més alts i més sagrats que aquells, les ombres misterioses dels quals s’esquitllaven pel rostre del pobre Queequeg mentre ell jeia silenciosament en el seu coi oscil·lant, mentre la mar agitada semblava que el gronxava suaument en el seu descans final, i la marea alta invisible de l’oceà l’alçava amunt i amunt cap al seu destí celestial.

Cap home de la tripulació no creia que se’n sortiria; i pel que fa al pobre Queequeg, el que pensava de la seva situació va quedar demostrat amb força per un curiós favor que va demanar. Va cridar un de la guàrdia grisa de la matinada quan el dia està a punt de trencar, li agafà la mà i li digué que mentre havia estat a Nantucket havia vist per casualitat unes canoes petites de fusta fosca com la fusta de guerra de la seva illa nadiua i, després de preguntar, s’havia assabentat que tots els baleners que morien a Nantucket els posaven dins aquelles canoes fosques, i la idea de ser enterrat així li havia plagut molt, perquè aquell costum no era gaire diferent del de la seva pròpia raça, que, després d’embalsamar un guerrer mort, l’ajeien dins la seva canoa i el deixaven surant a la deriva cap als arxipèlags siderals. Perquè no sols creien ells que els estels eren illes, sinó que, més enllà dels horitzons visibles, la seva mar plàcida i il·limitada conflueix amb el cel blau i així es formen els rompents blancs de la Via Làctia. Va afegir que s’estremia només de pensar que seria sepultat en el seu coi segons el costum mariner i llançat com una cosa vil als taurons devoradors de mort. No, ell volia una canoa com els de Nantucket, cosa que li pertocava com a balener que era, perquè aquelles canoes-taüt anaven sense quilla, com els bots baleners, i això implicava un rumb incert i molta deriva per les eres tenebroses.

Ara, quan aquesta estranya circumstància es va saber a popa, es va ordenar immediatament al mestre d’aixa que complís el desig de Queequeg, amb tot el que comportés. A bord hi havia alguns bocins vells de fusta pagana, color de taüt, que durant un llarg viatge anterior havia estat tallada dels boscos aborígens de les illes Lakshadweep, i es va recomanar que es fes el taüt amb aquells taulons de fusta fosca. Tan aviat com el mestre d’aixa va saber aquella ordre, va agafar la cinta mètrica i immediatament, amb la resolució indiferent del seu caràcter, va anar al castell de proa i va prendre mides a Queequeg amb molta de cura, guixant regularment la persona de Queequeg cada vegada que alçava el regle.

—Ah, pobre xicot, ara s’haurà de morir! —s’exclamà el mariner de Long Island.

En anar al mestre d’aixa al seu banc, per conveniència i com a referència general, va transferir-hi la mida exacta de la llargada del taüt, i va fer permanent aquella transferència tallant-hi dues osques a cada senyal. Fet això, va posar ordre als taulons i a les eines i començà a treballar.

Quan va haver clavat la darrera tatxa i allisat i encaixat la tapa, es va carregar lleugerament a l’esquena el taüt i va anar a proa, on preguntà si tot ja estava a punt en aquella banda.

En sentir els crits indignats però així mateix faceciosos amb què la gent de coberta refusava el taüt, Queequeg, davant la consternació de tothom, va manar que li portessin immediatament l’objecte, i no s’hi varen poder negar atès que, de tots els mortals, alguns moribunds són els més tirànics. I, ben mirat, com que aviat ens molestaran tan poc per sempre, cal ser indulgents amb aquests pobres individus.

Abocant-se des del seu coi, Queequeg va contemplar el taüt amb mirada atenta. Després va demanar el seu arpó, va fer que en llevessin el mànec de fusta i que la part de ferro fos col·locada dins el taüt, al costat d’una de les baiones del seu bot. També, a petició seva, hi posaren galetes tot al llarg dels costats, per la banda de dins, i a la proa hi col·locaren un flascó d’aigua dolça, i també una bosseta plena de terra de fusta rascada de la bodega, als peus, així com una peça enrotllada de tela de vela per coixí. Aleshores Queequeg va demanar que el col·loquessin al seu llit darrer per tal de poder comprovar-ne les comoditats, si és que en tenia. Va romandre-hi sense bellugar-se uns minuts i després va dir a un que anés al seu pallet i li portés el seu petit déu, Yojo. Després va creuar els braços damunt el pit, amb Yojo al mig, i va demanar que col·loquessin la tapa del taüt (el quarter d’escotilla, en va dir ell) damunt. La part del cap s’obria amb una frontissa de cuiro, i allí va quedar Queequeg, en el seu taüt, i només se li veia una mica del seu rostre serè.

—Rarmai (va bé, és còmode) —murmurà finalment, i va fer senyes perquè el tornessin al seu coi.

Però abans de tot això, Pip, que havia estat borinejant, garneu, per allí tot el temps, es va acostar on Queequeg estava estirat i amb sanglots suaus li va agafar una mà. A l’altra mà portava el seu alduf.

—Pobre trescamón! No acabaràs mai el trescament tan cansat? On te’n vas, ara? Però si les correnties et porten per les dolces Antilles, on les platges només són batudes per lliris d’aigua, em voldràs fer un encàrrec per a mi? Cerca un Pip, que fa molt de temps que es va perdre, i em penso que corre per aquelles Antilles llunyanes. Si el trobessis, consola’l, perquè deu estar molt trist, perquè, mira!, es va deixar l’alduf… i jo l’he trobat. Tring-tring, tring, tring! Ara, Queequeg, more’t, que jo et tocaré la marxa fúnebre.

—He sentit dir —va xiuxiuejar Starbuck, guaitant pel balou— que, amb aquestes febrades violentes, homes ben ignorants han parlat en llengües antigues, i que quan s’indaga el misteri, resulta sempre que en la seva infantesa totalment oblidada aquestes llengües antigues havien estat parlades de veritat per persones molt doctes i que ells les havien sentides. Així és que tinc la fe més devota que el pobre Pip, en l’estranya dolçor de la seva demència, ens porta garanties celestials de les llars celestials de tots nosaltres. On s’ha assabentat de tot això, si no és allí mateix? Atenció! Ara torna a parlar, però més neguitós.

—Formeu de dos en dos! Fem-lo general! Ei, on és el seu arpó? Poseu-lo aquí, creuat! Tring-a-tring, tring, tring! Hurra! Oh, que un gall de brega es posi ara damunt el seu cap i canti! Queequeg mor com un valent… teniu-ho present… mor com era, com un valent! Feu atenció: Queequeg mor com un valent! Jo ho dic: valent, valent, valent! Però el vil Pip va morir com un covard. Va morir tremolant… fora Pip! Escolta’m, si trobes en Pip, digues per totes les Antilles que és un desertor… un covard, un covard, un covard! Digues-lis que va saltar de la balenera! Jo no tocaria mai el meu alduf per Pip el vil, ni el saludaria com a general, si es tornés a morir aquí. No, no! Vergonya per a tots els covards! Que els cobreixi la vergonya! Deixeu-los que s’ofenguin com Pip, que va saltar d’una balenera! Vergonya, vergonya!

Durant tot aquest temps, Queequeg havia romàs amb els ulls clucs, com si somiés. S’endugueren Pip i el malalt fou tornat al seu coi.

Però ara que aparentment ja s’havia preparat per a la mort, ara que ja havia provat que el taüt li anava bé, ara Queequeg va reanimar-se sobtadament: ben aviat va semblar que la caixa del mestre d’aixa no li calia per a res. I, en conseqüència, quan alguns expressaren la seva sorpresa complaguda, ell va dir, en substància, que la causa de la seva convalescència sobtada era aquesta: que en el moment crític havia recordat tot d’un plegat que a terra hi tenia una obligació que no podia deixar sense fer i que, per tant, havia canviat d’idea pel que feia a morir-se. Encara no es podia morir, assegurà. Aleshores li preguntaren si viure o morir era una qüestió de la seva voluntat sobirana i del seu gust. Ell contestà que efectivament.

En una paraula, la idea de Queequeg era que, si un home tenia decidit de viure, una simple malaltia no el podia matar. Només ho podia fer una balena, o una galerna, o alguna destrucció violenta, indomable i inintel·ligent d’aquella mena.

Ara, hi ha una diferència notable entre un salvatge i un civilitzat, i és que mentre un home civilitzat malalt pot estar sis mesos convalescent, parlant en general, un salvatge malalt es posa gairebé bé del tot en un dia. Així és que en poc temps el meu Queequeg va cobrar forces i, finalment, després d’estar-se indolentment assegut a l’argue durant alguns dies (però menjant amb una gana vigorosa), tot d’un plegat es va posar dempeus, va desentumir braços i cames, va fer un bon estirament, va badallar una mica i, finalment, va botar a la proa de la seva balenera hissada i, brandant un arpó, es va declarar a punt per a la lluita.

Amb una extravagància ben salvatge, ara utilitzava el taüt com a cofre de mariner: va buidar-hi tota la roba que tenia al pallet i la va desar. Va passar moltes hores de lleure tallant la tapa amb tota mena de dibuixos i figures grotesques, i amb allò semblava que intentava, a la seva manera tosca, de copiar algunes parts del tatuatge enrevessat que portava al cos. Aquell tatuatge havia estat obra d’un profeta i vident de la seva illa, ja desaparegut, que amb aquelles marques jeroglífiques havia desenvolupat damunt el seu cos una teoria completa dels cels i de la terra i un tractat místic sobre l’art d’assolir la veritat; de manera que la mateixa persona de Queequeg era un enigma per desxifrar. Un treball prodigiós en un sol volum, els misteris del qual, però, ni ell no sabia llegir, per bé que el seu cor viu hi bategués. Per tant, aquells misteris estaven destinats a descompondre’s amb el pergamí viu sobre el qual estaven inscrits, i a no ser resolts mai.

Aquella idea devia haver estat la que va suggerir a Ahab aquella seva exclamació salvatge, quan un matí, girant-se d’esquena després d’haver estat contemplant a Queequeg digué:

—Oh, diabòlic suplici dels déus!





111


El Pacífic

Quan, passant de llarg per les illes Bataan, finalment sortiren a la gran mar del Sud, jo podria haver saludat el meu estimat Pacífic amb agraïments interminables, si no hagués estat per altres coses. Ara tenia resposta la llarga súplica de la meva joventut: aquell oceà serè s’allargava davant meu, cap a l’est, en milers de llegües d’atzur.

Hi ha no se sap ben bé quin misteri dolç en aquesta mar, el glopeig suau i terrible de la qual sembla parlar d’alguna ànima oculta de davall. Com aquelles ondulacions llegendàries del sòl d’Efes damunt de la tomba de sant Joan Evangelista.[156] I és comprensible que damunt aquestes pastures marines, aquestes praderies aquàtiques i aquests camps de terrissaires dels quatre continents, les ones s’alcin i caiguin, en el seu flux i reflux incessant; perquè aquí, milions de siluetes i ombres mesclades, somnis ofegats, somnambulismes i ensonyaments, tot allò que nosaltres anomenem vides i ànimes, són aquí somiant i somiant, remenant-se com dorments en els seus llits: així són les ones sempre agitades per la seva inquietud.

Per a qualsevol rodamón màgic i pensarós, aquest Pacífic deu ser per sempre més, un cop observat, la seva mar adoptiva. Fa gronxar-se les aigües més centrals del món, car l’oceà Índic i l’Atlàntic són només els seus braços. Les mateixes ones banyen els dics de les ciutats californianes acabades de construir, plantades ahir mateix per la raça més recent dels homes, i renten les esvaïdes però encara engorgades faldes de terres asiàtiques, més antigues que Abraham, mentre que per entremig hi suren vies làcties d’illes de corall, i arxipèlags desconeguts de terres baixes i infinites, i Japons impenetrables. Així, aquest Pacífic misteriós i diví encercla tota la mola del món, i de totes les costes en fa una sola badia per a ell. Sembla el cor de la terra, bategant en marees. Elevats per aquestes onades eternes, heu de reconèixer forçosament el seductor déu i inclinar el cap davant Pan.

Però pocs pensaments sobre Pan agitaven el cervell d’Ahab, mentre romania com una estàtua de ferro en el seu lloc de costum a tocar dels obencs de mitjana, i amb un oronell ensumava sense adonar-se’n el mesc ensucrat que venia de les illes Bataan (en els boscos dolços de les quals es devien passejar plàcids amants), i amb l’altre oronell inhalava ben conscientment l’alè salat d’aquella mar acabada de trobar: aquella mar on també aleshores devia estar nedant la Balena Blanca odiada. Empès finalment a aquelles aigües gairebé finals, i lliscant cap als caladors japonesos, l’objectiu del vell s’intensificava. Els seus llavis premuts es tancaven com els llavis d’un cargol de fuster; el delta de les venes del seu front s’inflava com torrents desbordants. Mentre dormia, el seu crit vibrant ressonava per la volta del buc:

—Tot a popa! La Balena Blanca brolla sang espessa!





112


El ferrer

Aprofitant el temps suau i la temperatura estiuenca que ara feia en aquelles latituds, i en previsió de les tasques particularment actives que ben aviat es presentarien, Perth, el vell ferrer, mascarat i assaonat, no se n’havia portat la fornal a la bodega després d’acabar la seva tasca de contribució en la cama d’Ahab, sinó que l’havia deixada a coberta, ben amarrada a les armelles prop del trinquet. Ara els patrons de bot, els arponers i els proers li demanaven constantment que els fes alguna feineta o altra, ja fos alterar, adobar o donar nova forma a les variades armes i ormeigs del bot. Sovint estava voltat per una colla delerosa que esperaven la seva tanda, amb les aixades de bot, el caps de pica, els arpons i les llances a la mà, tot contemplant fixament tots els seus moviments ensutjats mentre treballava. No obstant allò, el mall d’aquell home era un mall pacient brandat per un braç pacient. D’ell, no en sortia ni un xiuxiueig, ni una impaciència, ni cap petulància. Silenciós, lent, solemne, acalava encara més la seva esquena trencada diverses vegades i anava fent feina com si la feina fos la pròpia vida, com si el batec pesat del mall fos el batec pesat del seu cor. I era així, pobre malanat!

Una manera peculiar de caminar d’aquell vell, algunes guinyades lleugeres però que semblaven doloroses, al començament del viatge havien excitat la curiositat dels mariners. Finalment l’home havia cedit a les preguntes persistents i amoïnadores, i ara resultava que tothom sabia la vergonyosa història del seu destí miserable.

Una nit dura d’hivern, l’home s’havia entretingut no gaire innocentment pel camí que unia dos pobles pagesos i, tot sentint amb una certa irresponsabilitat que l’envaïa una insensibilitat mortal, va cercar recer en un paller mig caigut i tudat. El resultat fou la pèrdua de les extremitats de tots dos peus. A partir d’aquesta revelació, en vingueren, de mica en mica, els quatre actes alegres del drama de la seva vida, i després el cinquè, llarg, però encara sense el final catastròfic.

Era un vell que prop dels seixanta anys havia trobat tardanament allò que en la terminologia de l’infortuni se’n diu ruïna. Havia estat un artesà de mèrits reconeguts i amb molta de feina. Tenia casa i jardí. Havia abraçat una muller jove i encisadora que pareixia una filla seva i tres infants eixerits i robusts. Cada diumenge anaven a una església d’aspecte agradós, situada enmig d’un bosqueró. Però una nit, a la caiguda de la fosca, i a més amagat rere una disfressa astuta, un lladre desesperat s’havia esquitllat dins la casa feliç i els ho havia robat tot. I el que és més trist de contar és que el mateix ferrer havia portat, amb ignorància, aquell lladre al bell mig de la seva família. Era el Mag de la Botella! En ser obert el tap fatal, l’esperit maligne va sortir volant i va arrasar tota la llar. Ara bé, per motius de prudència, de seny i d’economia, el taller del ferrer era a la planta baixa del seu habitatge, però amb una entrada a part. De manera que la muller jove i deliciosament sana sentia sempre, no amb nerviosisme infeliç sinó amb plaer vigorós, el colpejar forçut del martell del seu vell marit de braços joves, la ressonància del qual, amorosida en passar per cels rasos i parets, li arribava dolçament fins a la cambra dels infants, i així, amb el vou-verivou de ferro els infants del ferrer eren bressolats fins que s’adormien.

Oh desgràcia sobre desgràcia! Oh, Mort, per què no pots ser mai oportuna? Si t’haguessis emportat aquell vell ferrer amb tu abans que caigués damunt d’ell tota la ruïna, aleshores la seva vídua jove hauria tingut una pena delitosa, i els orfes tindrien un progenitor realment venerable i llegendari en el qual pensar en anys futurs, i tots ells una subsistència que mataria les preocupacions. Però la Mort va arreplegar algun germà més gran virtuós, del treball diari del qual penjaven, entre xiulets, les responsabilitats d’alguna altra família, i va deixar dempeus aquell vell, que era pitjor que inútil, fins que la putrefacció horrible de la vida en fes més fàcil la collita.

Per què contar-ho tot? Els cops de mall de la planta baixa cada dia foren més espaiats, i cada mallada era més feble que la d’abans. La muller s’assegué, glaçada, a la finestra, amb ulls ja sense llàgrimes que miraven, refulgents, les cares ploroses dels seus fills. La manxa va caure, la fornal es va asfixiar de cendra, la casa es va vendre. La mare es va capbussar sota l’herba alta del cementiri i els fills la seguiren un després de l’altre. I el vell, sense casa ni família, s’allunyà sondrollant, vagabund cobert de crespons de dol; ningú no va respectar el seu dolor, amb el seu cap gris com una befa per als rínxols daurats.

La Mort sembla l’única conseqüència d’una trajectòria com aquesta. Però la Mort és només un desembarcament a la regió de l’inexperimentat, és només la primera salutació a les possibilitats del remot immens, del salvatge, de l’aquàtic, de l’infinit. Per tant, davant dels ulls delerosos de mort d’aquesta mena d’homes, que encara tenen en el seu interior alguna objecció contra el suïcidi, l’oceà que participa de tot i que tot ho accepta estén seductorament la seva planura immensa de terrors inimaginables i corprenedors, i aventures meravelloses de vida nova. I des dels cors dels Pacífics infinits, milers de sirenes els canten: «Vine cap aquí, cor trencat. Aquí hi ha una altra vida sense haver de pagar la culpa intermèdia de la mort. Aquí hi ha prodigis sobrenaturals i no cal morir per ells. Vine cap aquí! Sepulta’t en una vida que, per al teu món de terra igualment avorrit i avorrible, és més oblidable que la mort. Vine cap aquí! Planta també la teva làpida al cementiri i vine amb nosaltres fins que ens casem amb tu!».

En sentir aquestes veus des de l’est i des de l’oest, a l’alba i a la posta, l’ànima del ferrer va contestar: «Sí, ja vinc!». I així fou com Perth se’n va anar a balenejar.





113


La fornal

Amb la barba esborifada i faixat amb un aspre davantal de pell de tauró, cap allà mig dia, Perth era entre la fornal i l’enclusa, aquesta darrera col·locada damunt una soca de campetx, i amb una mà aguantava la punta d’una pica entre els carbons, mentre que amb l’altra manxava el foc. Aleshores s’hi va acostar el capità Ahab amb una bosseta de cuiro que semblava plena de floridura. A una mica de distància de la fornal, el capità Ahab es va aturar, sorrut, fins que Perth, traient el ferro del foc, va començar a mallar-lo damunt l’enclusa. La massa enrogida escopia espurnes que voltejaven en densos estols, alguns dels quals arribaven ben a prop d’Ahab.

—Aquests són els teus mascarells,[157] Perth?, que sempre volen al teu deixant. També són aus de bona astrugància, però no per a tothom… mira com cremen, però tu… tu vius amb ells sens ni una sola socarrimada.

—Això és perquè ja estic socarrat del tot, capità Ahab —contestà Perth, descansant un moment repenjat al mall—. Estic més que cremat, i no és fàcil socarrimar una cicatriu.

—Bé, bé, prou. La teva veu marcida em sona massa tranquil·la, massa assenyadament funesta per a mi. Jo que no sóc al Paradís m’inquieto per totes les misèries dels altres quan les misèries no són la follia. Tu t’hauries de tornar boig, ferrer. Digues, per què no et tornes boig? Com pots aguantar sense tornar-te boig? Encara t’odia tant el cel que no pots tornar-te boig?… Què feies, ara?

—Soldava una vella punta de pica, capità. Tenia cruis i osques.

—I la pots tornar a deixar tota polida, ferrer, després dels treballs tan durs que ha fet?

—Penso que sí, capità.

—I suposo que també pots polir gairebé tots els cruis i les osques de qualsevulla metall, per molt dur que sigui, oi ferrer?

—Sí, capità, penso que sí. Totes les osques i tots els cruis tret d’un.

—Mira aquí, doncs —exclamà Ahab i, acostant-s’hi amb vehemència, repenjà les mans en les espatlles de Perth i digué—: Mira aquí… aquí… Em pots allisar aquest crui, ferrer? —i amb una mà va escombrar-se el front tot solcat—. Si poguessis ferrer, de bon grat posaria el meu cap damunt la teva enclusa i sentiria el teu mall més pesat entre els meus ulls. Contesta! Em pots allisar aquest crui?

—Oh, és aquest, capità? No he dit jo que podria polir totes les osques, tots els cruis, tret d’un?

—Sí, ferrer, i és aquest. Sí, home, aquest no es pot allisar perquè encara que tu només el vegis en la meva carn, s’ha endinsat fins a l’os del crani… que és tot rebregat! Però prou de jocs d’infants. Ja en tinc a bastament per avui, de garfis i de piques. Mira aquí! —i va fer dringar la bossa de cuiro com si fos plena de monedes d’or—. Jo també vull que em facis un arpó, un que no puguin trencar ni mil jous de diables, Perth: vull una arma que s’enganxi a la balena com el seu propi os de l’aleta. Aquí tens el material —i deixà anar el saquet damunt l’enclusa—. Mira, ferrer, són cabotes de claus de ferradura de cavalls de carreres que he anat arreplegant.

—Claus de ferradura de cavall, senyor? Però capità Ahab, vós teniu aquí el material més bo i més resistent amb què pugui treballar un ferrer!

—Ja ho sé, home, i aquestes cabotes se soldaran plegades com l’aiguacuit fet amb ossos de criminals. Ràpid, forja’m l’arpó! I forja’m primer dotze verguerines per a l’espiga, i després cargola i enrevoltilla i malla aquestes dotze peces juntes com si fossin caps i filàstiques d’un calabrot. Ràpid! Jo manxaré el foc!

Quan finalment varen estar fetes les dotze verguerines, Ahab les va provar d’una en una enrevoltillant-les amb la seva pròpia mà al voltant d’un pern llarg i dur.

—Una tara! —digué refusant la darrera—. Torna-la a treballar, Perth.

Fet això, Perth anava a començar a soldar les dotze peces en una sola quan Ahab li va aturar la mà i digué que ja soldaria ell la seva pròpia arma. I mentre el capità Ahab mallava damunt l’enclusa amb alens regulars i panteixants, mentre Perth li anava passant les vergues candents una darrere l’altra i la fornal apressada llançava amunt la seva intensa flamarada, el Parsi[158] va passar silenciosament i, inclinant el cap damunt el foc, va semblar que invocava alguna maledicció o alguna benedicció per a aquella tasca. Però quan Ahab va mirar enlaire, ell es va esquitllar.

—Què hi fan aquella colla de llucifers rondant per allí? —mormolà Stubb, observant des del castell de proa—. Aquell Parsi ensuma el foc com el sofre, i ell mateix en fa olor, com la cassoleta calenta d’un mosquetó.

Finalment l’espiga, conformada en una vara completa, va rebre la calor final. I quan Perth la va ficar dins el bidó d’aigua per refredar-la, va xiular i va escopir un vapor escaldador a la cara inclinada d’Ahab.

—Que em vols marcar, Perth? —digué el capità, amb una sotragada de dolor—. Que potser no he fet altra cosa que forjar el meu propi ferro de marcar?

—Déu no ho vulgui, capità… però em temo una cosa… Aquest arpó, no deu ser pas per a la Balena Blanca, oi?

—Per al diable blanc! Però ara anem a les llengüetes. Les has de fer tu mateix, ferrer. Aquí tens els meus raors… són de l’acer més bo. Té, i fes les llengüetes tan esmolades com les agulles de neu del mar de Gel. —Per un moment el vell ferrer va contemplar els raors com si no estigués conforme a utilitzar-los—. Agafa’ls, home, que jo no els necessito. Ara ni m’afaito, ni menjo, ni reso fins… però té! A treballar!

Emmotllat finalment en forma de fletxa i soldat per Perth a l’espiga, ben aviat l’acer va enllestir la punta del ferro; i quan el ferrer estava a punt de donar a les llengüetes la calor final abans d’atemperar-les, i va demanar a Ahab que li acostés el poal d’aigua, el capità exclamà:

—No, no, res d’aigua aquí. Vull que aquesta punta sigui d’autèntic tremp mortífer. Ei, Tashtego, Queequeg, Daggoo, veniu aquí! Què me’n dieu, pagans? Em donareu prou sang per cobrir aquestes llengüetes? —i va alçar l’arpó enlaire.

Tres inclinacions de cap fosques i arraïmades replicaren que sí. Es varen fer tres punxades en la carn idòlatra i les llengüetes per a la Balena Blanca foren trempades.

—Ego non baptizo te in nomne patris, sed in nomine diaboli! —va udolar Ahab, delirant, quan el ferro maligne va devorar afamegat la sang baptismal.

Aleshores va passar revista a les perxes de recanvi que tenien a baix, en va triar una de noguer que encara tenia escorça i en va encastar un extrem al buit rodó de l’espiga. Aleshores es va desenrotllar una duja de cabestrera nova i se n’enrevoltillaren unes quantes braces al gigre, per tensar-la al màxim. Ahab va pitjar amb el peu fins que el cap va brunzir com una corda d’arpa, llavors s’hi va inclinar delerosament i en comprovar que no tenia cap embull va exclamar:

—Molt bé, ara anem a fer els lligalls.

El cap fou destrenat per un extrem i les filàstiques que el formaven foren separades i després trenades i teixides de bell nou al voltant de l’espiga de l’arpó. Aleshores la perxa fou assegurada amb força dins el buit de l’espiga i, ajuntant paral·lelament la perxa i la cabestrera, les dues peces foren lligades fermament amb una entolladura feta amb fil d’empalomar, que arribava fins a la meitat de la perxa. Un cop fet això, la perxa, el ferro i la cabestrera —com les Tres Parques— ja foren inseparables, i Ahab s’allunyà a grans gambades, sorrut, amb l’arma a la mà. El so de la seva cama d’ivori i el so del mànec de noguer feien ecos de buit a cada taula. Però abans d’entrar a la seva cabina es va sentir un soroll lleuger, poc natural, mig burleta, però molt compassiu. Oh, Pip, la teva rialla miserable, els teus ulls ociosos però inquiets, totes les teves ganyotes i gesticulacions estranyes es mesclaven plenes de significació amb la tragèdia negra d’aquell vaixell melancòlic, i se’n burlaven!





114


El daurador

El Pequod va penetrar endins i endins cap al cor dels caladors japonesos i ben aviat tot va ser agitació en les tasques de la pesca. Sovint, amb un temps suau i agradós, es passaven dotze, quinze, divuit i fins vint hores d’una tirada dins els bots remant sense aturall, o navegant a vela, o avançant a força de baiones a l’encalç de les balenes, o esperant tranquil·lament durant un interval de seixanta o setanta minuts que sortissin; tot això amb molt poc èxit per a tants d’afanys.

En aquelles ocasions, sota un sol feble, tot el dia surant damunt les ones suaus que s’aixecaven lentament, asseguts al bot lleuger com una canoa de bedoll, barrejats amb tanta de familiaritat amb el glopeig suau que com gats de llar de foc es refregava contra la regala, en aquelles ocasions de quietud ensonyada és quan, observant la bellesa plàcida i el fulgor de la pell de l’oceà, hom oblida el cor de tigre que batega al seu interior i no voldria recordar que la seva pota de vellut amaga una urpa cruel.

Aquests són moments en què el rodamón, en la seva balenera, experimenta suaument un sentiment com filial, confiat envers la mar, com si la mar fos terra. La mira com si fos una terra de flors, i el vaixell llunyà que només mostra les puntes dels mastelers sembla que malda per avançar no entre altes ones que el fan brandar sinó entre l’herba alta d’una prada onejant: és com quan els cavalls dels emigrants de l’oest només mostren les orelles erectes mentre que els seus cossos s’amaguen i avancen entre la verdor sorprenent.

En aquestes prolongades valls verges, en els costers de les muntanyes plàcidament blavosos, plens de remors i de zumzeigs, gairebé juraríeu que hi ha infants retuts de jugar que jeuen adormits en aquestes solituds, algun dia de maig alegre quan les flors dels boscos estan a punt de ser collides. I tot això es mescla amb el vostre místic estat d’ànim, de manera que la realitat i la fantasia es troben a mig camí, es penetren mútuament i formen un conjunt inconsútil.

Aquelles escenes assuaujadores, per bé que temporals, finalment produïren un efecte també temporal sobre Ahab. Però si aquelles claus d’or secretes varen obrir els seus propis tresors secrets d’or, el seu alè damunt d’ells els varen entelar.

Oh, rasos d’herbei! Oh paisatges infinits, sempre primaverals, en l’ànim! En vosaltres —encara que estibats llargament per la sequera mortal de la vida terrenal—, en vosaltres l’home encara s’hi pot rebolcar, com els poltres en el trèvol matiner, i durant uns moments fugissers sentir en ells la rosada fresca de la vida immortal. Tant de bo Déu volgués que aquestes calmes beneïdes duressin! Però els fils de la vida, mesclats i mescladors, són teixits en trama i ordit: calmes creuades per temporals, un temporal per cada calma. No hi ha un progrés estable i sense retrocés en aquesta vida, no avancem en gradacions fixes i descansem a la darrera: primer, anem per l’encís inconscient de la infància i de la fe despreocupada de la minyonia, pels dubtes de l’adolescència (la condemna comuna), després per l’escepticisme, per la incredulitat, per descansar finalment, en arribar la virilitat, en el repòs meditatiu del Si[159]. Però quan hem passat per tot això, tornem a fer el mateix cercle, i som infants, nois i homes i Sis eternament. On és el port final, del qual ja no desatracarem mai més? Per quin èter extasiat navega el món del qual no es cansarà mai ni el més cansat? On és amagat el pare de l’expòsit? Les nostres ànimes són com aquells orfes les mares fadrines dels quals moriren en parir-los: el secret de la nostra paternitat és a les seves tombes i per assabentar-nos-en ens cal anar a aquestes tombes.

I aquell mateix dia també, mirant la llunyania de la mateixa mar daurada des de la seva banda del bot, Starbuck va mormolar en veu baixa:

—Encís insondable que cap amant no ha vist mai ni en els ulls de la seva jove muller! No em parlis dels teus taurons amb moltes fileres de dents ni dels teus segrestos canibalescos. Que la fe foragiti els fets, que la fantasia foragiti la memòria: jo miro al fons i crec.

I Stubb, com un peix d’escates resplendents, va saltar en aquella mateixa claror daurada:

—Jo sóc Stubb i Stubb té la seva pròpia història. Però aquí Stubb jura i perjura que sempre ha estat alegre!





115


El Pequod es troba amb el Fadrí

I pla que foren alegres les visions i els sons que ens arribaren amb el vent uns dies després de la forja de l’arpó d’Ahab.

Era un vaixell de Nantucket, el Fadrí, que just havia falcat la seva darrera bota d’oli i havia tancat amb perns les escotilles a punt d’esbandir-se. I ara, amb alegres vestits de festa, navegava joiosament, per bé que amb un cert punt de vanaglòria, de l’un a l’altre dels vaixells escampats per aquell calador, abans d’emproar cap a casa.

Els tres homes als tamborets portaven uns gallardets llargs i estrets d’estam vermell al barret. A la popa hi penjava una balenera cap per avall, i a la proa, penjada del botaló, es veia la llarga mandíbula jussana de la darrera balena que havien matat. Senyals, ensenyes i banderoles de tots els colors onejaven arreu de l’eixàrcia. Lligats de costat a cadascuna de les tres cofes de cistella, hi havia dos barrils d’esperma damunt dels quals, a les creuetes dels mastelers, hi vèieu uns flascons fràgils plens del mateix fluid preciós; a més, clavada a la galeta del pal major, hi portava una llàntia de bronze.

Com vàrem saber més tard, el Fadrí havia tingut un èxit sorprenent, cosa encara més prodigiosa atès que, a l’entretant, navegaven per aquells mateixos caladors molts d’altres vaixells que s’havien passat mesos sencers sense capturar ni un sol peix. No solament s’havien desprès de barrils de carn i de pa per fer lloc a l’esperma més valuós, sinó que n’havien baratat per bótes buides suplementàries amb els vaixells que havien trobat. Aquelles bótes ara estaven estibades a la coberta, i fins i tot als cambrots privats del capità i dels oficials. Àdhuc havien fet estelles la taula de cabina i l’havien feta servir de llenya de cremar, i els comensals de la cabina menjaven arran d’una pesada bóta d’oli lligada a les taules del pis com si fos un centre de taula. Al castell de proa, els mariners havien arribat a calafatejar i enquitranar els seus cofres i els havien omplert. Afegien faceciosament que el cuiner havia clavat una tapadora a l’olla més gran i l’havia omplerta; i que el cambrer havia posat un dull a la seva cafetera de recanvi i l’havia omplerta; que els arponers havien posat una tapadora als buits dels seus ferros i els havien omplert; que, efectivament, tot anava ple d’esperma, tret de les butxaques dels pantalons del capità, les quals reservava per ficar-hi les mans en testimoni ufanós de la seva total satisfacció.

Quan aquell alegre vaixell de la bona sort s’acostà al sorrut Pequod, el so bàrbar de tambors enormes va arribar-nos des del seu castell de proa. I en acostar-se encara més, es varen veure una munió dels seus homes dempeus al voltant de les destil·leries enormes que, cobertes amb el poke apergaminat, o pell del ventre de la balena negra, produïen un fortíssim bramul a cada cop de puny de la tripulació. A l’alcàsser, els oficials i els arponers ballaven amb les noies color d’oliva que s’havien escapat amb ells a les illes Polinèsies. Dalt d’un bot d’ornament penjat fermament i ben amunt entre el trinquet i el pal major, tres negres de Long Island, amb uns arquets de violí d’ivori de balena, ben brillants, presidien la marrinxa. A l’entretant, altres de la companyia del vaixell estaven tumultuosament atrafegats en l’obra de totxana de les destil·leries, de les quals s’havien llevat les calderes immenses. Gairebé us hauríeu pogut imaginar que estaven enderrocant la maleïda Bastilla, amb aquella cridòria tan salvatge amb què llançaven a mar les totxanes i el morter ja inservible.

Amo i senyor de tota aquella escena, el capità estava, tot tibat, a l’elevat alcàsser del vaixell, de manera que tot aquell drama festiu es desenvolupava davant d’ell i semblava que s’havia tramat purament per a la seva diversió individual.

Ahab també estava dempeus al seu alcàsser, hirsut i fosc, amb sorruda malenconia. I quan els dos vaixells creuaren els seus deixants —l’un, tot alegria per les coses passades, l’altre, tot presagis de les coses a venir—, els seus capitans personificaven el contrast impressionant de l’escena.

—Veniu a bord! Veniu a bord! —va exclamar el joiós patró del Fadrí, alçant enlaire una botella i un got.

—Heu vist la Balena Blanca? —va cridar Ahab com a resposta.

—No, només n’he sentit parlar, però no hi crec ni gota —digué l’altre amb bon humor—. Veniu a bord!

—Esteu massa alegre, a fe! Au, navegueu! Heu perdut cap home?

—No cap que s’ho valgui parlar-ne… dos illencs, això és tot. Però veniu a bord, estimat compare, au, veniu. Ben aviat us llevaré aquesta negror del front. Au, veniu, home (el joc és alegre). El vaixell ple i cap a casa.

—Quines confiances tan sorprenents que s’agafa un beneit! —va remugar Ahab; i després en veu alta—: Vós teniu un vaixell ple i aneu cap a casa, dieu; doncs bé, a mi em podeu dir vaixell buit que surt de casa. Així és que vós seguiu el vostre rumb que jo ja seguin el meu. Endavant! Doneu tot el drap i cenyiu!

I així, mentre que un vaixell avançava joliu vent en popa, l’altre lluitava tossudament amb el vent de cara. I d’aquesta manera se separaren els dos vaixells: la tripulació del Pequod mirava amb llambregades greus i prolongades el vaixell que ja se’n tornava, però els homes del Fadrí no paraven esment a aquelles mirades a causa de la revetlla que tenien a dins. I quan Ahab, abocat al coronament, contemplava la nau rumb a casa, va treure’s de la butxaca un flasconet de sorra i, tot mirant del vaixell al flascó, semblava reunir dues recordances remotes, perquè el flascó era ple de sorra de sondeigs de Nantucket.





116


La balena moribunda

No passa poques vegades en la vida que, quan per la dreta ens avancen els afavorits per la sort, tot i que nosaltres fins ara havíem estat alacaiguts, copsem una mica de la brisa que els fa avançar i sentim joiosament com se n’omplen les nostres veles esfilagarsades. I així va semblar amb el Pequod. Car l’endemà després de l’encontre amb el Fadrí alegre, vàrem veure balenes i se’n mataren quatre, una d’elles Ahab.

Ja havia començat l’horabaixa; quan va haver acabat el llancejament del combat envermellit, el sol i el cetaci, surant en el deliciós ponent de la mar i del cel, es moriren plegats silenciosament. Aleshores es rinxolaren en aquell aire rosat una dolçor i una gemegor, unes lletanies engarlandades, que va semblar com si des de molt lluny, des de les pregones valls conventuals verdejants de l’illa de Manila, la brisa terral espanyola esdevinguda irreflexivament marinera s’hagués fet a la mar carregada amb aquells himnes de vespres.

Novament refet, però només refet per sentir una malenconia més profunda, Ahab, que s’havia desentès de l’animal, va romandre assegut observant intensament la seva decadència final des del bot, ara tranquil. Car aquell espectacle estrany observable en tots els catxalots moribunds —girar el cap vers el sol i expirar així—, aquell espectacle estrany observat en un vespre tan plàcid, d’alguna manera comunicava a Ahab un meravellament abans desconegut.

«Es gira i es torna a girar cap al sol… quina lentitud, però quina fermesa aquest front que ret homenatge i que invoca amb els seus darrers batecs. També adora el foc, ell, vassall fidel, generós, baronial del sol! Oh, que aquests ulls massa indulgents hagin de veure aquests espectacles tan indulgents! Mira! Aquí, tancat en aigües llunyanes, més enllà de tota remor de felicitat o de dolor humans, en aquesta mar tan sincera i imparcial, on cap roca no forneix lloses a la tradició, on durant llargues eres xineses les onades han rodolat sense parlar i sense que ningú els parlés, com estrelles que brillen damunt la deu desconeguda del Níger… Aquí, també, la vida mor cap al sol plena de fe. Però guaita! Just morta, i ja la mort giravolta a l’entorn del cadàver i l’orienta cap a algun altre rumb…

»Oh tu, fosca meitat índia de la naturalesa, que amb ossos d’ofegats has construït a alguna banda el teu tron, allunyat de tot, en el cor d’aquestes mars sense vegetació! Tu ets una infidel, tu reina,[160] i em parles massa francament enmig del tifó escorxador i en el funeral emmudit de la calma de després. I aquest catxalot ha girat el seu cap moribund vers el sol, i després s’ha tornat a girar, sense donar-me una lliçó.

»Oh maluc poderós tres vegades voltat amb cèrcols i soldat! Oh brollador irisat, d’altres aspiracions! En va en forces un i n’eleves l’altre! En va, oh balena, cerques la intercessió d’aquell sol que tot ho vivifica, que només origina la vida però no la torna a donar. Però tu, meitat més fosca, em bressoles amb una fe orgullosa, encara que més ombrívola. Totes les teves confusions innombrables suren aquí, sota meu, i jo suro amb unes boies d’alens de coses antigament vives, exhalades com aire, però que ara són aigua.

»Així doncs, et saludo ara i sempre, oh mar, en les gronxades eternes de la qual l’au salvatge troba el seu repòs últim. Nascut de la terra, però nodrit per la mar. I encara que em varen parir la muntanya i la vall, vosaltres onades sou les meves germanes de llet!





117


La guàrdia de la balena

Les quatre balenes caçades aquell capvespre havien mort molt escampades. Una molt a sobrevent; l’altra, no tan allunyada, a sola vent; una cap a proa, l’altra a popa. Les tres últimes foren portades al costat abans de la caiguda de la nit, però la de sobrevent no va poder ser aconseguida fins l’endemà, i el bot que l’havia matada va romandre al seu costat tota la nit. Aquest bot era el d’Ahab.

El pal marcador havia estat introduït directament dins l’espiracle del brollador de l’animal mort i la llanterna que hi havia penjada al capdamunt espargia una resplendor tèrbola i tremolosa damunt el llom negre i brillant, i també al lluny, damunt les ones de mitjanit que es refregaven suaument per l’ample flanc de la balena com els rompents dolços a una platja.

Ahab i tota la tripulació del seu bot semblaven condormits tret del Parsi, el qual, agotzonat a la proa, vigilava els taurons que jugaven espectralment al voltant de la balena i tustaven les lleugeres taules de cedre amb les cues. Un so com els gemecs en esquadrons dels fantasmes condemnats de Gomorra sobre l’Asfaltites va recórrer l’aire com una esgarrifança.

Ensurtat i desvetllat del seu ensopiment, Ahab es va trobar cara a cara amb el Parsi, i encerclats per la tenebra de la nit semblaven els darrers homes d’un món inundat.

—Ho he tornat a somiar —digué Ahab.

—El cotxe fúnebre? No us vaig dir, home, que per a vós no hi pot haver ni cotxe fúnebre ni taüt?

—I qui dels qui moren en mar poden tenir cotxe fúnebre?

—Però jo us vaig dir, home, que abans que poguéssiu morir en aquest viatge calia que veiéssiu clarament dos cotxes fúnebres a la mar, el primer que no fos fet per mans mortals i el darrer que hagués estat fet a Amèrica.

—Sí, sí, una estranya visió, aquesta, Parsi: un cotxe fúnebre amb els plomalls flotant damunt l’oceà amb les ones que fan de ploramorts. Ha! No el veurem pas aviat un espectacle com aquest!

—Ho cregueu o no, no podeu morir fins que això no sigui vist, vell.

—I què era això que deies de tu?

—Encara que sigui el final, jo encara aniré davant vostre, fent-vos de pilot.

—I quan te n’hagis anat abans… si és que això s’esdevé mai… aleshores, abans que jo et pugui seguir caldrà que te m’apareguis per a seguir pilotant-me? Era això, oi? Molt bé, doncs, tant de bo cregués tot el que em dius, pilot meu! Aquí tinc dues penyores que encara mataré Moby Dick i li sobreviuré!

—Agafeu una altra penyora, ancià —digué el Parsi, i els seus ulls brillaven com cuques de llum en la tenebra—. Només el cànem us pot matar.

—La forca, oi? Aleshores sóc immortal, per terra i per mar —exclamà Ahab amb una rialla burleta—. Immortal per terra i per mar!

Tots dos romangueren altre cop silenciosos com un sol home. L’alba grisa s’acostà i la tripulació somnolenta s’alçà del fons del bot, i, abans de migdia, la balena morta fou portada al vaixell.





118


El quadrant

Finalment s’acostava la temporada de l’Equador i cada dia, quan Ahab sortia de la cabina i mirava enlaire, el timoner vigilant agafava ostentosament els mànecs del timó i els mariners delerosos corrien ràpidament a les braces i romanien allí amb els ulls fixos cèntricament al dobló clavat, esperant impacientment l’ordre d’emproar cap a l’Equador. L’ordre va arribar al moment just. Era exactament migdia i Ahab, assegut a la proa del seu bot hissat ben alt, estava fent les habituals observacions diàries del sol per determinar la latitud.

Ara bé, en aquella mar japonesa, els dies d’estiu són torrenteres de refulgències. Aquell vívid sol japonès que no parpellejava gens semblava el focus flamejant del mirall ustori de l’oceà cristal·lí incommensurable. El cel semblava lacat, sense ni un sol núvol. L’horitzó flotava, i aquella nuesa de resplendor incansable és com l’esplendor insuportable del tron de Déu.

Encara bo que el quadrant d’Ahab tenia vidres de color, a través dels quals es podia observar aquell foc solar. Així, oscil·lant la seva figura asseguda al ritme de la brandada del vaixell i amb el seu instrument d’aparença astrològica col·locat davant l’ull, va romandre en aquella posició durant uns moments per captar l’instant just quan el sol assoliria el seu meridià exacte. A l’entretant, mentre fixava tota la seva atenció, el Parsi s’agenollava a sota d’ell a la coberta i, amb la cara girada cap amunt com la d’Ahab, contemplava amb ell el mateix sol, amb la diferència que les parpelles dels seus ulls encapotaven la meitat de les òrbites i que el seu rostre salvatge estava sotmès a una indiferència ultraterrenal.

A la fi es va fer l’observació desitjada, i amb el llapis damunt la cama d’ivori, Ahab va calcular ben aviat quina devia ser la seva latitud en aquell instant precís. Després, caient en un somieig momentani, va tornar a mirar cap al sol i va mormolar entre si mateix:

«Tu, marca marina! Tu, alt i poderós Pilot! Tu em dius francament on sóc… Però no em pots donar ni el més lleu indici d’on hauria de ser? Em pots dir on viuen en aquest moment algunes altres coses a més de jo? On és Moby Dick? En aquest instant el deus estar ullant. Aquests ulls meus ara miren dins l’ull que precisament ara l’està contemplant, sí, i dins l’ull que just ara contempla igualment els objectes inconeguts, enllà de tu, oh sol!».

Després, mirant el quadrant i agafant l’un darrere l’altre tots els nombrosos ginys cabalístics que li pertanyien, va rumiar novament tot mormolant: «Joguina estúpida! Diversió pueril d’almiralls presumptuosos, de comodors i de capitans. El món braveja de tu, de la teva astúcia i del teu poder. Però, comptat i debatut, què pots fer tu, tret d’indicar el pobre punt lamentable on s’escau que ets damunt aquest immens planeta i la mà que t’aguanta? No, no pots dir ni una mica més! No pots dir on serà demà a migdia una gota d’aigua o un gra de sorra. I no obstant això, amb la teva impotència insultes el sol! Ciència! Maleïda siguis, joguina vana,[161] i maleïdes siguin totes les coses que alcen els ulls de l’home enlaire, cap al cel, la viva intensitat del qual el fereix com aquests vells ulls meus ara se senten ferits per la llum. Oh, sol! Anivellats per naturalesa a aquest horitzó terrenal són els esguards dels ulls de l’home, i no projectats des de la coroneta del seu cap, com si Déu l’hagués destinat a contemplar el seu firmament. Maleït siguis, quadrant!». I el va tirar a coberta. «Ja no guiaré amb tu mai més la meva via terrenal; el compàs horitzontal del vaixell i l’estima horitzontal amb corredora i amb cap seran els qui em guiaran i em mostraran el meu lloc en la mar. Sí», va baixar del bot a coberta, «i per això et trepitjo, cosa mesquina que assenyales feblement enlaire, per això t’esmicolo i et destrueixo!».

Mentre el vell frenètic parlava així i trepitjava l’instrument amb el seu peu viu i amb el peu mort, un triomf mofeta que semblava dedicat a Ahab i una desesperació fatalista que semblava dedicada a ell mateix passaren pel rostre mut i immòbil del Parsi. Sense ser vist es va posar dempeus i va esquitllar-se, mentre que els mariners, terroritzats per l’aspecte del seu patró, s’arraïmaren al castell de proa, fins que Ahab, avançant per la coberta tot agitat, va cridar:

—A les braces! Timó a sobrevent! Vergues en creu!

En un instant, les vergues giraren i, quan el vaixell va fer gairebé mitja volta sobre el seu taló, els seus tres graciosos pals assentats fermament i ben dreçats damunt el seu buc de costelles semblaren com els tres Horacis[162] que feien una cabriola dalt d’un corser suficient per a tots tres.

Dempeus entre els apòstols, Starbuck contemplava el rumb tumultuós del Pequod i també el d’Ahab, que anava fent guinyades per la coberta.

—Abans d’ara he estat assegut davant el dens foc de carbó i l’he contemplat com refulgia, ple de la seva vida flamejant turmentada, i l’he vist que finalment s’esvaïa, baixant, baixant fins a convertir-se en pols muda. Vell dels oceans! Què en quedarà al final, de tota aquesta vida fogosa sinó un petit munt de cendra!

—Sí —exclamà Stubb—, però cendra de carbó marí, no ho oblideu, Starbuck… carbó de mar, i no el vostre vulgar carbó de llenya. Bé, bé, vaig sentir remugar a Ahab: «Ara algú m’ha col·locat aquestes cartes dins les meves mans velles, i ha jurat que haig de ser jo qui hi jugui, i no d’altres». I maleït sigui, Ahab, però fas bé: viu en el joc i mor en el joc!





119


Les espelmes

Els climes més càlids nodreixen les urpes més cruels: el tigre de Bengala s’acota per bosquerons perfumats de vegetació incessant. Els cels més refulgents assolellen els trons més mortífers: l’engorgada Cuba coneix tornados que no han escombrat mai els plàcids països del nord. Així també s’escau que, en aquestes mars resplendents del Japó, el mariner hi troba la més horrorosa de les tempestes, el tifó. A vegades esclatarà d’un cel sense cap núvol, com una bomba esclata damunt un poble enlluernat i ensonyat.

Cap a l’horabaixa d’aquell dia, el Pequod tenia el drap esqueixat i amb l’arboradura despullada fou abandonat en la lluita contra un tifó que l’havia envestit directament de cara. En arribar la fosca, cel i mar bramulaven i es trencaven amb el tro, i s’encegaven amb el llamp que il·luminava els mastelers inutilitzats que sacsejaven els parracs que la primera fúria de la tempestat havia deixat per divertir-s’hi més tard.

Starbuck, agafat a un obenc, era a l’alcàsser i a cada llampec mirava enlaire per veure quin altre desastre podia haver-se produït en l’aparell envitricollat d’allà dalt, mentre que Stubb i Flask dirigien els mariners que hissaven els bots més amunt i els afermaven. Però tots els seus treballs semblaven inútils. Per bé que havia estat alçat fins al capdamunt de la seva grua, el bot de l’aleta de sobrevent (el d’Ahab) no es va salvar. Una gran ona molt alta va trencar contra el costat alçat del vaixell que sondrollava, va esfondrar el fons del bot per la popa i el va deixar tot regalimant com un sedàs.

—Mala cosa, mala cosa, senyor Starbuck! —digué Stubb mirant la destrossa—, però la mar se sortirà amb la seva. El que és Stubb, no li pot fer cara. Ja ho veieu, senyor Starbuck, una ona pren molta fua abans de botar, corre al voltant de tot el món i després ve el salt! I jo, tota la fua que jo puc prendre per enfrontar-m’hi és només la llargada d’aquesta coberta. Però no us hi amoïneu, que tot és pura facècia, i així ho diu la vella cançó (canta).


Oh! Alegre és la galerna

i burleta és la balena

quan belluga la cua.

És tan graciosa, formosa, joiosa, festosa,

tan bona minyona és la mar, oh!

La torbonada s’envola,

i el cop de cua fa escuma

quan es belluga en la flaire.

És tan graciosa, formosa, joiosa, festosa,

tan bona minyona és la mar, oh!

El tro esbocina els vaixells

i després es llepa els dits

quan fa un tastet del pastís.

És tan graciosa, formosa, joiosa, festosa,

tan bona minyona és la mar, oh!



—Prou, Stubb —va cridar Starbuck—. Deixa que canti el tifó, i que toqui l’arpa en la nostra eixàrcia. Però si tu ets un home valent, estigues mut.

—És que jo no en sóc, de valent. Jo no he dit mai que fos un home valent. Jo sóc un covard i canto per mantenir alt el meu ànim. I us diré una cosa, senyor Starbuck, i és que no hi ha manera humana d’aturar-me de cantar si no és que em talli la gola. I si em tallen la gola, m’hi jugo deu contra un que canto el gloria in excelsis de cloenda.

—Boig! Mira amb els meus ulls si no en tens de propis.

—I ara! Com podeu en una nit tan negra com aquesta veure-hi millor que un altre, per molt beneit que sigui?

—Aquí! —cridà Starbuck engrapant Stubb pel muscle, i assenyalant amb la mà cap a la popa de sobrevent digué—: No t’adones que la galerna ve de l’est, justament el rumb que ha de fer Ahab per anar a Moby Dick, el mateix rumb que ha agafat aquest migdia? I ara mira aquest bot. On està esfondrat? Justament al senó de popa, on ell se sol posar… el seu punt de suport està esfondrat! I ara salta per la borda i vés-te’n a cantar a una altra banda si et cal!

—No us entenc gota. Quina n’esteu tramant?

—Sí, sí, tombar el cap de Bona Esperança és el camí més curt a Nantucket —va monologar Starbuck de sobte, sense fer esment de la pregunta de Stubb—. La galerna que ara ens martelleja per enfonsar-nos la podem convertir en vent favorable que ens portarà cap a casa. Allí, a sobrevent, tot és negror de tenebres, però a sotavent és cap a casa… veig que per allí s’aclareix, però no són llamps.

En aquell moment, en un dels intervals de foscor pregona que seguia als llampecs, va sentir una veu al seu costat i gairebé al mateix instant una descàrrega de trons va repicar rodolant part damunt el seu cap.

—Qui hi ha?

—El Vell Tro![163] —digué Ahab avançant a les palpentes a tocar de l’orla cap al seu forat. Però de sobte es va trobar que unes llances de foc enforcades li feien el camí planer.

Ara, així com a terra un parallamps en una agulla de campanar està destinat a desviar cap al sòl el fluid perillós, igualment la barra de ferro germana que alguns vaixells porten a cada pal és per desviar-lo cap a l’aigua. Però com que aquest conductor ha de baixar a una fondària considerable per tal d’evitar que el seu extrem no estigui mai en contacte amb el buc del vaixell i, a més, si es portés constantment a remolc podria provocar moltes desgràcies, a part d’interferir no poc amb l’eixàrcia i de destorbar poc o molt l’avançada del vaixell dins l’aigua, a causa de tot això, doncs, les parts inferiors dels parallamps d’un vaixell no sempre van fora borda sinó que generalment estan formades per baules lleugeres per tal que puguin ser lligades més fàcilment als cadenots de fora o bé baixades a mar quan l’ocasió ho requereixi.

—Els parallamps! Els parallamps! —cridà Starbuck a la tripulació, sobtadament exhortat a la vigilància pel vívid llampec que just ara havia disparat antorxes per fer llum a Ahab fins al seu post—. Són fora borda? A mar, doncs, a proa i a popa. Ràpid!

—Alto! —exclamà Ahab—. Juguem net, encara que siguem a la banda més feble. Si cal, contribuiré a aixecar parallamps a l’Himàlaia i als Andes per tal que el món estigui segur. Però aquí, aquí fora privilegis! Deixeu estar el parallamps, aquí.

—Mireu enlaire! —cridà Starbuck—. El foc de sant Elm! El foc de sant Elm!

Tots els penols tenien les puntes enceses amb un foc pàl·lid i a cada un dels tres mastelers, amb els tres parallamps trifurcats al capdamunt, hi havia una flameta blanca afusada que cremava silenciosament en l’aire sulfurós com tres ciris de cera gegantins davant un altar.

—Vatua el bot! Que es faci fotre! —exclamà Stubb en aquell moment, quan un cop de mar s’alçà just de sota de la seva petita embarcació de manera que la regala li va colpejar violentament la mà amb la qual hi estava passant una trinca—. Vatua l’aigua! —però en relliscar cap enrere per la coberta i en mirar enlaire va veure les flames i, canviant immediatament de to, exclamà—: Que sant Elm sigui misericordiós amb tots nosaltres!

Per als mariners, les malediccions són paraules domèstiques; flastomen en l’èxtasi de la bonança i entre els ullals de la tempesta. Imprequen malediccions des dels penols de gàbia, quan més branden sobre una mar de fons. Però en tots els meus viatges, ben poques vegades he sentit una blasfèmia vulgar quan el dit ardent de Déu s’ha posat damunt el vaixell, quan el seu «Mane, thegel, phares»[164] s’ha entreteixit als obencs i a tota l’eixàrcia.

Mentre enlaire cremava aquella pal·lidesa, ben poques paraules pronunciava la tripulació encisada; tots romanien arraïmats en un sol grup compacte al castell de proa i tots els ulls reverberaven en aquella fosforescència pàl·lida, com una constel·lació d’estrelles remotíssima. Destacat contra aquella claror espectral, el gegantí negre d’atzabeja, Daggoo, apareixia com tres vegades més alt que la seva estatura real i semblava el núvol negre del qual havia sortit el tro. La boca mig badada de Tashtego mostrava les seves dents blanques de tauró, que espurnejaven estranyament com si també tinguessin focs de sant Elm a les puntes; i els tatuatges de Queequeg, il·luminats per aquella llum sobrenatural, cremaven com blaves flames satàniques damunt el seu cos.

Finalment el quadre es va esvair en esvair-se la pal·lidesa d’enlaire, i novament el Pequod i totes les ànimes de coberta foren embolcallades en una mortalla. Passaren uns segons i aleshores Starbuck, en anar cap a proa, va topar amb algú. Era Stubb.

—Què en penses ara, home? T’he sentit cridar i no m’ha semblat cap cançó.

—No, no ho era. He dit que els focs de sant Elm tinguessin misericòrdia de tots nosaltres, i encara espero que en tindran. Però, és que només tenen misericòrdia de les cares llargues? Que no tenen budells per riure? I mireu, senyor Starbuck… però és massa fosc per mirar. Escolteu-me, doncs: jo penso que aquesta flama que hem vist als mastelers és un senyal de benastrugança, perquè aquests arbres estan arrelats a una sentina que serà plena de reglotar d’oli d’esperma, ja ho veureu. I així, tota aquesta esperma pujarà cap amunt pels pals com la saba a un arbre. Sí, els nostres tres pals seran com tres ciris d’esperma… aquest és el bon auguri que hem vist.

En aquell moment Starbuck va poder veure la cara de Stubb que començava a distingir-se lentament. Mirant enlaire exclamà:

—Mireu! Mireu!

I novament les altes flames punxegudes foren observades, amb una pal·lidesa que ara havia augmentat la seva espectralitat.

—Que els focs de sant Elm tinguin misericòrdia de tots nosaltres! —exclamà Stubb de bell nou.

Als peus del pal major, just sota del dobló i de la flama, el Parsi s’agenollava davant d’Ahab, però amb la cara dirigida cap a una altra banda. A prop d’allí, des de l’eixàrcia arquejada i penjant on estaven atrafegats amarrant una verga, un grup de mariners, aturats pel fulgor, s’havien ajuntat i penjaven pendulants com un eixam de vespes entumides que pengen de la branca d’un fruiter. En actituds encisades molt diverses, com els esquelets de la ciutat d’Herculà, dempeus, caminant o corrent, altres mariners havien posat rels a coberta. Però tots miraven enlaire.

—Això mateix, mariners! —exclamà Ahab—. Mireu enlaire, mireu-la bé: la flama blanca il·lumina el camí que la porta a la Balena Blanca! Atanseu-me aquestes baules del pal major, que voldria sentir el seu batec i fer que el meu pols bategués amb ella: sang contra foc! Això mateix.

Aleshores es va girar, amb la darrera baula de la cadena ben agafada amb la mà, i va posar el peu damunt el Parsi; amb l’esguard fit cap enlaire i amb el braç dret aixecat, va romandre ben dreçat davant l’elevada trinitat trifurcada de les flames.

—Oh, tu, esperit clar de la flama clara, a qui una vegada jo vaig adorar com a persa en aquesta mar, fins que en l’acte sacramental vaig ser tan cremat per tu que en aquesta hora encara en conservo la cicatriu. Ara et conec, oh esperit clar, i sé que la teva adoració veritable és desafiament, que no seràs propici ni a l’amor ni a la reverència, i que no pots evitar de matar per odi, i així tot és mort. No hi ha beneit sense por que ara gosi enfrontar-se a tu. Jo reconec el teu poder mut i invisible, però fins al darrer sospir del meu terratrèmol, la vida maldarà per mantenir el seu domini incondicional i extrínsec sobre meu. Al bell mig de l’impersonal personificat hi ha una personalitat. Per bé que només sigui un punt, però. D’onsevulla que jo vingui, onsevulla que vagi, mentre visqui terrenalment, la personalitat viu en mi com una reina, i sent els seus drets reials. Però la guerra és dolor i l’odi és pena. Vine en la teva forma d’amor més baixa i jo m’agenollaré i et besaré; però en la teva forma més alta, véns com a gran poder suprem, i encara que enviïs armades de mons carregats fins a la galeta, aquí hi ha algú que hi roman indiferent. Oh, tu, esperit clar, que em vares fer del teu foc, ara, com un veritable fill del foc te’l retorno amb l’alè.

(Forques de llamps sobtades i repetides; les nou flames s’estiren i s’allarguen fins a tres vegades la seva alçada; Ahab, amb tots els altres, tanca els ulls i se’ls pitja amb força amb la mà dreta).

—Et reconec, poder mut i invisible. No ho he dit, ja? Ni m’han hagut d’arrabassar aquest reconeixement ni ara deixo anar aquestes baules. Tu pots encegar, però aleshores jo puc anar a les palpentes. Tu pots consumir, però aleshores jo puc ser cendra. Pren l’homenatge d’aquests pobres ulls meus i de les mans que els tapen. Jo no el prendria. Els llamps espurnegen a través del meu crani; les bolles dels ulls em fan un mal terrible; tot el meu cervell sacsejat sembla degollat i rodola damunt un trespol atordidor. Oh! Oh! Però encara que encegat, et continuaré parlant. Encara que siguis llum, sorgeixes de la tenebra, i en canvi jo sóc tenebra que salta de la llum, que sorgeix de tu! Les javelines cessen, els ulls s’obren. Hi veieu o no? Allí cremen les flames! Oh, tu, magnànim! Ara jo em gloriejo en la meva genealogia. Però tu ets només el meu pare ardent, i jo no conec la meva dolça mare. Oh, cruel! Què n’has fet, d’ella? Aquí rau el meu enigma. Però el teu és més gran. Tu no saps com has vingut, i per tant et dius a tu mateix inengendrat; certament no coneixes el teu començament i per tant et dius a tu mateix incomençat. Jo conec de mi allò que tu no coneixes de tu mateix, tu que ets omnipotent. Hi ha quelcom que no es difon més enllà de tu, oh esperit clar, per a qui tota la teva eternitat no és altra cosa que temps, i tota la seva creativitat és mecànica. A través de tu, del teu ésser flamejant, els meus ulls cremats hi veuen emboiradament. Oh, tu, foc expòsit, tu, ermità immemorial, tu també tens el teu enigma incomunicable, el teu greuge incompartit. Aquí, de bell nou, en la meva agonia soberga, llegeixo el meu progenitor. Salta! Salta i llepa el cel! Jo salto amb tu, jo cremo amb tu, voldria ser soldat amb tu, t’adoro desafiadorament!

—El bot! El bot! —va cridar Starbuck—. Mireu el vostre bot, vell!

L’arpó d’Ahab, el que havia estat forjat en el foc de Perth, estava fermament amarrat en la seva cameta conspícua, de manera que es projectava més enllà de la proa de la seva balenera. Però la mar que l’havia esfondrada havia fet que la fluixa beina de cuiro caigués de la punta de l’arpó i ara de la llengüeta d’acer esmolat en sortia horitzontalment una flama de foc pàl·lid i enforcat. Mentre l’arpó silenciós cremava com la llengua d’una serp, Starbuck va agafar Ahab per un braç.

—Déu, Déu està contra vós, ancià. Deixeu-ho anar, aquest és un mal viatge! Malament començà, malament continuarà. Deixeu-me posar les vergues en creu, ara que encara hi som a temps, i convertirem això en un bon vent de retorn, per poder fer un altre viatge millor que aquest.

En sentir Starbuck, la tripulació aclaparada de pànic va córrer instantàniament a les braces… tot i que no quedava ni una sola vela a l’arboradura. Per un moment, tots els pensaments de l’esglaiat oficial semblaren els seus i llançaren un crit gairebé amotinat. Però Ahab, llançant les cadenes traquejants i espurnejants a coberta, i agafant l’arpó ardent, el va brandar com una antorxa entremig d’ells, tot jurant que travessaria el primer mariner que canviés un cap de lloc.

Petrificats pel seu posat, i encara més aterrits pel dard igni que brandava, els homes recularen consternats i Ahab va tornar a parlar:

—Tots els vostres juraments d’encalçar la Balena Blanca són tan obligatoris com el meu. I Ahab hi està lligat en cor, ànima, cos, pulmons i vida. I per tal que pugueu saber a quin ritme batega el seu cor, mireu: així apago el darrer temor![165]

I amb una bufada sola va apagar la flama.

Així com enmig d’un huracà que escombra la planura, els homes fugen del veïnatge d’algun om solitari i gegantí, l’altura i la força del qual el fan molt més insegur perquè és, amb escreix, un bon objectiu perquè sigui fulminat per un llamp, igualment molts dels mariners, en sentir aquelles darreres paraules d’Ahab, fugiren d’ell enmig del terror de la consternació.





120


La coberta, cap al final de la primera guàrdia de nit

(Ahab al timó. Starbuck s’hi acosta).

—Capità, hem d’arriar la verga de gàbia. La faixa s’està amollant i l’amantina de sotavent és mig desfeta. La tallo?

—No tallis res. Amarra-la. Si tingués espigues de sotsobre les guindaria ara mateix.

—Capità! En nom de Déu! Capità?

—Què hi ha?

—Les àncores es mouen, senyor. Les hisso a bord?

—No tallis res i no moguis res, amarra-ho tot. El vent s’aixeca, però encara no ha arribat als meus rasos. Ràpid, encarrega’t de tot això. Vatua el masteler i la quilla! Aquest home em pren pel patró geperut d’un quetx de cabotatge. Arriar la verga de gàbia! Escarabats de sotana, sou! Les galetes més elevades es varen fer pels vents més salvatges, i la galeta del meu cervell ara navega entremig de la nuvolada furient. I l’haig d’arriar? No! Només els covards arrien les galetes dels seus cervells en temps de tempesta. Oh, quin terrabastall que hi ha allà dalt! Em semblaria sublim si no sabés que el còlic és una malaltia sorollosa. Au, té medicina!





121


L’orla del castell de proa

(Stubb i Flask, enfilats a l’orla, asseguren amb amarres addicionals les àncores que pengen allí).

—No, Stubb, podeu colpejar aquest caparrot tant com voldreu, però no m’hi fareu entrar això que dèieu just ara. I quant de temps fa que heu dit exactament el contrari? Que no vàreu dir una vegada que el vaixell amb què navegui Ahab hauria de pagar un extra en la seva pòlissa d’assegurança, com si anés carregat amb barrils de pólvora a popa i caixes de mistos a proa? Digueu, no ho vàreu dir?

—Bé, suposem que sí. I què? Si d’aleshores ençà he canviat part de la meva carn, per què no puc haver canviat el meu pensament? A més, suposant que anem carregats amb barrils de pólvora a la popa i amb mixtura a proa… com dimonis es podria encendre la mixtura amb aquest ruixat que ens xopa? Sí, estimat amiguet, tu tens un cabell vermell ben bonic, però ara no se t’encendria. Espolsa’t. Tu ets Aquarius, o l’Aiguader, Flask, i podries omplir pitxers al coll del teu capot. No veus, doncs, que per aquests perills extra les assegurances marítimes tenen unes garanties extra? Aquí hi ha boques de rec, Flask. Però escolta i et contestaré l’altra cosa. Primer treu la cama de damunt la creu de l’àncora perquè jo pugui passar el cap; i ara escolta. Quina és la gran diferència entre aguantar un parallamps de masteler enmig d’un temporal i estar-se prop d’un masteler que no té parallamps de cap mena enmig d’un temporal? No veus, tros de banc, que no li pot passar res al qui aguanta el parallamps, si abans el llamp no ha pegat al masteler? Què t’empatolles, doncs? Ni un vaixell de cada cent no porta parallamps, i Ahab… sí, home, i tots nosaltres, no correm pas més perill, segons la meva pobra opinió, que totes les tripulacions de deu mil vaixells que ara naveguen per la mar. Què, Pendeloc, suposo que voldries que cada home del món anés amb un parallamps petit que li sortís de l’ala del barret, com la ploma cargolada d’un oficial de la milícia, i li pengés per darrere com si fos una banda, oi? Per què no ets una mica més assenyat, Flask? És fàcil de tenir seny, per què no en tens, doncs? Qualsevol home amb una mica d’ull pot ser assenyat.

—No ho sé, jo, això, Stubb: A vós a vegades us resulta força difícil.

—Sí, quan un hom va xop fins al moll de l’os és difícil que sigui assenyat, això és veritat. I jo estic ben xop, amb aquest ruixat. És igual. Porta el cap aquí i passa-me’l. Em fa l’efecte que estem amarrant aquestes àncores com si no les haguéssim de tornar a utilitzar mai més. Lligar aquestes dues àncores aquí, Flask, sembla com si a un home li lliguessin les mans l’esquena. I quines mans tan grans i generoses no són, a fe! Això són els teus punys de ferro, oi? Quina força de presa no tenen, també! Em pregunto, Flask, si el món deu estar fondejat a algun lloc, i si hi està, es belluga amb un cap extraordinàriament llarg. Apa, martelleja aquest nus i ja estarà. Sí, la cosa més satisfactòria, tret de tocar terra, és trepitjar coberta. Si us plau, em vols tòrcer els faldons de la jaca? Gràcies. Es riuen molt de la roba d’anar a terra, Flask, però a mi em sembla que en tots els temporals s’hauria de portar una casaca de cues llargues. Les cues que s’estrenyen així, quan baixen, serveixen per escopir l’aigua, veus? I és el mateix amb els barrets amb cruies, perquè les cruies fan de ràfec i de canal, Flask. Jo ja n’estic fart, de vestits i gorres d’aigua. Jo m’haig de posar una cua d’oreneta i un capell de trona. Això mateix. Eeep! Ei! M’ha caigut la gorra per la borda! Senyor, Senyor! Que els vents que vénen del cel siguin tan mal educats! Quina nit tan fastigosa, noi!





122


Mitjanit, a dalt. Trons i llamps

(La verga de gàbia. Tashtego hi passa més trinques).

—Mmm, mmm. Prou de trons! Trons a bastament i de més hi ha aquí dalt! De què serveixen els trons? Trom, trom, trom, no volem trons, volem rom. Doneu-nos un got de rom, trom, trom, trom.





123


El mosquet

Durant els cops més forts del tifó, l’home de l’arjau de mandíbula del Pequod havia estat escopit diverses vegades per la coberta, tot fent ziga-zagues, a causa del moviment espasmòdic del timó. Encara que s’hi havien lligat bossells per evitar allò, els havien deixat una mica fluixos perquè era indispensable que l’arjau tingués una mica de joc.

En una galerna dura com aquella, mentre que el vaixell no és altra cosa que una sageta estamenejada per l’huracà, no és gens estrany veure les agulles del compàs que, de tant en tant, giravolten esbojarradament. I així fou amb el Pequod. Gairebé a cada batzegada, el timoner no havia deixat d’observar la velocitat de terbolí amb què les agulles giraven damunt la rosa dels vents. És un espectacle que gairebé ningú no pot observar sense una mena d’emoció inusitada.

Unes hores després de la mitjanit, el tifó va amainar força, tant que, gràcies als esforços estrenus de Starbuck i de Stubb —l’un atrafegat a proa i l’altre a popa—, les deixalles esqueixades del floc, del velatxo i de la gàbia foren llançades a la deriva des de les vergues, i s’allunyaren regolfant per sotavent com les plomes d’un albatros que a vegades són escopides al vent quan aquesta au tan sacsejada pels temporals hi vola.

Les tres noves veles corresponents foren envergades i rissades i es col·locà una vela de capa més a popa, de manera que ben aviat el vaixell va tornar a navegar amb una mica de precisió; es va donar al timoner el rumb que havia de servar, si era possible: de moment, est-sud-est. Car, durant la violència de la galerna, el timoner només havia governat segons les vicissituds del temporal. I ara, mentre portava el vaixell tan a prop del seu rumb com era possible, tot mirant a l’entretant el compàs, heus aquí que, bon senyal!, el vent semblà que girava i venia de popa. Sí, el vent contrari esdevingué vent propici.

Immediatament les vergues es posaren en creu al so alegre de la cançó «Oh, el bon vent! Au, amunt, au, ànims, mariners!»; la tripulació cantava d’alegria per tal que un esdeveniment tan prometedor esborrés ben aviat els mals prodigis que l’havien precedit.

En compliment de l’ordre constantment mantinguda del seu comandant —informar immediatament, a qualsevol hora de les vint-i-quatre del dia, qualsevol canvi decidit en els afers de coberta—, Starbuck, tan aviat com va haver orientat les vergues al vent, va baixar maquinalment, encara que a contracor i sorrut, a comunicar al capità Ahab aquella circumstància.

Abans de trucar a la porta, involuntàriament s’hi va aturar un moment davant. La llàntia de la cabina, oscil·lant, cremava de manera capriciosa i enviava ombres capricioses damunt de la porta tancada del vell —una persiana prima, amb llistons fixos a la part de dalt en lloc de porticons—. La isolació subterrània de la cabina feia que a dins hi regnés una mena de silenci remorós, encara que estava encerclada per tot el bramul dels elements. Els mosquets carregats de l’armer destacaven per la claror, drets contra la mampara de proa. Starbuck era un home honest i recte, però en el moment que va veure els mosquets, del seu cor li va sortir estranyament una mala idea. Però aquesta idea estava tan mesclada amb uns acompanyaments tan neutrals i tan bons, que de moment l’home gairebé no la va reconèixer fàcilment.

—Una vegada ell m’hauria disparat —va remugar—. Sí, allí hi ha el mosquet amb què em va apuntar, aquell de la culata clavetejada. Vaig a tocar-lo… a alçar-lo. És estrany que jo, que he manejat tantes llances mortals, és estrany que ara tremoli d’aquesta manera. És carregat? Ho haig de comprovar. Sí, sí, sí, i pólvora a la cassoleta… això no està bé. És millor vessar-la?… espera, em guariré d’això. Agafaré el mosquet amb gosadia mentre penso. Vinc a informar-lo d’un vent propici per a ell. Però, com propici? Propici per a la mort i la condemnació… per a Moby Dick, és propici. És un vent propici que només és propici per a aquest peix maleït… El mateix canó amb què em va apuntar!… el mateix. Aquest és… i jo el tinc ara. M’hauria matat amb aquesta mateixa cosa que jo ara tinc a les mans… Sí, i mataria de bon grat tota la tripulació. No diu que no arriarà les vergues per cap galerna? Que potser no ha llançat el seu quadrant celestial? I en aquesta mar perillosa, no fa el seu camí a les palpentes amb la simple estima de la corredora que fa tantes errades? I enmig d’aquest mateix tifó, no ha jurat que no volia parallamps? Però, es consentirà mansament que aquest vell foll arrossegui tota la tripulació del seu vaixell a la condemnació, amb ell?… Sí, això el convertiria en l’obstinat assassí de més de trenta homes, si aquest vaixell arriba a patir algun mal mortal. I la meva ànima em jura que aquest vaixell patirà un mal mortal si Ahab se surt amb la seva. Si, en canvi, en aquest mateix instant ell fos… posat de banda, aleshores no podria cometre aquest crim. Ah! Que potser mormola en somnis? Sí, aquí mateix… aquí és, adormit. Adormit? Sí, però encara viu, i ben aviat es tornarà a despertar. No et puc aguantar, vell. Cap raonament, cap protesta, cap imploració no vols escoltar. Tu menysprees totes aquestes coses. Obediència cega a les teves ordres cegues, això és l’únic que respires. Sí, i dius que els homes han jurat el teu jurament, dius que tots nosaltres som Ahabs. Que Déu no ho vulgui!… Però, no hi ha cap altre camí? No hi ha manera legal?… Fer-lo presoner per portar-lo a casa! I ara! Confies arrabassar amb violència el poder viu d’aquest vell de les seves mans vives? Només un estúpid ho intentaria. Suposem que estigués engrillonat, tot ell fermat amb caps i calabrots; encadenat amb argolles a les taules de la seva cabina: aleshores seria més terrible que un tigre engabiat. No podria suportar l’espectacle, jo, no podria escapar-me dels seus udols. Totes les comoditats, fins i tot el son i la raó inestimable m’abandonarien en aquest llarg viatge intolerable. Què queda, doncs? La terra és a centenars de llegües lluny, i la costa més propera és la del tancat Japó. Sóc aquí tot sol en una mar oberta amb dos oceans i un continent sencer entre jo i la llei. Sí, sí, és així… És el cel un assassí quan el seu llamp fereix un aspirant a assassí al seu llit, convertint en cendres mesclades els llençols i la pell? I jo, seria un assassí si…? —I lentament, furtivament, mirant de gairell, va col·locar el canó del mosquet carregat contra la porta—. El coi d’Ahab es gronxa aquí dins a aquesta alçada. El cap és en aquesta direcció. Un copet i Starbuck sobreviurà per abraçar altre cop la seva muller i el seu fill… Oh, Mary, Mary! Fillet meu, fillet!… Però si no et desperto a la mort, vell, qui em diu que la setmana que ve el cos de Starbuck i de tota la tripulació no s’enfonsaran en les profunditats insondables? Gran Déu, on ets? Ho he de fer? No ho he de fer?… El vent ha amainat i ha girat, senyor. El velatxo i la gàbia s’han rissat i caçat i el vaixell ha emproat el rumb.

—Tots a popa! Oh, Moby Dick, finalment t’engrapo el cor!

Aquests foren els sons que sortiren dolorosament del son turmentat del vell, com si la veu de Starbuck hagués fet parlar el llarg somni mut.

El mosquet encara alçat va trontollar com el braç d’un home ebri contra la porta; Starbuck va semblar que forcejava amb un àngel,[166] però enretirant-se de la porta, va tornar a col·locar el tub mortal a l’armer i se n’anà d’allí.

—Està massa adormit, Stubb. Vés tu a baix i desperta’l, i després l’informes. Jo tinc feina aquí, a coberta. Ja saps què li has de dir.





124


L’agulla

L’endemà matí, la mar encara no assossegada bullia en onades lentes i llargues de mola poderosa, i acaramullant-se en la petja gorgolant del Pequod, l’empenyia com els palmells ben oberts d’un gegant. La brisa forta i constant era tan abundant que el cel i l’aire semblaven immenses veles panxudes. El món sencer avançava a tota vela vent en popa. Embolcallat en la llum pura de l’alba, el sol encara invisible només es destriava per la intensitat d’allí on era, on les baionetes dels seus raigs s’escampaven en feixos. Damunt de totes les coses hi havia blasons com de reis i reines babilònics coronats. La mar era un gresol d’or fos que escampava bombolles de llum i de calor.

Ahab es mantenia a part, en un silenci llarg i encisat. I cada vegada que el vaixell capbussejant feia inclinar cap endavant el botaló, el capità girava els ulls als raigs brillants que el sol llançava cap endavant. I quan el vaixell s’enfonsava profundament per la popa, ell mirava cap enrere i veia el sol a rereguarda, on els mateixos raigs grocs es mesclaven en el seu deixant sense desviació.

—Oh, oh, el meu vaixell! Molt bé podries ser considerat com el carro marí del sol! Oh, oh! Vosaltres, totes les nacions que sou davant de la meva proa, a vosaltres us porto el sol! Poso un jou damunt aquelles ones i, apa!, condueixo la mar com un tir de cavalls.

Però de sobte es va refrenar a causa d’algun pensament contrari, va córrer cap al timó i va preguntar secament quin rumb portava el vaixell.

—Est-sud-est senyor —contestà el servador, esgarrifat.

—Mentida! —digué, tot colpejant-lo amb el puny tancat—. Rumb a l’est i amb el sol a popa a aquesta hora del matí?

En sentir aquelles paraules tothom va quedar desconcertat car el fenomen just ara observat per Ahab se’ls havia escapat inexplicablement a tots els altres. La causa devia haver estat, certament, aquell encegament palpable.

Introduint a mitges el cap dins la bitàcola, Ahab va pegar una llambregada als compassos. El seu braç alçat es va abaixar lentament i, per un instant, fins va semblar que trontollava. Darrere d’ell va guaitar Starbuck i, heus aquí que els dos compassos senyalaven l’est, però el Pequod anava infal·liblement rumb a l’oest.

Però abans que la primera alarma desenfrenada pogués arribar a escampar-se entre la tripulació, el vell va exclamar amb una rialla seca:

—Ja ho tinc! Ha passat altres vegades! Senyor Starbuck, anit passada la tempesta va capgirar els compassos… això és tot. M’imagino que altres vegades deveu haver-ne sentit parlar, d’això.

—Sí, però no m’havia passat mai a mi, capità —digué sorrudament l’esblaimat oficial.

Aquí cal dir que accidents com aquests s’han esdevingut en més d’una ocasió després de temporals violents. L’energia magnètica que hi ha en l’agulla de navegació és, tothom ho sap, exactament la mateixa que l’electricitat observada en el cel, per tant, cal no sorprendre’s gaire quan passen aquestes coses. En les ocasions en què el llamp ha tocat efectivament el vaixell i ha arribat a destruir alguns pals i eixàrcies, l’efecte damunt l’agulla ha estat a vegades encara més fatal: tota la seva virtut d’imant ha esta aniquilada de manera que l’acer magnètic ja no tenia cap més utilitat que una agulla de fer mitja d’una padrina vella. Però sigui com sigui, l’agulla no recupera mai, de bell nou i per ella mateixa, la virtut original que s’ha tudat o perdut d’aquesta manera. I si en són afectats els compassos de la bitàcola, el mateix destí tenen tots els altres que hi pugui haver al vaixell, fins i tot el col·locat més profundament, al paramitjal.

Plantat amb tota circumspecció davant la bitàcola i observant les agulles desviades dels compassos, el vell capità calculà la posició exacta del sol amb el cantell de la seva mà estirada i va concloure que les agulles estaven exactament invertides. Aleshores va donar les ordres per tal que el rumb del vaixell fos variat en conseqüència. Les vergues foren bracejades dificultosament a sobrevent i una vegada més el Pequod va emproar impàvidament en vent contrari, car el vent suposadament propici no havia fet altra cosa que burlar-se d’ell.

A l’entretant, fossin quins fossin els seus pensaments secrets, Starbuck no digué res sinó que va donar les ordres necessàries, mentre que Stubb i Flask —que en un cert grau semblava que compartia els seus sentiments— assentien igualment sense remugar. Pel que fa als mariners, si bé alguns d’ells rondinaven en veu baixa, la por que tenien d’Ahab era més gran que la por que tenien al fat. I com altres velades, els arponers pagans no es varen deixar impressionar gairebé gens; i si n’estaven, era només per un magnetisme que l’inflexible Ahab havia exercit en els seus cors iguals.

Durant un estona, el vell capità va passejar-se per coberta, consirós de somnis. Però va escaure’s que, en relliscar amb el taló d’ivori, va veure els tubs de coure del quadrant, tots esclafats, que el dia abans ell havia tirat a coberta.

—Tu, pobre i orgullós observador del cel i pilot del sol, que ahir et vaig destruir i avui els compassos haurien volgut destruir-me a mi. Sí, sí. Però Ahab encara és amo del magnetisme natural. Senyor Starbuck… una llança sense mànec, una maça de cabota i la més petita de les agulles del veler. Ràpid!

Potser a més de l’impuls que li dictava allò que havia de fer hi havia alguns motius de prudència, l’objectiu dels quals podien haver estat reanimar els ànims de la tripulació mitjançant un cop de la seva habilitat subtil en un afer tan sorprenent com era el de les agulles invertides. A més, el vell sabia pla bé que servar el rumb amb agulles desviades era una cosa que, per bé que fos practicable amb dificultats, no seria admesa pels mariners supersticiosos sense estremiments i mals averanys.

—Nois —digué dirigint-se amb fermesa a la tripulació, quan l’oficial li va portar les coses que havia demanat—. Nois, el temporal ha capgirat les agulles del vell Ahab, però amb aquest bocí d’acer Ahab en pot fer una que assenyalarà tan segura com qualsevol altra.

Mirades avergonyides de sorpresa servil s’intercanviaren entre els mariners en sentir aquelles paraules. I amb ulls fascinats esperaren qualsevol fet màgic que se’n pogués seguir. Però Starbuck va mirar cap a una altra banda.

Amb un cop de maça, Ahab va separar la punta d’acer de la llança i després va donar a l’oficial el llarg pal de ferro que sobrava i li va manar que l’aguantés enlaire, sense tocar la coberta. Aleshores, després de colpejar una i una altra vegada l’extrem superior de la vara de ferro, va col·locar-hi l’agulla despuntada, dreta, i la va martellejar amb menys força diverses vegades, mentre l’oficial continuava aguantant la vara com abans. Després va començar a fer-li fer alguns moviments lleugers i estranys —no és segur si eren indispensables per magnetitzar l’acer o si simplement pretenien augmentar el temor de la tripulació— i va demanar un fil de lli. Aleshores es va acostar a la bitàcola, en va treure les dues agulles invertides i va suspendre l’agulla de vela pel seu centre damunt la rosa dels vents. Al començament, l’acer va començar a giravoltar, i els dos extrems tremolaven i vibraven, però a la fi es va situar al seu lloc; Ahab, que havia estat contemplant intensament a l’espera d’aquell resultat, va recular decidit i assenyalant amb el braç estirat la bitàcola, exclamà:

—Mireu-ho vosaltres mateixos i decidiu si Ahab és o no senyor de l’imant horitzontal! El sol és a l’est, i aquest compàs ho jura!

Un darrere l’altre, tots guaitaren a dins, car res que no fossin els seus propis ulls no hauria pogut persuadir una ignorància com la seva. I un rere l’altre s’esmunyiren.

Aleshores hom va veure Ahab, amb els seus ulls encesos de menyspreu i de triomf, en tot el seu urc fatal.





125


La corredora i el cordill

Durant tot el temps que portava de viatge el predestinat Pequod, ben clares vegades s’havien utilitzat la corredora i el cordill. A causa d’una confiada seguretat en altres mitjans de determinar la situació de l’embarcació, alguns vaixells mercants i molts baleners, especialment quan naveguen en creuer, negligeixen completament amollar la corredora; tot i que, al mateix temps, i sovint més per una qüestió de formes que per altra cosa, anoten regularment a la pissarra habitual el rumb servat pel vaixell, així com la suposada mitjana d’avanç per cada hora. I així havia estat amb el Pequod. El rodet de fusta i la corredora angular estaven penjats a tocar, sense ser utilitzats durant molt de temps, just a sota de la soleta de l’orla de popa. La pluja i els esquitxos els havien humitejat, el sol i el vent els havien torçut, tots els elements s’havien combinat per fer malbé una cosa que penjava allí, tan ociosament. Però sense fer esment de tot allò, el mal humor es va apoderar d’Ahab quan va veure per casualitat el rodet, poques hores després de l’escena del magnetisme; va recordar que ja no hi havia quadrant i rememorà el seu jurament frenètic sobre la corredora horitzontal i el cordill.

El vaixell avançava brandant furiosament. A popa les onades envestien tumultuosament.

—Ei, els de proa! Amolleu la corredora!

Vingueren dos mariners: el tahitià de pell daurada i el pèl gris de l’illa de Man.

—Un de vosaltres, agafeu el rodet. Jo amollaré.

Anaren a l’aleta de sotavent, on la coberta, a causa de l’energia obliqua del vent, ara gairebé se submergia en la mar cremosa que envestia de gairell.

L’home de Man va agafar el rodet i, aguantant-lo alt pels mànecs sortints de l’eix, al voltant del qual es cabdellava el cordill, va quedar-se així, amb la corredora angular penjant cap avall, fins que Ahab s’hi va atansar.

Ahab es va col·locar davant seu i ja descabdellava ràpidament unes trenta o quaranta voltes per formar una duja preliminar al voltant de la mà per tal d’amollar-lo a mar, quan el vell de Man, que mirava intensament el capità i el cordill, va gosar parlar.

—Senyor, no me’n fio. Aquest cordill sembla molt passat, la calor i la humitat l’han fet malbé.

—Aguantarà, cavaller. Que potser t’han fet malbé a tu, la calor i la humitat? Sembla que aguantes, tu. O, més ben dit, potser és la vida que t’aguanta, i no tu a la vida.

—Jo aguanto el rodet, capità. Però com vulgui el meu capità. Amb el meu cabell gris, ja no s’ho val discutir, especialment amb un superior, que mai no baixarà de l’ase.

—Mireu això! Aquí tenim un professor apedaçat a la Universitat de la Reina Naturalesa, de fonaments de granit. Però em fa l’efecte que és massa servil. On vares néixer?

—A la rocosa illeta de Man, senyor.

—Magnífic. Amb això has encertat el món.

—Jo només sé, senyor, que vaig néixer allí.

—L’illa de Man, oi? Bé, just al revés, està bé. Aquí hi ha un home de Man, un home nascut en la Man altre temps independent i ara privada de Man;[167] un home xuclat… per quina cosa? Amunt el rodet! Els caps que volen saber massa sempre topen amb el mur cec i mut. Amunt amb això! Apa!

Es va deixar anar la corredora. Les duges, a lloure, s’estiraren ràpidament i el cordill s’arrossegà cap a popa. Aleshores, el rodet va començar a giravoltar instantàniament. Per la seva banda, pujada i baixada a batzegades per les onades, la resistència que la corredora presentava al remolc feia que el vell que aguantava el rodet trontollés estranyament.

—Aguanta fort!

Crac! El cordill excessivament tibat es va afluixar formant un llarg fistó. La corredora remolcada va desaparèixer.

—Esclafo el quadrant, el temporal em desvia les agulles i ara la mar folla trenca el cordill de la corredora. Però Ahab ho pot arreglar tot. Cobra cap aquí, tahitià. Tu, el de Man, cabdella el rodet. I cuiteu que el mestre d’aixa faci una altra corredora, i tu, adoba el cordill. Ja teniu feina.

—Mi-te’l com se’n va. Com si no hagués passat res. Però per mi que és com si l’eix del món hagués quedat a lloure. Cobra, cobra, tahitià! Aquests cordills corren tot sols i giravolten, però tornen trencats i arrossegant-se. Ei, Pip! Que véns a ajudar, Pip?

—Pip? A qui dieu Pip? Pip va botar del bot, Pip va desaparèixer. Vejam ara si encara no l’heu pescat, pescador. És dur d’arrossegar. Em penso que s’ha agafat bé. Espolsa’l, tahitià, que aquí no hissem covards. Ei! Per allí va un braç que surt de l’aigua. Una destral! Una destral! Talla-li… aquí no volem hissar covards. Capità Ahab! Senyor! Senyor! Pip és aquí i intenta tornar a pujar a bord!

—Calla, boig, beneit! —cridà l’home de Man agafant-lo per un braç—. Fora del castell de popa, fora!

—L’idiota més gran sempre escridassa el més petit —va remugar Ahab atansant-se—. Lleva les mans de damunt aquesta santedat! On deies que era Pip, noi?

—A popa, capità, a popa! Mireu, mireu!

—I tu qui ets, noi? No em veig reflectit a les pupil·les buides dels teus ulls. Oh, Déu! Que l’home hagi de ser una cosa perquè les ànimes immortals el travessin com per un sedàs. Qui ets tu, noi?

—El campaner, senyor. El pregoner del vaixell. Ding, dong ding! Pip! Pip! Pip! Cent lliures d’argila de recompensa per a Pip. Cinc peus d’alçada… aspecte de covard… el coneixereu de seguida per això! Ding, dong, ding! Qui ha vist Pip, el covard?

—No hi pot haver cors part damunt de la ratlla de neu perpètua. Oh, cels gelats! Mireu cap aquí. Vosaltres vàreu engendrar aquest infant dissortat i l’heu abandonat, llibertins creadors. Vine aquí, noi. D’ara endavant la cabina d’Ahab serà la llar de Pip mentre visqui Ahab. M’arribes al fons més profund del meu centre, noi. Estàs lligat a mi per cordes teixides amb les fibres del meu cor. Vine, anem a baix.

—Què és això? Aquí hi ha pell de tauró vellutada —digué Pip mirant intensament la mà d’Ahab i palpant-la—. Ah, si el pobre Pip hagués sentit una cosa tan agradosa com aquesta potser no s’hauria perdut mai! A mi em fa l’efecte, senyor, d’un passamans: una cosa on es poden aferrar les ànimes febles. Ah, senyor, feu venir ara mateix Perth perquè rebli ben fort aquestes dues mans, la negra i la blanca, perquè jo no la deixaré anar mai.

—Ah, noi, jo tampoc no et deixaré anar, llevat de si t’he d’arrossegar a uns horrors molt pitjors que els d’aquí. Vine, doncs, a la meva cabina. Mireu, vosaltres que creieu que la bondat rau tota en els déus i la maldat en els homes! Mireu! Mireu els déus omniscients com s’obliden de l’home sofrent! De l’home que, encara que sigui idiota i que no sàpiga el que fa, és ple de la dolçor de l’amor i de la gratitud. Vine! Em sento més orgullós emmenant-te per la mà que si donés una encaixada a un emperador!

—Mireu com se’n van els dos guillats —va rondinar el vell de Man—. L’un guillat de força, l’altre guillat de feblesa. Bé, aquí hi ha el final del cordill podrit… tot regalimant per postres. Que l’adobi, oi? Em sembla que ens aniria més bé si poséssim un cordill sencer i nou de trinca. Ja en parlaré amb el senyor Stubb.





126


La boia salvavides

Rumb al sud-est, ara, segons l’acer horitzontal d’Ahab, i amb la velocitat només determinada per la corredora d’Ahab, el Pequod seguia el seu camí cap a l’Equador. Una travessia tan llarga per unes aigües tan poc freqüentades, en les quals no s’albiraven vaixells, i abans de gaire empesos de través per vents alisis constants, avançant damunt unes ones monòtonament plàcides… tot plegat semblava la bonança estranya que preludia alguna escena turbulenta i desesperada.

A la fi, quan el vaixell es va acostar al límit, per dir-ho així, dels caladors equatorials, en la fosca pregona d’abans de l’alba, tot navegant prop d’un ramell d’illots rocosos, la guàrdia —aleshores dirigida per Flask— fou ensurtada per un crit tan planyívolament salvatge i sobrenatural —com els gemecs inarticulats dels espectres de tots els innocents assassinats per Herodes— que, tots com un sol home, es desvetllaren dels seus ensonyaments i durant uns segons romangueren, dempeus, asseguts o ajaguts com estaven, escoltant intensament com l’esclau romà esculpit, mentre el crit salvatge es va sentir. La part cristiana o civilitzada de la tripulació va dir que eren sirenes i s’esgarrifà. Però els arponers pagans varen romandre impassibles. L’home gris de Man —el mariner més vell de tots— va declarar que els sons salvatges i esglaiadors que s’havien sentit eren les veus dels homes que tot just s’havien ofegat.

A sota, en el seu coi, Ahab no va sentir res de tot allò fins a l’alba grisa, quan va pujar a coberta. Li ho va contar Flask, acompanyant el relat amb insinuacions de significat ombrívol. Ahab va riure amb rialla buida i va explicar el prodigi d’aquesta manera:

Aquelles illes rocoses prop de les quals havia passat el vaixell eren el refugi d’un gran nombre de foques, i algunes foques joves que havien perdut la mare, o algunes mares que havien perdut els cadells, es devien haver acostat al vaixell i el devien haver acompanyat tot plorant i sanglotant amb aquella mena de gemec seu que semblava humà. Però això encara va afectar més alguns dels mariners, perquè molts homes de mar tenen un sentiment molt supersticiós envers les foques, que prové no solament dels sons que emeten, tan peculiars, quan estan en un destret, sinó també de l’aparença humana dels seus caps rodons i dels seus rostres semiintel·ligents, quan s’acosten al vaixell i s’alcen dins l’aigua per mirar. En algunes circumstàncies determinades, en mar, les foques han estat confoses amb homes.

Però els presagis de la tripulació estaven destinats a rebre una confirmació més plausible en el destí d’un dels seus components, aquell mateix matí. A la sortida del sol, aquest mariner va anar del seu coi al tamboret de trinquet, i ja fos perquè encara no estava del tot desvetllat (car els mariners a vegades van amunt en un estat de vigília), si fou així amb aquell home és cosa que no es pot dir, però, fos com fos, no feia gaire que era al seu lloc d’observació quan es va sentir un crit —un crit i una envestida—, i quan miraren cap amunt varen veure un fantasma que queia, i en mirar cap avall, un caramullet de bombolles blanques escampades en el blau de la mar.

Des de popa amollaren la boia de salvament —una bóta llarga i lleugera—, on la tenien penjada amb un sistema de ressort molt hàbil: però cap mà no va pujar a la superfície per agafar-s’hi. I com que el sol hi havia pegat durant tant de temps, s’havia encongit, de manera que es va anar omplint lentament, i la fusta apergaminada també es va amarar per tots els porus, fins que la bóta, amb claus i amb cèrcols, va seguir el mariner al fons, com si li volgués servir de coixí, tot i que de tou en tindria ben poc.

I d’aquesta manera, el primer home del Pequod que va pujar al masteler a guaitar la Balena Blanca, en el calador particular de la Balena Blanca, va ser engolit a les fondàries. Però potser foren pocs els qui se n’adonaren aleshores. Efectivament, fos pel que fos, no s’afligiren per aquell esdeveniment; si més no, no ho consideraren un presagi, car ho consideraren no un mal averany per al futur, sinó l’acompliment d’un mal averany ja presagiat. Declararen que ara ja sabien el motiu d’aquells esgarips salvatges que havien sentit la nit passada. Però una vegada més el vell de Man va dir que no.

Ara calia substituir la boia de salvament perduda. Starbuck fou l’encarregat d’ocupar-se’n. Però com que no es va poder trobar cap bóta suficientment lleugera, i com que en l’adelerament febrós d’allò que semblava l’aproximació de la crisi del viatge tots els mariners perdien la paciència amb qualsevol treball que no estigués directament relacionat amb el seu objectiu final, qualsevulla que pogués arribar a ser, per tot això s’estava a punt de deixar la popa del vaixell desproveïda de boia, quan Queequeg, amb signes i indirectes estranyes, va suggerir una insinuació referent al seu taüt.

—Un taüt per boia salvavides! —exclamà Starbuck, espantat.

—Força curiós, diria jo —comentà Stubb.

—Doncs anirà prou bé —digué Flask—. El mestre d’aixa el pot arreglar fàcilment.

—Pugeu-lo, tanmateix no hi ha res més que serveixi —digué Starbuck després d’una pausa melancòlica—. Guarneix-lo, fuster. No em miris així… el taüt, vull dir. Que no em sents? Guarneix-lo.

—He de clavar la tapadora? —digué, movent la mà com si hi tingués un martell.

—Sí.

—I haig de calafatar els coments? —i va moure les mans com si fes anar un calafat.

—Sí.

—I després els haig d’untar amb brea per damunt? —i va moure la mà com si portés un pot de brea.

—Fora d’aquí! Quina t’ha agafat, ara? Fes una boia salvavides amb aquest taüt i prou!… Stubb, Flask, veniu a proa amb mi.

—Se’n va fet una fúria. Pot aguantar el conjunt, però les parts el destaroten. Ara, això no m’agrada. Jo faig una cama per al capità Ahab, i ell la porta com un cavaller. En canvi faig una caixa de barrets per a Queequeg i resulta que no hi vol posar el cap a dins. No serviran de res els meus treballs amb aquest taüt? I ara em manen que en faci una boia de salvament. Això és com girar un abric vell; haig de posar la carn per la banda de fora. No m’agrada aquesta mena de feina de sastrinyol… no m’agrada gens ni mica. És indigna, no és el meu ofici. Que els aprenents del llauner posin pegats de llauna, però nosaltres tenim un ofici més digne. M’agrada posar mans en una feina neta verge, matemàticament sens màcula, una feina que comenci regularment al començament i que estigui a la meitat quan s’és a mig camí i que acabi en arribar al final, i no aquestes potineries, que s’acaben quan encara ets a la meitat i que comencen amb el final. És una magarrufa de vella això de fer fer treballs potiners. Senyor! Com s’estimen totes les velles els llauners. Conec una vella de seixanta-cinc anys que una vegada va fugir amb un llauner jove i calb. I aquest és el motiu pel qual, quan era a terra, jo no volia treballar mai per a velles viudes solitàries, en el meu taller del Vineyard: se’ls podria haver ficat a la seva vella i solitària còfia la dèria de fugir amb mi. Però heus aquí que en mar no hi ha més còfies que les que porten les ones. A veure. Clavar la tapa, calafatejar els coments, untar-los de brea, posar-hi llistons per fer-lo estanc, i després penjar-lo al ressort de la popa del vaixell. On s’ha vist mai abans fer aquestes coses amb un taüt? Alguns mestres d’aixa vells i supersticiosos es deixarien fermar a l’eixàrcia abans d’acceptar de fer aquesta feina. Però jo sóc fet d’avet amb renossos d’Aroostock. Jo no em bellugo. Vaig retrancat amb un taüt i navego amb una safata de cementiri! Però no hi fa res. Els qui treballem la fusta fem llits de matrimoni i taules de joc, igual que taüts i cotxes fúnebres. Treballem per la mesada, a escarada o pel jornal, i no ens pertoca a nosaltres preguntar el perquè i el per a què del nostre treball, tret que sigui una feina tan maleïdament potinera, i aleshores estalviem el nostre raconet si podem. Bé, bé. Ara faré la feina amb tota tendresa. Tindré… vejam… quants són en total els de la tripulació? Ja no me’n recordo. És igual, faré trenta cables salvavides amb nusos de gra d’ordi, tots de tres peus de llargada, penjats tot al voltant del taüt. Així, si la nau s’afona, hi haurà trenta xicots vius que es barallaran per un taüt. Un espectacle que no es veu gaire sovint sota la capa del sol! Apa, vinga martell, calafat, pot de brea i passador! Au, som-hi!





127


A coberta

(El taüt és damunt dos bidons d’eixàrcia, entre el banc de fuster i l’escotilla oberta. El mestre d’aixa en calafateja els coments, amb les fibres d’estopa cargolada que es descabdella lentament d’una mola col·locada a la pitrera de la brusa. Ahab surt lentament per la portella de la cabina i sent que Pip el segueix).

—Enrere, noi. Tornaré tot d’una. Ja se’n va! Ni aquesta mà no em creu tan dòcilment com aquest noi. Què és això d’aquí? Com si fóssim a la nau central d’una església!

—Una boia salvavides, capità. Són ordres del senyor Starbuck. Oh, alerta, capità! Aneu en compte amb l’escotilla.

—Gràcies, home. El teu taüt és a tocar de la fossa.

—Senyor? L’escotilla? Ah, sí, sí que hi és, sí senyor.

—No ets tu el fabricant de cames? Mira, aquest monyó no és del teu taller?

—Em sembla que sí, capità. Aguanta bé la virolla, senyor?

—Força bé, sí. Però no ets també l’enterramorts?

—Sí, senyor. Jo vaig apedaçar aquesta caixa per a taüt de Queequeg, però ara em fan que la converteixi en una altra cosa.

—Aleshores digue’m: no ets un manifasser recalcitrant que et fiques en tot, un monopolitzador idòlatra, un potiner, que un dia fa cames i l’endemà taüts per enterrar-les, i després d’aquests taüts, en fas boies salvavides? Estàs tan mancat de principis com els déus, i ets un set-ciències com ells.

—Però jo no ho faig amb aquesta intenció, senyor. Jo ho faig per fer-ho.

—Com els déus. Escolta, no cantes sempre quan treballes amb un taüt? Els Titans, diuen, cantussejaven corrandes quan capolaven els cràters per als volcans. I el fosser de l’obra també canta pala en mà.[168] Tu no ho fas mai?

—Cantar, senyor? Canto? Oh, sóc força indiferent, jo, per a aquesta mena de coses. Però el motiu pel qual el fosser feia música devia ser perquè no hi havia cap mena de música a la seva eina, senyor. Però la maça del calafat n’és plena, de música. Escolteu-la.

—Sí, i és per això que la tapa del taüt fa de caixa harmònica. I allò que fa que totes les coses siguin una caixa harmònica és això: que no hi ha res a sota. I no obstant això, un taüt amb un cos a dins sona gairebé exactament igual, oi? Alguna vegada has ajudat a portar un fèretre, i has sentit colpejar el taüt contra la porta del cementiri, en entrar?

—A fe, senyor, jo…

—Fe? Què és això?

—Què? A fe, senyor, és només una mena d’exclamació… això és tot.

—Mmm, mmm. Au, continua.

—Anava a dir, capità, que…

—Ets un cuc de seda? Et files la teva pròpia mortalla traient-te el fil de tu mateix? Mira’t la pitrera! Au, fes via, i lleva aquestes andròmines de la vista!

—Se’n va a popa. Aquesta vegada m’ha vingut de nou. Però les torbonades arriben sense avisar en les latituds càlides. He sentit a dir que l’illa d’Albemarle, una de les Galàpagos, és tallada just pel mig de l’Equador. Per a mi que alguna mena d’Equador talla aquest vell just per la meitat, també. Sempre és sota la Línia… encès que crema, ja us ho dic! Ara mira cap aquí… au, vinga, estopa, ràpid! Ja hi som altre cop. Aquesta maça de fusta és el suro i jo sóc el professor de vasos musicals…[169] tac… tac…!

(Ahab, entre si mateix).

—Quin espectacle! Quin soroll! El pigot de cabell blanc bequeja l’arbre buit! Ara els cecs i els muts poden ser ben envejats. Mireu! Aquesta cosa damunt els dos barrils d’eixàrcia, plens de calabrot. Un plaga molt maliciós, és aquest home. Rat-rat! Així és el tic-tac dels segons de l’home! Que en són, d’insubstancials totes les substàncies! Quines coses reals hi ha, si no els pensaments imponderables? Ara mateix aquí hi ha el veritable símbol temut de la mort horrible que, per una pura casualitat, es converteix en el senyal expressiu de l’ajuda i de l’esperança de la vida que està més en perill. Un taüt per boia salvavides! Significa encara alguna cosa més? Podria ser que, en sentit espiritual, el taüt sigui, ben mirat, el preservador de la immortalitat?! Hi pensaré. Però no. He arribat tan lluny per la banda fosca de la terra que l’altra banda, la teòricament lluminosa, em sembla només un crepuscle incert. No acabaràs mai, fuster, amb aquest soroll maleït? Me’n vaig a baix, i que no vegi aquesta cosa aquí quan torni a pujar. I ara, Pip, parlarem sobre això. De tu, en trec filosofies meravelloses! Alguns abocadors desconeguts dels mons desconeguts deuen venir a buidar-se en el teu interior!





128


El Pequod es troba amb el Raquel

L’endemà es va albirar un gran vaixells, el Raquel, que es dirigia directament cap al Pequod, amb tota l’arboradura plena d’homes arraïmats densament. En aquells moments, el Pequod avançava a bona velocitat, però quan el foraster amb les ales ben esteses se li acostà a sobrevent, les seves veles ufanoses es xuclaren totes alhora com butllofes buides que esclaten, i tota la vida es va escapar del buc ferit.

—Males noves. Porta males noves —va mormolar el vell de Man.

Però abans que el seu capità es drecés dins el seu bot, trompa a la boca, abans que pogués saludar ple d’esperança, es va sentir la veu d’Ahab.

—Heu vist la Balena Blanca?

—Sí, ahir. Heu vist una balenera a la deriva?

Ofegant la seva alegria, Ahab va contestar negativament a aquella pregunta inesperada, i ja hauria anat a bord del vaixell foraster quan l’altre capità, que havia deturat el camí de la seva nau, en baixava pel costat. Unes quantes vogades ben donades i el ruixó del bot foraster ben aviat s’enganxà als cadenots del Pequod i el capità s’enfilà a bord. Immediatament Ahab el va reconèixer com un nantuckès que ja coneixia, però no s’intercanviaren cap salutació formal.

—On era? No l’heu matada!… No l’heu matada, oi? —exclamà Ahab atansant-s’hi—. Com ha estat?

Semblava que cap a l’horabaixa del dia abans, mentre tres dels bots del Raquel s’ocupaven d’una bandada de balenes que els havia menat a quatre o cinc milles lluny del vaixell, i mentre encara prosseguien la ràpida persecució a sobrevent, el gep i el cap blancs de Moby Dick havien emergit sobtadament de l’aigua blava, no gaire lluny a sotavent. Amb això, el quart bot apariat —que el tenien de reserva— fou arriat immediatament per a l’encalç. Després de navegar cenyit vent en popa, aquell quart bot —el de quilla més veloç de tots— va semblar que havia aconseguit fer presa si més no pel que el guaita en podia dir. L’home havia vist a distància com la balenera disminuïa fins a convertir-se en un punt, i després un fulgor viu d’aigua blanca en bombolles, i després res més. D’això se’n va deduir que la balena ferida es devia haver escapat definitivament amb els seus perseguidors al darrere, com passa sovint. En aquells moments hi havia hagut un cert temor, però encara no una alarma desfermada. Es col·locaren els senyals de crida en l’eixàrcia. Va venir la fosca. I el vaixell, obligat a recollir les tres baleneres allunyades a sobrevent —abans d’anar a la recerca de la quarta precisament en direcció contrària—, no sols havia hagut de deixar aquell bot a la seva sort fins prop de mitjanit sinó que, de moment, havia augmentat la distància que els separava. Però quan la resta de la tripulació fou finalment a bord sana i estàlvia, va carregar les veles, ala sobre ala, i va envestir a la recerca del bot desaparegut. Varen encendre un foc a la destil·leria a manera de far i s’enviaren els homes que no tenien feina a dalt, a fer de guaites.

Però tot i que el Raquel havia navegat d’aquella manera fins a una distància suficient per assolir el lloc suposat on havia estat vist per darrera vegada el bot perdut, tot i que s’havia aturat per arriar els bots de reserva per tal que recorreguessin els encontorns i, en no trobar res, el vaixell va continuar navegant a tot drap, i es va tornar a aturar, i tornaren a arriar els bots… tot i que havien continuat així fins a la matinada, no havien albirat ni el rastre de l’embarcació desapareguda.

Acabada de contar la història el capità foraster va revelar tot seguit l’objectiu que el portava a abordar el Pequod. Desitjava que el vaixell s’unís al seu en la recerca, que naveguessin tots dos separats per quatre o cinc milles, paral·lelament, per dominar, per dir-ho així, un doble horitzó.

—M’hi jugaria qualsevol cosa —va xiuxiuejar Stubb a Flask— que alguns dels tripulants del bot desaparegut portava la millor casaca del capità, o per ventura el seu rellotge, per això està tan maleïdament neguitós per recuperar-lo. On s’ha vist mai que dos pietosos baleners naveguin en creuer darrere una balenera desapareguda en plena temporada de pesca? Mira, Flask, fixa’t com està d’esblanqueït… esblanqueït fins a les ninetes dels ulls… Mira, Flask… no es tracta de la casaca… deu ser el…

—El meu fill, el meu propi fill és entre els del bot! Per l’amor de Déu… us ho suplico, us conjuro… —va exclamar aleshores el capità foraster a Ahab, que fins llavors havia rebut fredament la seva petició—. Permeteu-me que us noliegi el vaixell per quaranta-vuit hores… pagaré de bon grat, i pagaré amb escreix… si no hi ha altra manera… només per quaranta-vuit hores, només… Oh, ho heu de fer… ho heu de fer… i ho fareu!

—El seu fill! —exclamà Stubb—. Ah, és el fill que ha perdut! Retiro la casaca i el rellotge… què hi diu Ahab? Hem de salvar aquest noi.

—S’ha ofegat amb la resta de la tripulació, durant la nit —digué el vell mariner de Man, que era darrere ells—. Ho he sentit. Tots vosaltres heu sentit els seus esperits.

Ara bé, com es va saber ben aviat, el que havia fet més terrible l’incident del Raquel havia estat la circumstància que no solament hi havia un dels fills del capità entre la tripulació del bot desaparegut, sinó que entre les tripulacions dels altres bots, al mateix temps però per un altre costat, separat del vaixell durant les vicissituds ombrívoles de l’encalç, hi havia hagut un altre dels seus fills. I que, durant un temps, aquell malanat pare havia caigut al fons de la més cruel de les perplexitats, de la qual l’havia tret el seu primer oficial en adoptar instintivament les mesures habituals d’un vaixell balener en una emergència com aquella, és a dir, que quan s’està situat entre bots separats i en perill, sempre es recullen primer els més nombrosos.

Però el capità, per algun motiu de temperament, havia evitat d’esmentar tot allò, i fins que es va veure forçat a fer-ho a causa de la fredor d’Ahab no va al·ludir al seu fill encara perdut: un noiet de només dotze anys, que el seu pare, amb la diligent però inconscient gosadia d’un amor paternal de nantuckès, havia volgut iniciar així ben prest en els perills i en les meravelles d’un ofici que era, gairebé immemorialment, el destí de tota la seva raça. I no és infreqüent que els capitans nantuckesos enviïn un fill d’edat tan tendra lluny d’ells, en un prolongat viatge de tres o quatre anys amb un vaixell que no és el seu, per tal que el primer coneixement de la carrera d’un balener no sigui desvirtuat per les demostracions casuals d’una natural però inoportuna parcialitat paterna, o per aprensions i preocupacions indegudes.

A l’entretant, el foraster continuava implorant la pobra mercè d’Ahab, i Ahab encara continuava impassible com una enclusa, rebent tots els cops sense el més mínim tremolor.

—No me n’aniré —digué el foraster— fins que no em digueu que sí. Feu per mi el que voldríeu que jo fes per vós en un cas semblant. Perquè vós també teniu un fill, capità Ahab… encara que només sigui una criatura i que el tingueu sa i estalvi al niu de la vostra llar… un fill de la vostra vellesa… sí, sí, ja cediu, ho veig… correu, correu, mariners i prepareu-vos per bracejar les vergues.

—Alto! —cridà Ahab—. No toqueu ni una filàstica —i amb una veu que, en allargassar-se, marcava cada paraula—: Capità Gardiner, no ho faré. Fins i tot ara ja perdo massa temps. Adéu-siau. Que Déu us beneeixi i que em perdoni, però cal que me’n vagi. Senyor Starbuck, mireu el rellotge de bitàcola i d’aquí a tres minuts, ni més ni menys, feu marxar tots els forasters. Després torneu a bracejar a proa i que el vaixell navegui com abans.

Es va girar d’una revolada, amb la cara desencaixada, i va baixar a la seva cabina. El capità foraster va quedar esbalaït davant la negativa incondicional i absoluta al seu delerós desig. Però sortint de la seva perplexitat, Gardiner va anar ràpidament cap al costat i més que baixar al seu bot s’hi va deixar caure. I així va retornar al seu vaixell.

Ben aviat tots dos vaixells separaren els seus deixants, i mentre el vaixell foraster va romandre a la vista, el varen veure guinyar aquí i allí, cap a cada taca fosca, per petita que fos, que hi havia a la mar. Les seves vergues giraven en rodó cap a una banda i a una altra. Pegava bordades a babord i a estribord, i ara avançava contra el mar de cara, adés l’empenyien les ones per la popa. Durant tot el temps, els mastelers i les vergues anaven carregats de mariners, densament arraïmats, com tres alts cirerers quan els nois van a collir cireres de les seves branques.

Però per la seva manera d’aturar-se i de virar tan funesta, es veia clarament que aquell vaixell que plorava escuma encara no havia trobat consol. Era Raquel que plora pels seus fills que ja no hi són.[170]





129


La cabina

(Ahab que puja a coberta; Pip li agafa la mà per seguir-lo).

—Minyó, minyó, et dic que ara no has de seguir Ahab. Ja és arribada l’hora[171] que Ahab, sense voler espantar-te per allunyar-te d’ell, voldria, però, no tenir-te prop seu. Hi ha quelcom en tu, pobre minyó, que sento que és massa guaridor per a la meva malaltia. Dues coses que s’assemblen, l’una guareix l’altra. Però per a aquesta cacera, la meva malaltia esdevé la meva salut més desitjada. Queda’t a viure aquí baix, que et serviran com si fossis el capità. Sí, minyó, t’asseuràs a la meva pròpia cadira fixada amb perns, i tu li has de ser com si fossis un altre pern.

—No, no, no! Vós no teniu tot el cos sencer, senyor. Utilitzeu-me com si jo fos la vostra cama perduda, pobre de mi. Camineu damunt meu, capità. No demano altra cosa que ser una part de vós!

—Oh, malgrat l’existència de milions de canalles, això em fa un fanàtic de la fidelitat inestroncable de l’home! I que sigui un negre, i a més foll! Però em sembla que allò que dues coses que s’assemblen, l’una guareix l’altra, també és aplicable a ell: sembla que li torna el seny.

—M’han dit, capità, que una vegada Stubb va abandonar el pobre petit Pip, i que el seus ossos ofegats ara ja s’han tornat blancs de neu, malgrat tota la negror de la seva pell viva. Però jo no us abandonaré mai, senyor, com Stubb va fer amb ell. Capità, jo aniré amb vós.

—Si em parles així molt de temps, el propòsit d’Ahab es capgirarà en el seu interior. Et dic que no, no pot ser.

—Oh, bon amo, amo, amo!

—Si plores així et mataré! Vés amb compte, que Ahab també és boig. Escolta i sentiràs ben sovint el meu peu d’ivori damunt coberta, i així sabràs que encara sóc aquí. I ara et deixo. La teva mà!… Encaixa! Ets fidel, minyó, com la circumferència al seu centre. Bé, que Déu et beneeixi per sempre i, si s’escau, que Déu et salvi per sempre, passi el que passi.

(Ahab se’n va; Pip fa una passa endavant).

—Aquí era ell fa un instant, i jo sóc en el seu aire… però estic sol. Si ara almenys fos aquí el pobre Pip ho podria aguantar, però ha desaparegut. Pip! Pip! Ding, dong, ding! Qui ha vist en Pip? Deu ser per aquí dalt. Provem la porta. Què passa? No hi ha pany, ni biuló ni barra, i en canvi no s’obre. Deu ser l’encanteri, ell m’ha dit que em quedés aquí, sí, i m’ha dit que aquesta cadira empernada a les taules era meva. Aquí, doncs, m’asseuré, contra el jou, just al bell mig del vaixell, amb tota la quilla i els tres pals davant meu. Els nostres vells mariners diuen que els grans almiralls, en les seves naus fosques de setanta-quatre canons, a vegades s’asseien a taula aquí i senyorejaven sobre fileres de capitans i lloctinents. Ah! Què és això? Xarreteres i xarreteres! Tot de xarreteres que vénen en munió! Feu passar les garrafes tot al voltant. Encantat de veure-us, ompliu els vostres gots, monsieurs! Quina estranya sensació, ara, quan un xicot negre és amfitrió d’homes blancs amb cordonet d’or a les casaques! Monsieurs, heu vist un tal Pip?… un minyonet negre, de cinc peus d’alçada, d’aspecte patibulari, i molt covard? Una vegada va saltar d’una balenera… l’heu vist? No! Molt bé, doncs, torneu a omplir els gots, capitans, i beguem per la vergonya de tots els covards! No dic cap nom, només vergonya damunt d’ells! Poso un peu damunt la taula. Vergonya per a tots els covards!… Xissst! Aquí dalt ara sento l’ivori… Oh, amo, amo! Em sento de veritat molt aclaparat quan camineu damunt meu. Però em quedo aquí, encara que aquesta popa topi contra les roques, i obrin una via d’aigua i les ostres vinguin a fer-me companyia.





130


El capell

I ara que, en el moment i en el lloc escaients, després d’un creuer preliminar tan llarg i tan extens, semblava que Ahab havia perseguit el seu enemic fins a un racó de l’oceà, després d’haver rastrejat tots els altres caladors de balenes, per matar-lo amb més seguretat; ara que es trobava molt a prop de la latitud i de la longitud exacta on li havien infligit la ferida turmentadora; ara que havien parlat amb un vaixell que el dia abans s’havia topat amb Moby Dick; i ara que tots els seus encontres successius amb vaixells diversos concordaven, en ser contrastats, a demostrar la indiferència demoníaca amb què la Balena Blanca destrossava els seus perseguidors, fossin ofensors o ofesos; ara fou quan en els ulls del vell capità hi va guspirejar alguna cosa, la contemplació de la qual era difícil de suportar per a les ànimes febles. Com l’estrella polar que no es pon mai, que durant la nit àrtica de sis mesos manté durant tot el dia l’esguard penetrant, fix i central, així el propòsit d’Ahab ara reverberava fixament sobre la mitjanit constant de la tripulació tenebrosa. Senyorejava de tal manera damunt d’ells, que tots els seus pressentiments, dubtes, sospites, temors, volien amagar-se davall de les seves ànimes, sense deixar germinar ni un bri ni una fulla.

En aquell interval simbolitzador, tot l’humor, forçat o natural, també es va esvair. Stubb ja no va intentar més provocar un somriure. Starbuck ja no va intentar reprimir-los. L’alegria i la tristesa, l’esperança i el temor, semblaven molts en una polsina de la més fina i després encara més reduïts a pols en el morter apedaçat de llauna de l’ànima de ferro d’Ahab. Els mariners es bellugaven com màquines per la coberta, sense parlar, conscients que l’ull despòtic del vell capità els vigilava constantment.

Però si l’haguéssiu escodrinyat a ell en els moments més secretament confidencials, quan pensava que no el mirava cap més esguard que el seu, aleshores hauríeu vist que, així com els ulls d’Ahab atemorien els homes de la tripulació, la mirada inescrutable del Parsi l’atemoria a ell; o, si més no, l’afectava d’una manera forassenyada. Per afegitó, una raresa fugissera començà a rodejar el magre Fedallah: el sacsejaven uns estremiments tan incessants, que els homes el miraven pensarosos, sense estar segurs, semblava, de si era efectivament d’una substància mortal o més aviat una ombra tremolosa deixada damunt coberta pel cos d’un ésser invisible. I aquella ombra sempre s’afalconava per allí, car no s’havia arribat a saber amb certesa si ni tan sols de nit Fedallah s’endormiscava o se n’anava a baix. Romania immòbil hores i hores, però mai no s’asseia ni es repenjava. Els seus ulls desmaiats però prodigiosos deien clarament: «Nosaltres som dos vigies que no descansem mai».

Ni tampoc els mariners no podien pujar a coberta, a qualsevol hora, de dia o de nit, que Ahab no se’ls hagués avançat. Aturat damunt el seu forat, o calcigant les taules matemàticament entre dos límits invariables —el pal major i el de mitjana—; o dempeus en el balou de la cabina, amb el peu viu endavant, damunt coberta, com si anés a pujar, amb el capell molt inclinat damunt els ulls, de manera que per molt immòbil que romangués, per molt que sumessin els dies i les nits en què no s’havia colgat en el seu coi, ocult com era sota aquell capell inclinat, els mariners no podien assegurar mai amb certesa si, amb tot allò, tancava els ulls de tant en tant, o si els escodrinyava intensament. No hi feia res que, estant així en el balou durant tota una hora seguida, la humitat de la nit es concentrés, sense adonar-se’n, en gotes de rosada damunt aquell capot i aquell capell esculpits en pedra. La roba que la nit havia mullat s’eixugava damunt d’ell l’endemà amb els raigs del sol del dia. Ja no va tornar a baixar mai més sota les taules i qualsevol cosa que volgués de la cabina l’enviava a cercar.

Menjava a l’aire lliure els seus dos únics àpats: esmorzar i dinar. El sopar no el tocava mai. Ni s’afaitava la barba, que creixia foscament tota plena de renossos com arrels d’arbres arrabassats de terra pel vent i que encara creixen debades en la base nua, tot i que han mort en la verdor de dalt.

Però tot i que la seva vida ara havia esdevingut una guàrdia a coberta, i malgrat que la guàrdia mística del Parsi era tan ininterrompuda com la seva, ells dos no arribaven a parlar-se mai, d’home a home, llevat que, molt de tant en tant, alguna qüestió passatgera i sense importància ho fes necessari. Malgrat que un encís poderós semblava unir-los secretament com a bessons de cara enfora i de cara a la tripulació desconcertada pel temor, semblaven tan oposats com els pols. Si durant el dia es deien per casualitat una paraula, de nit tots dos eren muts pel que feia al més lleuger intercanvi verbal. A vegades romanien llargues hores sense ni saludar-se, ben separats sota la llum dels estels: Ahab en el seu balou, el Parsi prop del pal major. Però es miraven fixament l’un a l’altre, com si Ahab veiés en el Parsi la seva ombra projectada cap endavant, i el Parsi en Ahab la seva substància abandonada.

I no obstant això, d’alguna manera, en la seva pròpia intimitat que es revelava imperiosament als seus subordinats cada dia, cada hora i cada instant, Ahab semblava un amo independent, mentre que el Parsi era només el seu esclau. I també en això tots dos semblaven anar sota el mateix jou, amb un tirà invisible que els ationava: l’ombra magra al costat de la costella sòlida, perquè, fos el que fos aquell Parsi, el sòlid Ahab era tot costella i quilla.

Al primer llambrec lleuger de l’alba se sentia la seva veu de ferro des de popa:

—Homes als tamborets!

I durant tot el dia, fins després de post el sol i del crepuscle, se sentia la mateixa veu cada hora, en sonar la campana del timoner:

—Què veieu? Esmoleu la vista!

Però quan es varen haver esmunyit tres o quatre dies després de l’encontre amb el Raquel cercador de fills sense que s’hagués albirat cap brollador, va semblar que el monomaníac capità començava a desconfiar de la fidelitat de la tripulació, o si més no de la fidelitat de gairebé tots tret de la dels arponers pagans; fins i tot va semblar que dubtava si Stubb o Flask no estarien disposats a no veure allò que ell desitjava veure. Però si aquelles sospites eren reals, ell s’estava cautelosament d’expressar-les verbalment, per bé que el seu capteniment pogués semblar suggerir-les.

—Jo seré el primer que veuré la balena —digué—. Sí, el dobló serà per a Ahab!

I amb les mans va trenar un niu de bolines en forma de cistell. Va enviar un home a dalt, amb un bossell d’una sola politja per tal que el lligués al capdamunt del pal major, i va esperar els dos extrems del cap passat, a un dels quals va lligar la cistella; va preparar, aleshores, una clavilla per a la tira per tal d’amarrar-la al passamà. Fet això, amb aquest extrem encara a la mà i romanent al costat de la clavilla, va mirar en rodó la tripulació passant els ulls de l’un a l’altre; va deturar la mirada llargament en Daggoo, en Queequeg i en Tashtego, però va esquivar Fedallah; finalment va aturar l’esguard ferm i confiat en l’oficial primer i digué:

—Aguanteu el cable, us el deixo a les vostres mans, Starbuck.

Aleshores, agombolant-se dins la cistella, va donar ordre que l’hissessin a la seva talaia. Starbuck havia de ser qui amarraria al final la tira i qui es quedaria allí vigilant. I així, aguantant-se amb un braç al masteler de sobregoneta, Ahab va contemplar milles i milles d’amplada de mar —a proa i a popa, a babord i a estribord— dins de l’extens cercle que es dominava des d’una alçada tan gran.

Quan el mariner en mar és hissat per treballar amb les mans a una altura gairebé aïllada entre l’eixàrcia, on gairebé no hi ha possibilitats de suport per als peus i on és mantingut per un cable, en aquestes circumstàncies l’extrem del cable amarrat a coberta és vigilat constantment i de manera estricta per un mateix mariner, car, en tal envitricoll d’eixàrcies en funcions, les relacions de les unes amb les altres allà dalt no sempre poden ser destriades pel que se’n veu de la coberta estant, i atès que els extrems d’aquests caps en coberta són tot sovint canviats de lloc, seria una fatalitat ben natural que, si no hi hagués una vigilància constant, el mariner hissat fos amollat per algú de la tripulació en un descuit i aleshores cauria afalconat en mar. Així és que el procedir d’Ahab en aquesta qüestió no era inusual, només que era estrany, aleshores, que Starbuck, gairebé l’únic home que havia gosat oposar-s’hi en algun grau que lleugerament s’aproximava a la decisió —un dels homes, també, la fidelitat del qual en la vigilància semblava que havia estat posada en dubte— hagués estat l’únic home elegit per fer aquella guàrdia, lliurant totalment la seva vida en mans d’una persona en la qual no tenia confiança.

Ara, la primera vegada que Ahab va estar atalaiat allà dalt, abans que fes deu minuts que hi era, un d’aquells corb marins de bec roig que tan sovint volen i amoïnen al voltant dels tamborets ocupats dels baleners en aquelles latituds va acostar-s’hi tot giscant i volava al voltant del seu cap formant cercles ràpids i inextricables. Després es va disparar amunt, a mil peus enlaire, per tornar a baixar en picat, fent espiral, i aterbolinant-se novament al voltant del seu cap.

Però amb la mirada fixa en l’horitzó llunyà i calitjós, Ahab va semblar que no s’adonava d’aquell ocell salvatge. Ni se n’hauria adonat ningú, car no era un cas gens inusual, si no hagués estat perquè aleshores fins i tot l’ull menys vigilant semblava veure alguna mena d’intenció malèvola en gairebé tot el que veia.

—El capell, el capell, senyor! —va cridar de sobte el mariner sicilià, que estava de guàrdia al tamboret de mitjana, directament darrere Ahab per bé que més avall del seu nivell, i amb un gran abisme d’aire entre tots dos.

Però ja les ales burelles eren davant dels ulls del capità i el bec ganxut damunt el seu cap: amb un esgarip, el falcó negre va partir disparat amb la seva presa.

Una àguila va volar tres vegades al voltant del cap de Tarquini, i li va llevar la gorra per tornar-la-hi a posar, i per això Tanaquil, la seva muller, va declarar que Tarquini seria rei de Roma. Però l’auguri només es va considerar bo perquè la gorra havia estat reemplaçada. El capell d’Ahab no fou retornat mai més: el falcó salvatge se’n va anar volant amb ell, enllà de la roda de proa, fins que va desaparèixer. I en el moment de desaparèixer es va destriar boirosament un puntet negre que queia des d’aquella immensa altura a mar.





131


El Pequod es troba amb el Delit

L’esforçat Pequod va continuar navegant. Les ones i els dies oscil·lants passaren. El taüt-boia salvavides va continuar gronxant-se suaument. I es va albirar un altre vaixell, mal anomenat miserablement Delit. Així que s’acostava, tots els ulls es fixaren en els baus amples, dits tisores, que en alguns vaixells baleners es creuen part damunt del castell de popa a una alçada de vuit o nou peus i serveixen per portar-hi els bots de reserva sense apariar o inutilitzats.

Damunt les tisores del vaixell foraster es veia el costellam destrossat i esblanqueït, i algunes planxes fetes estelles, d’allò que alguna vegada havia estat una balenera. Però ara, a través d’aquelles ruïnes es podia veure com a través de l’esquelet pelat d’un cavall mig desconjuntat i recremat pel sol.

—Heu vist la Balena Blanca?

—Mireu! —va contestar el capità de galtes xuclades des del coronament del seu vaixell, i amb la trompa va assenyalar les restes del naufragi.

—L’heu matada?

—Encara no s’ha forjat l’arpó que la pugui matar —contestà l’altre, mirant amb tristesa un coi embolicat de damunt coberta, on alguns mariners silenciosos s’afanyaven a cosir-ne els costats junts.

—Que no ha estat forjat, diu! —i agafant el ferro forjat de Perth de la cameta, Ahab el va brandar enlaire tot exclamant—: Mireu, nantuckès, en aquesta mà meva hi porto la seva mort! L’acer d’aquesta llengüeta està trempat amb sang i amb el llamp, i juro que el tremparé per tercera vegada en aquell lloc calent que té darrere l’aleta, on la Balena Blanca sent més intensament la seva vida maleïda!

—Doncs que Déu us guardi, capità… veieu això —va indicar el coi—. Només puc sepultar un home de cinc, tots ben cepats, que ahir eren vius però que abans de la nit ja eren morts. Només aquest puc sepultar: els altres foren sepultats abans de morir. Aneu rumb a la vostra tomba —digué. I després, girant-se a la seva tripulació—: Esteu a punt, aquí? Doncs col·loqueu la taula damunt el passamà i aixequeu el cos. Doncs bé… Oh, Déu! —va avançar cap al coi amb les mans alçades—: Que la resurrecció i la vida…

—Bracegeu a proa! Timó a sobrevent! —cridà Ahab com llampeguejant els seus homes.

Però l’envestida sobtada del Pequod no fou prou ràpida per escapar al so del patac del cadàver en caure a mar; ni tampoc prou ràpida, de fet, per evitar que algunes de les bombolles que saltaren enlaire no esquitxessin el buc amb el seu baptisme espectral.

Quan Ahab s’allunyava lliscant del Delit marrit, l’estrany taüt-boia que penjava a la popa del Pequod es va fer visible ostensiblement.

—Ei, allí, mireu allí mariners! —va cridar una veu de mal averany en el seu deixant—. En va, oh forasters, fugiu del nostre trist enterrament. Ens doneu la popa només per mostrar-nos el vostre taüt!





132


La simfonia

Era un dia clar, d’un blau d’acer. Els firmaments de l’aire i de la mar gairebé no es podien separar en aquell atzur que ho envaïa tot. L’aire consirós era d’una transparència pura i blana, amb aparença de dona, mentre que la mar robusta i ombrívola s’inflava en glopades llargues, fortes i dilatades, com el pit de Samsó dorment.[172]

Per ci per lla, a les altures, lliscaven les ales blanques d’ocells petits i inefables: eren els pensaments gentils de l’aire femení; però amunt i avall, a les fondàries, en el blau sense fons, s’amuntegaven els poderosos leviatans, els peixos espasa i els taurons, i aquests eren els pensaments durs, tèrbols i criminals de la mar masculina.

Però tot i que contrastaven d’aquesta manera per dins, de part de fora el contrast era només en matisos i en ombres. Tots dos semblaven un; només el sexe, com si diguéssim, els distingia.

A dalt, com un tsar i un rei majestuós, el sol semblava donar el seu aire amable a aquella mar agosarada i tumultuosa; com la núvia al nuvi. I en la ratlla encercladora de l’horitzó, una agitació suau i tremolosa —més visible aquí a l’Equador— insinuava la confiança amable i palpitant, l’alarma amorosa amb què la pobra novençana ofereix la seva sina.

Lligat, cargolat, rondinaire i quallat d’arrugues, sorrudament ferm i resistent, amb els ulls encesos com carbons que encara brillen entre les cendres de la ruïna, Ahab romania sense vacil·lació en la claredat del matí, alçant l’elm estellat del seu front envers el front de noia bonica del cel.

Oh, infància i innocència immortal de l’atzur! Invisibles criatures alades que voleu enjogassades al nostre voltant! Infantesa dolça de l’aire i del cel! Com us oblidàveu del dolor que dujava estretament el vell Ahab! Però així he vist jo les petites Míriam i Marta, sílfides d’ulls riallers, fent xecalines despreocupades entorn del seu vell progenitor, jugant amb el cercle de cabells socarrimats que creixien a la vora del cràter cremat del seu cervell.

Creuant lentament la coberta des del balou, Ahab es va abocar al costat del vaixell i va contemplar com la seva ombra s’enfonsava més i més lluny de la seva mirada, com més i més ell maldava per penetrar la pregonesa. Però la flaire encisadora d’aquell aire encantat va semblar que, per un moment, esbandia aquella cosa cancerosa de la seva ànima. Aquell aire content i feliç, aquell cel graciós, a la fi el tocaren i l’acaronaren. La madrastra terra, tant de temps cruel i execrable, ara li va posar els braços tendres al voltant del seu coll tossut i va semblar que sanglotava joiosament per ell, com per algú que, per molt recalcitrant i perdut que fos, encara ella es veiés amb cor de salvar i beneir.

Des de sota del seu capell inclinat, Ahab va deixar caure una llàgrima a mar, i tot el Pacífic no guardava tanta riquesa com aquella única gota menuda.

Starbuck va veure el vell; el va veure quan s’abocava pesadament per la borda. I va semblar que escoltava en el seu propi cor el sanglot sense mesura que s’escapava del centre de la serenitat que els envoltava. Anant alerta a no tocar-lo i a no ser notat per ell, s’hi va acostar i va romandre allí.

Ahab es va girar.

—Starbuck!

—Capità!

—Oh, Starbuck, és un vent dòcil, dòcil, i un cel d’aspecte dòcil. En un dia com aquest, d’una dolçor molt semblant a aquesta, vaig ferir la meva primera balena… un arponer de divuit anys, era! Quaranta anys… d’això ja fa quaranta anys! Quaranta anys de baleneig constant! Quaranta anys de privacions, de perills i de temporals! Quaranta anys en la mar despietada! Durant quaranta anys Ahab ha desertat la terra pacífica, durant quaranta anys, per fer la guerra als horrors de les fondàries! Sí, sí, Starbuck, d’aquests quaranta anys, ni tres no n’he passat en terra. Quan penso en la vida que he menat, en la desolació de solitud que ha estat, en l’aïllament emmurallat i emparedat d’un capità que no admet gaire l’entrada de simpaties de la terra verda de l’exterior… Oh, quina fatiga, quin cansament! Esclavitud de costa guineana del comandament solitari!… Quan penso en tot això, que només havia mig sospitat i que no havia sabut amb tanta claredat fins ara… i com durant quaranta anys m’he alimentat de vianda seca i salada… símbol exacte de la seca alimentació de la meva ànima!… quan el terrassà més pobre té diàriament fruita fresca a l’abast de la mà, i talla el pa tendre del món en lloc dels meus rosegons florits… I lluny, oceans de llunyania entre jo i la meva muller, noia que vaig maridar passats els cinquanta, per salpar l’endemà mateix vers el cap d’Hornos deixant només un clot en el coixí matrimonial… Muller? Muller? Millor seria dir vídua amb el marit viu! Sí, vaig deixar vídua aquella pobra noia quan m’hi vaig casar, Starbuck. I després, la follia, el frenesí, la sang bullint i el front fumejant amb què, en milers d’arriades, el vell Ahab ha encalçat, furiosament, escumejant, la seva presa… més un dimoni que no pas un home! Sí, sí, quina quarantena de follia! Foll, vell foll, ha estat el vell Ahab! Per què aquest entestament en la persecució? Per què fatigar el braç fins a la paralització amb el rem, i amb l’arpó i amb la llança? Que potser ara Ahab és més ric o més bo? Mireu, Starbuck: no és dur que amb aquesta càrrega fatigosa que porto se m’hagi arrabassat una pobra cama de sota meu? Aquí, retireu-me aquest ble de cabells vells, que m’encega tant que sembla que ploro. Uns blens tan grisos només poden haver crescut de les cendres! Però, semblo molt vell, tan vell, tant, Starbuck? Em sento mortalment defallit, doblegat, geperut, com si jo fos Adam, trontollant sota els segles acaramullats des del Paradís ençà. Déu! Déu! Déu! Esclafa’m el cor!… Esfondra’m el cervell!… Quina befa! Quina befa tan amarga i tan rosegadora aquests cabells grisos… Que potser he viscut alegries a bastament per portar-vos i per semblar i per sentir-me tan intolerablement vell? Acosteu-vos, estigueu a la meva vora, Starbuck. Deixeu-me que miri dins uns ulls humans, que és millor que esguardar al cel o a la mar, millor que mirar cap a Déu. Per la terra verda, per les pedres brillants de la llar! Aquest és el mirall màgic, home: hi veig la meva muller i el meu fill, en els vostres ulls. No, no, quedeu-vos a bord, a bord… no baixeu del bot quan jo ho faci, quan l’Ahab marcat a foc encalci Moby Dick. Aquest atzar no ha de ser el vostre. No, no! No amb la meva llar llunyana que veig en aquests ulls!

—Oh, capità, benvolgut capità! Ànima noble! Gran cor vell, sigui com sigui! Per què ha de perseguir algú aquest peix odiat? Veniu amb mi, lluny! Fugim d’aquestes aigües mortals! Tornem a casa! Starbuck també té muller i fill… muller i fill de la seva joventut germanívola de jocs. Així com són la muller i el fill de la vostra vellesa paternal, amant i esperançada. Anem! Anem-nos-en!… Deixeu-me alterar el rumb ara mateix! Amb quina alegria, amb quina joia, oh capità benvolgut, rodolaríem com una bolla tot el camí per tornar a veure el nostre estimat Nantucket! Crec, senyor, que a Nantucket també hi ha alguns dies tan suaument blaus com aquest.

—Sí, que n’hi ha, sí. Jo els he vists… alguns matins d’estiu. En aquesta hora… sí, ara és la seva sesta del migdia… el noi es desperta eixerit, s’asseu al llit i la seva mare li conta coses de mi, d’aquell vell caníbal que té per pare, que ara és molt lluny damunt les fondàries, però que aviat hi tornaré per fer-lo ballar.

—És la meva Mary, igual que la meva Mary! Va prometre que cada matí portaria el noi dalt del turó per copsar la primera visió de la vela del seu pare! Sí, sí! Prou! Fet! Emproem cap a Nantucket! Veniu, capità, estudieu el rumb i anem-nos-en! Mireu, mireu! Mireu la cara del noi a la finestra! La mà del noi dalt del turó!

Però Ahab va desviar la mirada. Es va estremir com un fruiter marcit i va deixar caure a terra la seva darrera poma feta cendra.[173]

—Què és això sense nom, inescrutable i sobrenatural, quin amo i senyor amagat i ensibornador, quin emperador cruel i implacable em comanda, que contra tots els amors i els desitjos naturals jo em mantinc empenyent, agullonant-me, instigant-me tot el temps, i em fa estar constantment a punt per fer allò que segons el meu cor natural no gosaria ni gosar? És Ahab, Ahab? Sóc jo, Déu, o qui, que alça aquest braç? Però si el gran sol no es mou per ell mateix sinó que és un missatger del cel, si ni una sola estrella no pot girar si no és per algun poder invisible, com pot, doncs, bategar aquest cor petit? Com pot pensar pensaments aquest cervell tan petit, si no és que sigui Déu qui bategui, qui pensi, qui visqui, i no jo? En nom del Cel, Starbuck, ens fan girar i girar per aquest món com el gigre d’allí, i el fat és l’aspa. I tot el temps, vinga!, aquest cel somrient i aquesta mar insondable! Mira aquesta bacora! Qui l’ha posada a perseguir i a clavar les dents en aquest peix volador? On van els assassins, Starbuck? Qui emetrà la sentència si el mateix jutge és arrossegat davant del tribunal? Però és un airet dòcil, dòcil, i un cel d’aspecte dòcil. I ara l’aire flaira com si bufés des d’un prat llunyà. Han dallat herba als peus dels costers dels Andes, Starbuck, i els dalladors dormen entre l’herba tot just tallada. Dormen? Sí, ja podem maldar, ja, però al final tots dormirem en el prat. Dormir? Sí, i ens rovellarem entre la verdor, com les dalles de l’any passat que caigueren i foren abandonades en les rengleres mig dallades… Starbuck!

Però, esblanqueït com un cadàver per la desesperació, l’oficial s’havia esmunyit de la seva vora.

Ahab va creuar la coberta per mirar per l’altre costat, però es va ensurtar en veure, en l’aigua d’aquella banda, dos ulls fixos que s’hi reflectien. Fedallah estava repenjat, immòbil, a la mateixa orla.





133


L’encalç. Primer dia

Aquella nit, durant la guàrdia mitjana, quan el vell —com solia fer adesiara— va pujar del balou on estava repenjat i va anar al seu forat de coberta, tot de sobte va avançar ferotgement el rostre i va ensumar l’aire marí com ho hauria fet un espavilat gos de vaixell en acostar-se a alguna illa bàrbara. Aleshores va declarar que hi devia haver alguna balena a prop. Ben aviat aquella olor peculiar, que a vegades se sent des d’una gran distància i que prové d’un catxalot viu, fou perceptible per a tota la guàrdia. Cap mariner no es va sorprendre quan, després d’inspeccionar el compàs i llavors el penell, i després d’assegurar-se tan exactament com fou possible de la provinença de l’olor, Ahab va ordenar ràpidament que fos alterat lleugerament el rumb del vaixell i que es disminuís el drap.

La prudència extremada que dictava aquells moviments fou justificada amb escreix en trencar el dia per l’espectacle d’una clapa allargassada de calma directament a proa del vaixell, suau com l’oli, i que semblava, per les arrugues d’aigua com pels plecs que la vorejaven, la marca d’aspecte metàl·lic polit d’algun embat ràpid del corrent a l’embocadura d’un torrent profund i veloç.

—Homes als tamborets! Tothom a coberta!

Retronant amb les puntes de tres aspes lligades a manera de maça damunt la coberta del castell de proa, Daggoo va desvetllar els qui dormien amb tals retrunys de judici final que els homes sortiren com una exhalació per l’escotilla, amb la roba a les mans.

—Què veieu? —cridà Ahab girant la cara enlaire.

—No res, capità, no res! —fou el so que va baixar com a resposta.

—Gonetes i perroquets a dalt i a baix i veles a totes bandes!

Amb tot el velam desplegat, ara Ahab va amollar el cable salvavides reservat per guindar-lo al masteler de sobregoneta. Pocs moments després ja l’hissaven quan, no havent arribat encara a dos terços del seu camí, i mentre ullava cap endavant entre el buit horitzontal entre la gàbia i la goneta, va llançar un esgarip de gavina en l’aire:

—Allí bufa! Allí bufa! Un gep com un cim nevat! És Moby Dick!

Inflamats pel crit que va semblar contestat simultàniament pels tres guaites, els homes de coberta es precipitaren a l’eixàrcia per contemplar la famosa balena que feia tant de temps que perseguien. Ara Ahab ja havia arribat a la seva talaia, a uns quants peus més amunt que els altres guaites; Tashtego era just a sota seu, en el tamboret del masteler de goneta, de manera que el cap de l’indi era gairebé al mateix nivell que el taló d’Ahab. Des d’aquella altura, ara veien el catxalot aproximadament a una milla proa enllà, i a cada ondulació de la mar es revelava el seu gep espurnejant, i el seu broll silenciós i regular que s’elevava en l’aire. Per als mariners crèduls va semblar que era el mateix brollador silenciós que havien contemplant tant de temps en els oceans Atlàntic i Índic, a la claror de la lluna.

—I cap de vosaltres no l’havia vist abans? —va cridar Ahab als homes talaiats que tenia al seu voltant.

—Jo l’he vist gairebé en el mateix moment que l’heu vist vós, capità, i he cridat —digué Tashtego.

—No al mateix moment… no al mateix moment… no, el dobló és meu, el fat em reservava aquest dobló per a mi. He estat jo sol. Cap de vosaltres no hauria pogut albirar la Balena Blanca abans que jo. Allí bufa! Allí bufa! Una altra vegada! Una altra vegada! —va cridar amb unes entonacions allargassades, prolongades, metòdiques, a ritme dels brolls visibles i gradualment prolongats del catxalot—. Està a punt de capbussar-se! Aferreu veles! Arrieu gonetes! A punt als bots! Starbuck, recordeu, quedeu-vos a bord i serveu el vaixell. Al timó! Orsa una quarta! Així! Serva, minyó, serva així! Allí aleteja! No, no, només és aigua negra. A punt tots els bots? A punt tothom? Baixeu-me, Starbuck… avall, avall… més de pressa, de pressa!

I Ahab va lliscar per l’aire fins a coberta.

—Va cap dret a sotavent, capità —cridà Stubb—. S’allunya de nosaltres, encara no pot haver vist el vaixell.

—Muts, home! Preparats a les braces! Timó tot a sotavent. Braces a sobrevent! Que flamegi! Que flamegi! Això mateix, molt bé. Als bots, als bots!

Aviat tots els bots tret del de Starbuck foren arriats, i totes les veles dels bots desplegades. Les baiones es movien amb una velocitat esqueixadora i disparaven el bot a sotavent. Ahab encapçalava l’atac. Un fulgor pàl·lid i mortal il·luminava els ulls enfonsats de Fedallah i una ganyota horrible li rosegava la boca.

Com copinyes silencioses de nàutils, les seves rodes de proa lleugeres avançaven ràpidament per la mar, però a l’enemic s’hi acostaven molt lentament. En ser-hi més a prop, l’oceà encara es va fer més llis: semblava que estenia una catifa damunt les seves ones i tan serenament s’allargava que semblava una prat al migdia. A la fi, el caçador sense alè va arribar tan a tocar de la seva presa, aparentment confiada, que va ser visible clarament el seu gep sencer i aclaparador, que lliscava per la mar com una cosa aïllada, instal·lada en un anell giratori i compacte d’escuma fina, peluda i verdosa. El caçador va veure les arrugues envitricollades, vastes, del cap que es replegava lleugerament cap endarrere. I a davant, es projectava damunt l’aigua blana com una tovallola l’ombra refulgent i blanca del seu front ample i lletós, i una ondulació musical acompanyava juganerament l’ombra. I a darrere, les aigües blaves fluïen i s’intercanviaven dins la vall mòbil del seu deixant ferm. A banda i banda s’alçaven bombolles brillants que dansaven als seus costats. Però les bombolles es trencaven una i altra vegada a causa de les potes de centenars d’aus alegres i lleugeres que fregaven suaument la mar amb les plomes i volaven capriciosament. I com l’asta d’una bandera que s’alça del buc pintat d’una nau de Ragusa, la perxa llarga i destrossada d’una llança recent es projectava enlaire des del llom de la Balena Blanca. I adesiara, una de les aus del núvol lleuger que planava damunt el cetaci, en un vol rasant que formava com un cobricel, es posava silenciosament damunt la perxa i s’hi gronxava amb les llargues plomes de la cua onejant al vent com penons.

Una alegria suau, una poderosa placidesa de repòs en velocitat investia la balena llisquívola. Ni Júpiter convertit en toro blanc, fugint amb la raptada Europa agafada als seus corns esvelts, amb els seus ulls amorosos, descarats i atents mirant d’esquitllentes la donzella, amb suau rapidesa encisadora arrissant l’aigua en el seu camí cap al niu nupcial de Creta… ni Júpiter, aquella gran majestat suprema, no superava la glorificada Balena Blanca quan nedava tan divinament.

Per cada un dels seus costats suaus —coincidint amb la mar que es xapava i s’inflava, i que just en haver banyat el cetaci fluïa tot separant-se—, per cada un dels seus costats brillants el catxalot vessava seduccions. No és estrany que entre els seus caçadors n’hi hagués hagut alguns de transportats i temptats d’una manera tan inexplicable per aquella serenitat, que s’haguessin aventurat a atacar-lo. Però fatalment havien trobat que aquella quietud no era altra cosa que l’abillament dels tornados. Però tu, oh catxalot!, amb tota la calma, amb una calma seductora, llisques endavant, i a tots els qui et veuen per primera vegada no els importen els altres que hagis engalipat i destruït abans de la mateixa manera.

I d’aquesta manera, entre les tranquil·litats serenes de la mar tropical, entre les ones el glopeig de les quals quedava suspès per l’extasiament, Moby Dick avançava, ocultant a la vista els terrors immensos del seu tronc submergit i amagant totalment l’esglai desencaixat de la seva mandíbula. Però ben aviat la part anterior va sorgir lentament de l’aigua; per un instant, tot el seu cos marmori va formar un arc elevat com el Pont Natural de Virgínia, i onejant admonitòriament la seva cua en l’aire com un gallardet, el gran déu es va revelar a si mateix, va fondejar i va desaparèixer de la vista. Les blanques aus marines planaren un moment, aturades; després baixaven en picat i esperaven deleroses damunt el bassiot agitat que havia deixat.

Amb els rems en posició vertical i amb les baiones baixes, amb les escotes de les veles a lloure, ara les tres baleneres suraven tranquil·lament esperant la reaparició de Moby Dick.

—Una hora —digué Ahab, arrelat a la popa del seu bot, i va mirar més enllà del lloc de la balena, cap als calitjosos espais blaus i a les buidors extenses i encaterinadores de sotavent. Fou només un instant, car immediatament va semblar que els seus ulls s’enterbolinaven dins el seu cap quan va girar-se per contemplar tot el cercle aquàtic. Ara la brisa refrescava i la mar començava a inflar-se.

—Els ocells!… Els ocells! —cridà Tashtego.

En llarga taringa, com quan les garses reials emprenen el vol, els ocells blancs ara volaven cap al bot d’Ahab, i quan arribaren a poques iardes començaren a voltejar damunt l’aigua, giravoltant i tornant a giravoltar amb crits joiosos i expectants. La seva vista era més esmolada que la de l’home: Ahab no podia destriar cap senyal en la mar. Però de sobte, escrutant les fondàries, va veure molt profundament una clapa blanca vivent, no més gran que una mostela blanca, que pujava a una velocitat prodigiosa i que s’engrandia a mesura que pujava, fins que es va capgirar i aleshores es varen veure clarament les dues llargues fileres corbades de dents blanques i brillants que s’enfilaven surant des de la pregonesa inescrutable. Era la boca oberta i la mandíbula corbada de Moby Dick, i la seva mola vasta i ombrívola, encara mig mesclada amb el blau de la mar.

La boca resplendent badallava sota el bot com una tomba de marbre amb les portes obertes. Ahab va pegar una estropada lateral amb el rem de governall i va fer girar de cop l’embarcació per allunyar-la d’aquella aparició terrible. Després va fer que Fedallah li canviés el lloc i va anar cap a la proa on, agafant l’arpó de Perth, va ordenar als homes que agafessin els rems i es preparessin per ciar.

Ara bé, a causa d’aquell gir en rodó del bot damunt el seu eix, la proa s’havia posat de cara al cap de la balena quan l’animal encara era sota l’aigua. Però Moby Dick, com si s’hagués adonat d’aquell estratagema amb aquella intel·ligència maliciosa que hom li atribuïa, en un instant es va desviar de costat i va envestir amb el seu cap tavellat directament per sota el bot.

De proa a popa, cada taula i cada costella, tot es va estremir, i la balena, ajaguda obliquament damunt el llom a la manera d’un tauró a punt de mossegar, va encloure, lentament i com si ho busqués, la proa entre la boca, de manera que la mandíbula jussana, llarga, estreta i corbada, s’elevà a l’aire lliure i una de les dents va quedar enganxada a un escàlem. La blavenca blancor perlada de l’interior de la mandíbula era a sis polzades del cap d’Ahab i s’elevava part damunt. En aquella posició, la Balena Blanca sacsejava la fusta lleugera com un gat plàcidament cruel el seu ratolí. Fedallah mirava amb ulls sense sorpresa, mans plegades; però els tripulants de pell groguenca de tigre ensopegaven els uns amb els altres per arribar a l’extrem més allunyat de la popa.

I així, mentre les regales elàstiques vibraven amunt i avall quan la balena joguinejava de manera diabòlica amb l’embarcació condemnada, i atès que el cos submergit sota el bot no era susceptible de ser tocat per l’arpó disparat des de la proa precisament perquè la proa era gairebé com si diguéssim dins la seva boca; i mentre les altres baleneres s’aturaven involuntàriament com davant d’una crisi precipitada impossible d’aturar; aleshores fou quan el monomaníac Ahab, furiós per la proximitat tantalitzadora del seu enemic, que el situava, viu i indefens, davant la mandíbula que tant odiava, i enfollit per tot allò, va agafar el llarg os amb les mans nues i va maldar salvatgement per desencaixar l’enclosa. Tot lluitant així, vanament, la mandíbula se li va escapar, les regales fràgils es doblegaren i es varen trencar amb un patac, mentre les dues mandíbules, com unes tisores enormes, relliscaren cap a popa, tallaren l’embarcació en dos bocins i es tancaren novament dins l’aigua, just al mig dels dos bocins flotants, que s’allunyaren l’un de l’altre amb els extrems trencats enfonsant-se, mentre la tripulació, en el bocí destrossat de popa, s’enfilava a les regales i intentava agafar-se als rems per amarrar-los de través.

En el moment preliminar abans que el bot fos trencat en dos, Ahab, que fou el primer a adonar-se de la intenció de la balena per la manera com l’animal va alçar hàbilment el cap —un moviment que li va fer amollar per un instant l’engrapada—, en aquell moment Ahab va fer un esforç final amb les mans per empènyer el bot fora de la mossegada. Però l’embarcació va relliscar més cap endins de la boca de la balena i, tot relliscant, es va escorar, de manera que li va fer perdre el punt de suport que tenia en la mandíbula i, mentre s’inclinava per empènyer, el va trabucar cap enfora i el va fer caure a mar de cara.

Enretirant-se de la seva presa entre el glopeig de la mar, Moby Dick es va aturar a poca distància, aixecant i abaixant el seu cap blanc i oblong enmig de les ones. Alhora, girava lentament tot el seu cos afusat, de manera que quan alçava el seu vast front tavellat —vint peus o més part damunt de l’aigua—, les onades que aleshores s’aixecaven, amb les seves ondulacions confluents, hi trencaven enlluernadores i engegaven venjativament els esquitxos trèmuls molt enlaire.[174] Així mateix, en una galerna, les onades del Canal, només aturades a mitges, reculen des de la base d’Eddystone per sobrepassar-ne triomfalment el cim en la seva carrera desenfrenada.

Però Moby Dick va recuperar ben aviat la seva posició horitzontal i va nedar ràpidament entorn de la tripulació naufragada. Va batre de costat l’aigua del seu deixant venjatiu, com si es fuetegés per a un altre assalt, encara més mortal. La vista del bot estellat va semblar que l’enfollia, com la sang de raïm i de móres posada davant dels elefants d’Antíoc en el llibre dels Macabeus.

A l’entretant, Ahab es mig asfixiava en l’escuma de la cua insolent de la balena, massa esguerrat per nedar —tot i que encara es podia mantenir a flot, àdhuc en el cor d’un terbolí com aquell. El cap desvalgut d’Ahab, doncs, semblava una bombolla sondrollada a punt d’esclatar d’un moment a l’altre. Des del bocí de popa del bot, Fedallah el mirava sense curiositat, mansament. La tripulació, penjada a l’altre bocí a la deriva, no el podia auxiliar; massa que feien de mirar per a ells mateixos. Car l’aspecte de la Balena Blanca era tan embolcalladorament aclaparador, i els cercles cada cop més estrets eren tan planetàriament veloços, que semblava que s’anava a afalconar horitzontalment damunt ells. I malgrat que els altres bots, sans i estalvis, encara rondaven per allí, no gosaven entrar dins el remolí per atacar, no fos cosa que aquell gest seu resultés ser el senyal de la destrucció immediata dels proscrits en perill, Ahab i tots plegats, perquè en aquell cas tampoc ells podien tenir esperances d’escapar-ne. Així és que romanien amb els ulls esbatanats a la vorera exterior de la zona terrible, el centre de la qual era ara el cap del vell capità.

A l’entretant, tot això s’havia albirat des del començament des dels tamborets del vaixell que, orientant les vergues en creu, arribà sobre l’escena; ara hi era tan a prop que Ahab, des de l’aigua, cridà:

—Navegueu sobre…

Però en aquell moment un cop de mar provinent de Moby Dick va trencar contra ell i el va negar per uns moments. Però va poder tornar a sortir a la superfície i es va escaure que es trobava a dalt d’una cresta d’ona.

—Aneu sobre la balena! Feu-la allunyar d’aquí!

El Pequod va emproar i trencant el cercle encantat va aconseguir de separar la balena blanca de la seva víctima, i, tot d’una que es va allunyar sorrudament, els bots volaren a rescatar Ahab.

Un cop arrossegat a dalt del bot de Stubb, amb els ulls encegats de sang i amb els solcs de la cara quallats de saladina, la llarga tensió que havia suportat es va trencar i Ahab va cedir, desmaiat, al judici del seu cos. Durant una estona va quedar estenallat al fons del bot de Stubb, com esclafat per les potes d’un ramat d’elefants. Gemecs sense nom sortien del més pregon del seu cos com sorolls desolats del fons de barrancs.

Però la intensitat d’aquella prostració física va servir, precisament, per abreujar-ne la llargada. En el pas d’un instant, a vegades els cors grans condensen en un únic dolor profund la suma total d’aquelles penes superficials que s’escampen suaument a través de les vides senceres d’homes més febles. I així, aquests cors, per bé que breus en cada sofriment, si els déus ho decreten així, reuneixen en la seva vida tota una era de patiments feta d’intensitats instantànies, car, àdhuc en els seus centres insubstancials, aquestes naturaleses nobles contenen les circumferències senceres d’ànimes inferiors.

—L’arpó —digué Ahab incorporant-se a mitges i arrossegant-se recolzat en un braç doblegat—, s’ha salvat?

—Sí, perquè no s’ha disparat. Aquí el teniu —digué Stubb mostrant-l’hi.

—Posa-me’l davant… s’ha perdut cap home?

—Un, dos, tres, quatre, cinc… hi havia cinc rems, i aquí hi ha cinc homes.

—Està bé… I ara ajuda’m, vull posar-me dret. Ara, ara… ja la veig! Allí! Allí! Encara va a sotavent… quin broll més elevat!… Deixeu-me estar! La saba eterna torna a córrer pels ossos d’Ahab! Doneu vela! Fora rems! El timó!

Passa sovint que, quan un bot és esfondrat, la tripulació és recollida per un altre bot i ajuda als treballs d’aquesta segona embarcació, i així l’encalç es continua amb allò que s’anomena doble bancada de remers. Així fou aleshores. Però la força augmentada del bot no va igualar la força augmentada del catxalot, que semblava que tenia una bancada triple a cada aleta. Nedava a una velocitat tal que es veia clarament que si es continuava l’encalç en aquelles circumstàncies, es podria prolongar indefinidament i gairebé segur que sense esperances. I cap tripulació no podria aguantar un període tan llarg de treball intens i ininterromput en el rem, que era una tensió només tolerable, i encara, en alguna vicissitud breu. Per tant, com passa algunes vegades, era el mateix vaixell qui oferia el mitjà més prometedor de moment per prosseguir la persecució. D’acord amb això, els bots se n’hi anaren i ben aviat foren guindats a les seves grues —prèviament, hom havia amarrat les dues parts del bot destrossat—, i tot plegat fou hissat al costat. Aleshores es desplegà tot el drap, i cada vela fou reforçada amb les ales corresponents de cada banda, com les ales de juntura doble dels albatros, i així el Pequod va seguir a sotavent el deixant de Moby Dick.

Els brolls espurnejants de la balena, amb els prou coneguts intervals metòdics, eren regularment anunciats des dels tamborets, i quan s’anunciava que s’acabava de capbussar, Ahab comptava el temps i es passejava per coberta amb el rellotge de bitàcola en mà; just quan havia expirat el darrer segon de l’hora prevista, se sentia la seva veu:

—De qui és ara la dobla? La veieu?

I si la resposta era: «No, senyor!», immediatament ordenava que l’hissessin a la seva talaia. D’aquesta manera va passar Ahab el dia: adés enfilat a dalt i sense moure’s, ara passejant-se sense aturall per les taules.

Mentre es passejava així, sense dir paraula excepte per cridar als homes d’enlaire, o per ordenar que hissessin més amunt una vela, o perquè en despleguessin una altra en tota l’extensió, caminant així amunt i avall sota el seu capell inclinat, a cada tomb passava per davant del seu bot fet estelles, que havia estat deixat damunt la coberta del castell de popa i allí romania, al revés: la proa trencada de cara a la popa feta bocins. Finalment s’hi va aturar davant, i així com en un cel ja ennuvolat a vegades hi creuen nous estols de núvols, igualment en la cara del vell hi va passar una nova tenebra.

Stubb el va veure aturar-se, i potser pretenent demostrar, per bé que sense vanitat, la seva pròpia fortalesa invençuda, i així servar una plaça de valent en la ment del capità, va avançar cap a ell i contemplant aquella ruïna exclamà:

—El card que l’ase ha refusat… li punxava massa la boca, capità! Ha, ha, ha!

—Quina criatura sense ànima és la que riu davant d’un naufragi? Home, home! Si no sabés que ets tan valent com el foc sense por (i tan mecànic), juraria que ets un poltró. No s’haurien de sentir gemecs ni rialles davant unes restes de naufragi.

—Sí, senyor —digué Starbuck acostant-se—. És un espectacle solemne. És un presagi, i dolent.

—Presagi? Un presagi, dius?… el diccionari! Si els déus volen parlar sincerament a l’home, li parlaran amb honrada sinceritat, i no belluguen el cap i li donen suggeriments boirosos de vella. Fora d’aquí! Vosaltres dos sou els pols oposats d’una mateixa cosa, Starbuck és Stubb al revés, i Stubb és Starbuck al revés, i tots dos sou tota la humanitat. I Ahab està tot sol entre els milions de la terra poblada, i ni els déus ni els homes no són els seus veïns! Quin fred! Fa fred! Estic tremolant!… I ara què? Ei, els de dalt! La veieu? Vull que crideu cada broll, encara que brolli deu vegades per segon!

El dia ja estava a punt d’acabar. Només cruixia el doblec de seda de la seva capa daurada. Ben aviat ja fou gairebé fosc, però els guaites encara no havien baixat.

—Ja no podem veure el brollador, capità… és massa fosc —cridà una veu des de l’aire.

—Per on parava quan l’heu vista per darrera vegada?

—Com abans, capità… directament a sotavent.

—Bé! Ara viatjarà més a poc a poc, aquesta nit. Arrieu gonetes, sobregonetes i sobreperroquet, i les ales, Starbuck! No li hem de passar al davant fins demà. Ara està fent travessia i es pot posar a la capa una estona. Ei, timoner, serva vent en popa! Els de dalt, baixeu!… Stubb, envieu un mariner descansat al tamboret del trinquet, i tingueu cura que sempre hi hagi algú fins demà matí. —Aleshores avançà cap a la dobla del pal major i digué—: Mariners, aquesta moneda d’or és meva, perquè l’he guanyada, però la deixaré clavada aquí fins que la Balena Blanca sigui morta, i aleshores, qualsevulla de vosaltres que l’assenyali el mateix dia que la matarem, per a aquell serà l’or. I si aquest dia la torno a assenyalar jo, aleshores deu vegades aquesta suma serà repartida entre tots vosaltres! I ara fora… la coberta és vostra.

I en dir això es va col·locar al bell mig del balou i, inclinant el capell, es va estar allí fins a l’alba, tret de les estones que, adesiara, acabava de pujar per veure com anava la nit.





134


L’encalç. Segon dia

A trenc d’alba, els tres tamborets foren puntualment ocupats de fresc.

—La veieu? —cridà Ahab després d’esperar una mica que hi hagués més claror.

—No veiem res, capità.

—Tothom a coberta i doneu vela! Va més aviat del que em pensava… Les gonetes!… Sí, les hauríem d’haver deixades desplegades tota la nit… però no hi fa res, ha estat descansar per envestir millor.

Aquí s’ha de dir que aquesta persecució pertinaç d’una balena en particular, continuada dia i nit, i nit i dia, no és una cosa sense precedents en els caladors de la Mar del Sud. Perquè és tal l’habilitat prodigiosa, la sagacitat de l’experiència i la confiança invencible adquirida per alguns grans genis naturals entre els capitans de Nantucket, que per la simple observació de la balena l’última vegada que ha estat albirada poden, en algunes circumstàncies determinades, predir amb força exactitud en quina direcció continuarà nedant el cetaci durant un temps, mentre sigui fora de la vista, així com la velocitat que portarà durant aquest període. I així com un pilot, quan està a punt de perdre de vista una costa, el carés general de la qual coneix prou bé, i on vol tornar ben aviat però a un altre punt més enllà, així com aquest pilot es posa al costat del compàs i pren la posició exacta del cap visible en aquell moment per tal d’encertar amb més seguretat el promontori remot i invisible que vol visitar en el moment adequat, igualment fa el pescador amb la balena des del seu compàs, car després de ser encallada i vigilada diligentment durant unes quantes hores de claror de dia, quan la nit enfosqueix el peix, el futur deixant de la criatura enmig de la fosca és gairebé tan establert en la ment sagaç del caçador com la costa esmentada en la ment del pilot. De manera que, per a la prodigiosa habilitat del caçador, l’evanescència proverbial d’una cosa escrita damunt l’aigua,[175] un deixant, és, per a tots els propòsits desitjables, tan fiable com la terra immutable. I així com aquest poderós leviatan de ferro que és el ferrocarril modern és tan familiarment conegut a cada pas seu que, amb rellotges a la mà, uns homes en calculen la velocitat com els doctors el pols d’una criatura, i diuen ràpidament que el tren ascendent o el tren descendent arribarà a tal o tal punt a tal o tal hora, igualment, quasi, hi ha ocasions en què aquests nantuckesos calculen el temps d’aquest altre leviatan de les fondàries, d’acord amb el tarannà observat de la seva velocitat, i es diuen a si mateixos que d’aquí a tantes hores aquesta balena haurà fet dues-centes milles i estarà a punt d’arribar a tal o tal grau de latitud o longitud. Però per tal que aquesta exactitud tingui un bon assoliment al final, cal que el vent i la mar siguin els aliats del balener, car, de quina utilitat present és per al mariner en mar podrida o en vent contrari l’habilitat que li assegura que és exactament a noranta-tres llegües i un quart del seu port? D’aquestes afirmacions se’n poden inferir moltes qüestions subtils col·laterals referents a la persecució de les balenes.

El vaixell fendia la mar, i deixava en l’aigua un solc com quan una bolla de canó fallada esdevé rella i remou la superfície del camp.

—Vatua la sal i el cànem! —exclamà Stubb—. Aquest bellugueig de la coberta s’enfila per les cames i fa pessigolles al cor. Aquest vaixell i jo som dos bergants valents!… Ha, ha, ha! Que algú m’agafi i em desembarqui a mar d’esquena… perquè, vatua l’ullastre!, la meva espinada és una quilla. Ha, ha, ha!, anem a un trot que no deixa pols darrere!

—Per allí bufa! Bufa! Com bufa! Per allà davant! —fou ara el crit del guaita.

—Sí, sí! —cridà Stubb—. Ja ho sabia, jo… i no te’n pots escapar… bufa i rebenta el teu broll, oh balena! El diable foll en persona va darrere tu! Bufa amb la trompa, esquerda’t els pulmons! Ahab estancarà la teva sang, com un moliner quan tanca la comporta del torrent!

I Stubb parlava gairebé en nom de tota la tripulació. L’exaltament de la persecució ja els havia envaït, bombollejant, com un vi vell renovat. Els febles temors i pressentiments que alguns d’ells haguessin pogut sentir abans, ara no tan sols havien desaparegut de la vista a causa del temor creixent que sentien per Ahab, sinó que esclataven i fugien a la desbandada com tímides llebres de praderia que s’escampen davant l’envestida del bisó. La mà del fat havia engrapat totes les ànimes, i a causa dels perills esglaiadors del dia abans, de la tortura de la incertesa de la nit passada, de la manera fixa, sens temor, cega i incansable que la seva embarcació enfollida avançava capbussant-se envers el seu objectiu fugisser…, a causa de totes aquestes coses, els seus cors rodolaven com pilotes.

El vent que inflava panxes a les veles i que empenyia el vaixell amb braços tan invisibles com irresistibles, semblava el símbol d’aquell poder no vist que els esclavitzava a tots en la seva fua.

Eren un sol home, no trenta. Car, així com l’únic vaixell que els portava a tots estava fet de tota mena de coses diferents —alzina i auró, i pi, ferro, pega i cànem—, però totes es compenetraven i formaven un buc concret que avançava disparat, brandant però també dirigit per la llarga quilla central, així mateix totes les individualitats de la tripulació, la valentia d’aquell home, la por d’aquell altre, la culpa i la culpabilitat, totes les varietats estaven soldades i formaven una singularitat, i tot anava dirigit a l’objectiu fatal al qual Ahab, el seu únic senyor i la seva única quilla, apuntava.

L’eixàrcia era plena de vida. Els tamborets, com els capcuruculls d’altes palmeres, estenien la seva tofa de braços i cames. Agafats a una perxa amb una mà, alguns mariners estiraven l’altra i l’agitaven amb impaciència; d’altres, fent-se ombra als ulls contra la claror enlluernadora del sol, s’estaven asseguts a les vergues que es gronxaven; i tota l’arboradura, quallada de mortals, era madura i al seu punt per al seu destí. Ah! Com s’esforçaven tots, encara, per destriar en aquella blavor infinita la cosa que els podria destruir!

—Per què no crideu, si la veieu? —exclamà Ahab quan, després d’un interval d’alguns minuts del primer crit, no s’havia sentit res més—: Hisseu-me amunt, homes! Aneu errats: Moby Dick no llança un sol broll d’aquesta manera i després desapareix.

I així era. En la seva precipitació adelerada, els mariners havien confós qualsevol altra cosa amb el broll de la balena, com ho provaria ben aviat el fet següent: quan Ahab just havia arribat a la seva talaia, quan just la tira havia estat amarrada amb la clavilla a coberta, va ser com si donés la nota clau d’una orquestra que va fer vibrar l’aire amb la descàrrega combinada d’un munt de rifles. Es va sentir l’esgarip triomfant de trenta pulmons de dant quan —molt més a prop del vaixell que no pas el lloc del brollador imaginari, a menys d’una milla a proa— Moby Dick va saltar a la vista! Car la Balena Blanca ara no havia revelat la seva proximitat amb brolls calmats i indolents, ni amb el doll pacífic de la font mística del seu cap, sinó amb el fenomen molt més prodigiós de la seva guimbada. Pujant a gran velocitat de les fondàries més pregones, el catxalot engega així la seva mola sencera cap a l’element pur de l’aire, i acaramullant una muntanya d’escuma enlluernadora, mostra el lloc on és a una distància de set milles o més. En aquests moments, les ones esqueixades i rabioses que produeix semblen la seva cabellera; en alguns casos, aquesta guimbada és el seu gest de desafiament.

—Per allí guimba! Per allí guimba! —fou el crit, quan la Balena Blanca es va disparar cap al cel com un salmó, en una bravejada incommensurable.

Vist tan sobtadament en la planura blava de la mar, i destacat contra el fons encara més blau del cel, el ruixat que va aixecar va resplendir i espurnejar intolerablement com una glacera, i es va quedar allí, esvaint gradualment la seva intensitat enlluernadora, fins a convertir-se en una boira velada com un plugim que avança en una vall.

—Sí, fes la teva darrera guimbada cap al sol, Moby Dick! —exclamà Ahab—. La teva hora i el teu arpó ja són a l’abast![176] A baix! A baix tothom, i que només quedi un home en el trinquet! Els bots! A punt els bots!

Sense utilitzar les fletxadures dels obencs, que ara els destorbaven, els homes lliscaren cap a coberta com estels fugissers agafant-se per les burdes i les drisses aïllades, mentre que Ahab, menys precipitadament però també veloçment, fou baixat de la seva talaia.

—Arrieu els bots! —cridà així que va arribar al seu; un de recanvi que havia estat apariat el capvespre abans—. Starbuck, el vaixell és vostre… serveu-lo lluny dels bots, però no gaire. Arrieu els bots! Tots!

Com per descarregar un terror punyent dins ells, aquella vegada fou Moby Dick qui va atacar; s’havia girat i ara anava de cara a les tres tripulacions. El bot d’Ahab anava al mig i ell, animant els seus homes, els va dir que envestirien la balena cara a cara, és a dir, remant directament al seu front. No era un sistema fora del corrent, perquè, dins uns límits determinats de distància, un rumb així evita que l’atac sigui previst per la balena a causa de la seva visió lateral. Però abans que el límit d’aquesta distància fos assolit, i quan encara els tres bots li eren tan clarament visibles com els tres mastelers del vaixell, la Balena Blanca, agitant-se i prenent una fua furiosa, gairebé en un instant es va precipitar entre els bots amb les mandíbules obertes i fuetejant la cua, presentant batalla oberta per totes bandes. Sense fer esment dels ferros que li disparaven des dels tres bots, semblava que només tenia la intenció de destruir cada taula de què estaven fetes les embarcacions. Però amb maniobres hàbils, giravoltant constantment com cavalls de guerra ben entrenats en el camp de batalla, els bots l’evitaren durant una estona, per bé que a vegades només per l’amplada d’una taula; i tot el temps, el crit de combat sobrenatural d’Ahab esqueixava a bocins tot altre crit que no fos el seu.

Però a la fi, en les seves evolucions inextricables, la Balena Blanca havia fet creuar i embullar de tal manera les tres cabestreres poc tibades que la lligaven, que aquells caps s’anaren escurçant i, alhora, estiraven els bots malanats cap als arpons que duia clavats. Però, per un moment, la balena es va decantar una mica, com per cobrar forces per a una envestida més terrible; Ahab, aprofitant l’oportunitat, va amollar més cabestrera de moment, i després en va cobrar ràpidament, a batzegades, amb l’esperança de desembullar d’aquella manera alguns dels envitricolls. Aleshores, heus aquí que es va veure un espectacle més salvatge que les dents bel·licoses dels taurons!

Enganxats i cargolats, mesclats en els embulls de cabestrera, els arpons i les llances a lloure, amb les seves llengüetes i puntes esmolades, arribaren com llamps, gotejant, fins a la ranura de la proa del bot d’Ahab. Només es podia fer una cosa. Va agafar el ganivet del bot i va furgar a dins, de través i després per fora les puntes d’acer, va estirar cap endins la cabestrera que les lligava, la va passar, a bord, al proer i aleshores, trencant dues vegades la cabestrera prop de la ranura, va deixar caure a mar el feix d’acer interceptat, i tot va tornar a quedar ferm.

En aquell instant, la Balena Blanca va pegar una fua sobtada entre els embulls de les altres cabestreres i, en fer això, va arrossegar irresistiblement els bots de Stubb i de Flask, més embolicats, cap a la seva cua; va fer topar violentament els dos bots l’un contra l’altre com dues closques que rodolessin per una platja batuda per les ones, i aleshores, capbussant-se, va desaparèixer en un remolí xuclador en el qual, per uns moments, les estelles aromàtiques del cedre giravoltaren com la nou moscada radiada dins un bol de ponx remenat amb rapidesa.

Mentre totes dues tripulacions continuaven giravoltant dins l’aigua intentant agafar-se als bidons de cabestrera, als rems i a altres estris que suraven i també giraven, el pobre petit Flask, mig tombat, pujava i baixava entre les ones com una ampolla buida, i retorcia les cames amunt per escapar de les mandíbules mortals dels taurons. I Stubb cridava vigorosament perquè algú el recollís.

La cabestrera del vell Ahab, ara tallada, li permetia de remar cap al redol escumós per tal de rescatar qui pogués, però en la simultaneïtat enfollidora de milers de perills concrets, el bot encara sencer d’Ahab va semblar estirat cap al cel pels filferros invisibles quan, com una fletxa, envestint verticalment des de la mar, la Balena Blanca va empènyer el fons de l’embarcació amb el seu front ample i la va llançar enlaire fent tombarelles, fins que va tornar a caure, amb la regala per avall, i Ahab i els seus homes maldaven per sortir de sota com foques de la seva cova de vora mar.

La primera pujada de la balena, que va modificar la seva direcció en el moment de tocar la superfície, va fer que involuntàriament es desviés ella mateixa i va anar a raure una mica lluny del centre de la destrucció que havia provocat. Ara, d’esquena a aquells estralls, va estar-se un moment aturada palpant a banda i banda amb la cua, i quan un rem extraviat, una llenca de taula, o la més petita estella o mica dels bots tocava la seva pell, la seva cua es doblegava ràpidament cap enrere i petava de costat contra l’aigua.

Però ben prest, com si estigués satisfeta perquè de moment ja havia fet el seu fet, va empènyer el seu front tavellat a través de l’oceà i, arrossegant darrere ella les cabestreres embullades, va continuar el seu camí a sotavent a la velocitat metòdica d’un viatger qualsevol.

Com abans, el vaixell vigilant havia contemplat tota la batalla i novament s’acostava per al rescat. Varen arriar un bot i recolliren els mariners que suraven, els bidons de cabestrera, els rems i totes les altres coses que es pogueren agafar, per desembarcar-ho tot, sa i estalvi, damunt coberta. De tot hi havia: muscles, canells i turmells trets de lloc, contusions lívides, arpons i llances torçats, embulls inextricables de cap, rems i taules asclats… però ningú no semblava haver sofert cap dany fatal, ni tan sol seriós. Com Fedallah el dia abans, Ahab fou trobat agafat amb posat ombrívol a la meitat del seu bot trencat, que li proporcionava una flotació relativament còmoda, i no s’havia cansat tant com en la desgràcia del dia abans.

Però quan l’ajudaren a pujar a coberta, tots els ulls quedaren fits en ell, perquè en lloc d’aguantar-se dret tot sol, es mig repenjava a l’espatlla de Starbuck, que era el qui estava més a prop d’ell per assistir-lo. La seva cama d’ivori havia estat arrabassada i només li’n quedava una estella curta i punxeguda.

—Sí, sí, Starbuck, a vegades és dolç poder recolzar-se, sigui qui sigui el qui t’aguanta. Tant de bo el vell Ahab s’hagués recolzat més sovint del que ho ha fet.

—L’anella no ha aguantat, senyor —digué el mestre d’aixa acostant-s’hi—. Tanta bona feina com hi havia posat jo en aquesta cama!

—Però espero que no hi hagi cap os trencat —digué Stubb amb una preocupació sincera.

—Ai, tot fet estelles, Stubb… ja ho veus! Però fins i tot amb un os trencat el vell Ahab està intacte. I jo considero que cap os viu dels meus no és ni mica més que aquest os mort que he perdut. No hi ha Balena Blanca, ni home, ni diable que pugui ni arribar a esgarrapar el vell Ahab en el seu propi ésser inaccessible. Pot cap plom de fondeig tocar aquest fons, o cap masteler gratar aquest sostre?… Ei, a dalt! Per on va?

—Cap dret a sotavent, capità!

—Timó a sobrevent, doncs! Desplegueu veles, guardians del vaixell! Baixeu els bots de recanvi i aparieu-los! Starbuck, vós passeu revista a les tripulacions dels bots.

—Deixeu-me que us ajudi a anar fins a l’orla, capità!

—Oh, oh, com se’m clava ara aquesta estella! Destí maleït! Que un capità invencible d’ànima hagi de tenir un oficial tan miserable!

—Senyor…

—El meu cos, home, no vós. Doneu-me alguna cosa que em serveixi de gaiato… allò, aquell bocí de llança servirà. Passeu revista als homes. Segurament encara no l’he vist… Déu del Cel, no pot ser… desaparegut? Ràpid, crideu-los tots!

El pensament insinuat del capità era cert. En passar revista a la companyia, el Parsi no hi era.

—El Parsi! —cridà Stubb—. Deu haver quedat enganxat en…

—Que el vòmit negre et destrueixi!… Correu tots, a dalt, a baix, a la cabina, al castell de popa… trobeu-lo! No se n’ha anat! No se’n pot haver anat!

Però ben aviat tornaren amb la notícia que el Parsi no havia estat trobat enlloc.

—Sí, senyor —digué Stubb—, s’ha quedat atrapat entre els embulls de la vostra cabestrera… em sembla que l’he vist com era arrossegat cap avall…

—La meva cabestrera? La meva? Se n’ha anat? Se n’ha anat? Què volen dir aquestes paraules?… Quin toc de difunts hi sona que el vell Ahab tremola com si fos el campanar? També l’arpó! Tira aquestes deixalles per la borda… ho veus? El ferro forjat, homes, el de la Balena Blanca… no, no, no…, beneit engorronit! Aquesta mà l’ha disparat…, l’arpó és en la balena! Els de dalt! No la perdeu…, ràpid! Tothom a apariar els bots…, recolliu els rems…, arponers! Els ferros, els ferros!… més amunt les sobregonetes i el sobreperroquet! Caceu ben fort les escotes! Ei, timoner, aguanta ferm, per ta vida! Donaré deu vegades la volta a aquest globus incommensurable,[177] sí, i em capbussaré tot dret per travessar-lo, però la mataré!

—Gran Déu! Encara que només sigui un moment, sigueu vós mateix! —exclamà Starbuck—. No la capturareu mai, mai, capità. En nom de Crist, ja n’hi ha hagut prou, és pitjor que la follia del diable. Dos dies d’encalç, dues vegades desfet en estelles, la cama una altra vegada arrabassada… Ara ja se n’ha anat l’ombra maligna, i tots els àngels bons us atabalen d’advertiments… Què més voleu aconseguir? Hem d’encalçar aquest peix assassí fins que faci afonar el darrer home? Ens hem de deixar arrossegar per ell al fons del mar? Hem de ser remolcats per ell al món infernal? Oh, oh… és blasfèmia i heretgia continuar-lo encalçant!

—Starbuck, darrerament m’he sentit atret per vós d’una manera estranya…, d’ençà d’aquella hora en què tots dos vàrem veure, vós sabeu què, l’un en els ulls de l’altre. Però en aquest afer de Moby Dick, la vostra cara ha de ser com el palmell d’aquesta mà: un buit sense llavis i sense trets. Ahab és Ahab per sempre, home. Tots els seus actes estan decretats i són immutables. Tot això fou assajat per vós i per mi un bilió d’anys abans que aquest oceà es gronxés. Beneit! Jo sóc el lloctinent del fat, i actuo sota les seves ordres. I vós, subordinat meu, vós m’heu d’obeir a mi! Acosteu-vos, mariners. Heus aquí un home vell trencat fins al monyó, que s’aguanta en una llança trencada i que només es dreça damunt un peu. Aquest és Ahab… el seu cos… Però l’ànima d’Ahab és un centpeus que es mou damunt un centenar de cames. Em sento tibat, mig destrenat, com els caps que remolquen una fragata desarborada per una galerna; i ho puc semblar. Però abans que no em trenqui, em sentireu cruixir, i fins que no sentiu aquest cruixit sapigueu que el calabrot d’Ahab encara remolca el seu propòsit. Creieu, mariners, en allò que se’n diu presagis? Aleshores rieu ben fort i crideu encore! Car abans que s’ofeguin, les coses que s’ofeguen han de pujar dues vegades a la superfície, i després han de tornar a pujar per enfonsar-se per sempre més. I així serà amb Moby Dick…, ha surat dos dies, i demà serà el tercer. Sí, mariners, pujarà una altra vegada, però serà per llançar el seu darrer broll! No sou uns homes valents, mariners?

—Com el foc sense por! —cridà Stubb.

—I igual de material —va mormolar Ahab. I quan els homes se n’anaven a proa, va seguir mormolant—: Aquestes coses dites presagis! Ahir parlava del mateix amb Starbuck aquí, sobre el meu bot trencat. Oh! Amb quin afany intento arrabassar de mi els cors dels altres que s’han enganxat tan fort en el meu! El Parsi… el Parsi! Se n’ha anat? Se n’ha anat!… Ell, que se n’havia d’anar abans que jo, però encara havia de ser vist de bell nou abans que jo pogués morir… Com és això? Heus aquí un enigma que podria desconcertar tots els advocats encara que tinguessin el suport dels fantasmes de tot el llinatge de jutges… un enigma que em burxa el cervell com el bec d’un falcó. Jo, jo, jo el resoldré, però!

Quan va baixar la fosca, la balena encara era a la vista a sotavent.

Així, una vegada més s’escurçaren les veles i tot va passar gairebé igual que la nit anterior: només que es va sentir el repic dels martells i el zumzeig de la mola d’esmolar fins gairebé a trenc d’alba, mentre els mariners s’atrafegaven a la claror de llanternes en el guarniment complet i acurat dels bots de recanvi i en l’esmolada de les noves armes per a l’endemà. A l’entretant, el mestre d’aixa va fer una altra cama per a Ahab amb la quilla trencada de l’embarcació destrossada; i Ahab, també com la nit anterior, amb el capell inclinat, va romandre fix al seu balou, amb el seu esguard ocult, heliotròpic, girat anticipadament en la seva esfera cap a l’est a l’espera del primer sol.





135


L’encalç. Tercer dia

La matinada del tercer dia fou clara i fresca i una vegada més el guàrdia solitari del tamboret de trinquet fou rellevat per una munió de guaites de dia, que clapejaven cada masteler i gairebé totes les vergues.

—El veieu? —preguntà Ahab.

Però el catxalot encara no era visible.

—Però hi ha el seu deixant infal·lible. Seguim el deixant, doncs, això és tot. Timoner, aguanta ferm, tal com va i com has anat. Quin altre dia tan agradable! Encara que fos un món nou de trinca, un món fet per casa d’estiueig dels àngels, i aquest matí fos el primer que se’ls obrís de bat a bat, no podria néixer un dia més bell sobre el món. Aquí hi hauria matèria per pensar, si Ahab tingués temps per pensar. Però Ahab no pensa mai: només sent, sent, sent. Això ja és prou pessigolleig per a un home mortal! Pensar és audàcia. Només Déu té aquest dret i aquest privilegi. Pensar és, o hauria de ser, una fredor i una calma; i els nostres pobres cors palpiten massa, i els nostres pobres cervells bateguen massa per a això. I malgrat tot, a vegades he cregut que el meu cervell estava molt tranquil… una tranquil·litat gelada, aquest vell crani meu es cruia com un got el contingut del qual s’ha gelat i el trenca. Però el cabell encara ara creix, en aquest moment està creixent i el deu alimentar l’escalfor. Però no, és com aquesta mena d’herba vulgar que creix a qualsevol banda, entre les esquerdes terroses del gel de Groenlàndia o en la lava del Vesubi. Com el fa voleiar aquest vent salvatge; el fa fuetejar contra meu com les pelleringues esqueixades de les veles trencades fuetegen el vaixell sondrollat del qual pengen. És un vent vil que sens dubte ha bufat, abans que aquí, pels corredors i per les celles de les presons, per les sales d’hospitals, tot ventilant-les, i ara ve a bufar aquí tan innocent com els bens. Fora d’aquí! És un vent tacat. Si jo fos vent, no bufaria més damunt aquest món maligne i miserable. M’arrossegaria a algun lloc, a una cova, i m’esmunyiria allà dins. I no obstant això, el vent és una cosa noble i heroica! Qui l’ha conquistat mai? En qualsevol batalla, ell sempre pega la darrera bufada, la més amarga. Correu contra ell i no fareu altra cosa que passar-hi a través. Ah!, és un vent covard que fereix homes completament despullats, però no es presenta mai per rebre ni un sol cop. Fins i tot Ahab és més valent… més noble que això. Tan de bo ara el vent tingués un cos. Però totes les coses que exasperen i ultratgen més els homes mortals són precisament coses sense cos, però només són incorpòries com a objectes, no com a agents. És una diferència molt especial, molt astuta, ah!, molt maliciosa. I malgrat tot, ho torno a dir, i ara ho juro, hi ha quelcom de gloriós i de bell en el vent. En aquests alisis càlids, si més no, que bufen sense aturall en el cel clar, amb una placidesa poderosa, ferma i vigorosa; i no es desvien del seu objectiu, per molt que els corrents més vils de la mar girin i es desviïn, per molt que els Mississipís més poderosos de la terra canviïn de direcció o errin el rumb, insegurs d’on han d’anar a raure. Oh, pels Pols eternals! Aquests mateixos alisis que empenyen tan dreturerament el meu bon vaixell, aquests alisis o quelcom de semblant… quelcom tan inalterable, tan plenament poderós, empeny la meva ànima guillada cap endavant! Som-hi! Ei, els de dalt! Què veieu?

—No res, capità!

—No res! I gairebé és migdia! La dobla va pidolant! Mireu el sol. Sí, sí, deu ser això. L’he avançada. Com és que he corregut tant? I ara és ella qui m’encalça a mi, no pas jo a ella… això és dolent. Ho hauria d’haver tingut en compte. Beneit que sóc! Les cabestreres, els arpons que arrossega. Sí, sí. L’he sobrepassada durant la nit. A virar! A virar! Baixeu tots, tret dels guaites regulars! Homes a les braces!

Amb el rumb que havia navegat, el vent havia bufat aproximadament a la quadra del Pequod, de manera que ara, emproat en direcció contrària, el vaixell avançava a contravent i tornava a batre l’escuma del seu deixant blanc.

—Ara navega amb vent de cara cap a la mandíbula oberta —remugà Starbuck mentre dujava el braçalot acabat de cobrar damunt el passamà—. Que Déu ens guardi, però jo ja sento els ossos humits dintre meu, i la carn ben mullada per part de dins. Sospito que desobeeixo el meu Déu obeint-lo a ell!

—Preparats per guindar-me! —cridà Ahab, avançant cap al cistell de cànem—. La trobarem ben aviat.

—Sí, sí, capità —digué Starbuck, i va fer immediatament el que Ahab manava, de manera que novament Ahab fou enfilat a dalt.

Va passar una hora sencera, allargassada fins a semblar un segle. Ara fins i tot el temps alenava lentament amb una demora feridora. Però a la fi, a unes tres quartes de proa, a sobrevent, Ahab va albirar novament el broll, i a l’instant s’alçaren tres esgarips dels tres tamborets, com proferits per llengües de foc.

—Et torno a trobar cara a cara per tercera vegada, Moby Dick! Baixeu-me a coberta! Caceu les braces a cenyir! Arreplegueu tot el vent! Encara és massa lluny per arriar els bots, Starbuck. Les veles peten. Poseu-vos al costat del timoner amb una porra! Això mateix. Viatja molt veloç i jo hauria de baixar…, però pegaré una altra llambregada tot al voltant des d’aquí dalt, encara tinc temps. Un espectacle antic, molt antic, i en canvi tan jove. Sí, no ha canviat gens ni mica d’ençà de la primera vegada que el vaig contemplar, quan era un noi, des de les dunes de Nantucket! Exactament igual, sí! Ben igual! El mateix espectacle des de Noè a mi. Hi ha una mica de brusca a sotavent. Quins sotavents tan deliciosos! A algun lloc han de menar… a quelcom més que la terra vulgar, amb més gràcia que les palmeres. Sotavents! Per allí va la Balena Blanca. A mirar, doncs, a sobrevent. És més bo si és el quart més amarg. Però adéu, adéu vell tamboret! Què és això? Verd? Sí, hi ha molsa menuda entre les escletxes revingudes de la fusta. No és com les taques verdes de temporal en el cap d’Ahab! Aquesta és la diferència entre la vellesa de l’home i la vellesa de la matèria. Però sí, vell masteler, tots dos ens fem vells plegats. Però en el fons del nostre buc, no en som, de vells, oi, vaixell meu? Sí, amb una cama menys, però això és tot. A fe que aquesta fusta morta és molt millor, en tots els sentits, que la meva carn viva. No té punt de comparació. I he conegut vaixells fets d’arbres morts que sobrevivien les vides d’homes fets de la matèria més vital de pares vitals. Què és el que va dir? Que havia d’anar encara davant meu, com a pilot, i que encara l’havia de veure una altra vegada? Però on? Tindré ulls al fons de la mar, suposant que baixi aquesta escala sense final? I tota la nit he navegat allunyant-me d’ell, fos on fos que es va enfonsar. Sí, sí, com molts d’altres, vares dir veritats terribles sobre tu mateix, oh Parsi. Però Ahab, aquí el teu tret ha fet curt. Adéu, tamboret…, vigila Moby Dick l’estona que jo no hi sigui. Demà ja parlarem, no, anit mateix, quan la Balena Blanca sigui aquí morta i amarrada per la cua i pel cap.

Va donar l’ordre i el baixaren fermament a coberta a través de l’aire fendit, i mentrestant, ell mirava al seu entorn.

Arribat el moment s’arriaren els bots; però quan estava dempeus a la popa de la seva xalupa, a punt de començar la baixada, va fer senyals a l’oficial —que manejava una de les tires dels palanquis a coberta— i li va ordenar que s’aturés.

—Starbuck!

—Capità?

—Per tercera vegada el vaixell de la meva ànima salpa per a aquest viatge, Starbuck.

—Sí, senyor, vós ho heu volgut així.

—Alguns vaixells salpen dels seus ports i després desapareixen per sempre, Starbuck!

—Cert, capità. Una veritat ben trista.

—Alguns homes moren quan la marea baixa; alguns en baixamar, d’altres en plenamar. I ara jo em sento com una onada que és tot una cresta que trenca en escuma. Sóc vell… encaixeu les mans amb mi, home.

Encaixaren. Els seus ulls s’enganxaren i les llàgrimes de Starbuck serviren de pega.

—Oh, capità, capità!… Cor noble… no hi aneu! No hi aneu! Mireu, és un home valent que plora. Ha de ser gran, doncs, l’agonia de la persuasió!

—Arrieu! —cridà Ahab, espolsant-se el braç de l’oficial—. Tripulació a punt!

En un instant, el bot avançava a estropades donant la volta a la popa del vaixell.

—Els taurons! Els taurons! —va cridar una veu des de la lluerna de la cabina—. Oh, amo, amo meu, torneu!

Però Ahab no va sentir res, perquè aleshores la seva pròpia veu també cridava. I el bot va envestir cap endavant.

Però la veu enraonava veritats, car a penes s’havien separat del vaixell que una munió de taurons, que semblava que pujaven de les aigües fosques de sota del buc, mossegaven malignament les pales dels rems cada vegada que els remers les enfonsaven dins l’aigua. I amb les seves mossegades acompanyaven el bot. No és un esdeveniment gaire insòlit aquest, en aquelles aigües infestades. A vegades, els taurons segueixen els bots baleners aparentment de la mateixa manera previsora que els voltors planen damunt les banderes dels regiments en marxa des de llevant. Però aquells eren els primers taurons que havien vist els del Pequod d’ençà que s’havia albirat per primera vegada la Balena Blanca. I ja fos perquè la tripulació d’Ahab estava formada per uns bàrbars de pell tigrada i groguenca, i per tant la seva era més perfumada per als sentits dels taurons —una qüestió que és ben sabut que sovint els afecta—, o fos pel que fos, el fet era que només seguien aquell bot sense molestar els altres.

—Oh, cor d’acer batut! —mormolà Starbuck mirant part damunt la borda i seguint amb els ulls el bot que s’allunyava—. Encara pots bategar amb gosadia davant aquest espectacle? Encara pots baixar la teva quilla entre aquests taurons voraços, que et persegueixen amb la boca oberta i a punt, en aquest tercer dia crític? Perquè quan passen tres dies junts en una sola persecució continuada i intensa, és segur que el primer dia és el matí, el segon dia és el capvespre i el tercer és l’horabaixa i el final d’aquest afer, sigui quin sigui aquest final. Oh, Déu meu! Què és això que em travessa com un tret i em deixa tan mortalment tranquil, però expectant… clavat al cim d’un estremiment? Coses futures suren davant meu, com perfils buits i esquelets. Tot el passat s’enfosqueix i s’emboira. Mary, noia! T’esvaeixes en alegries pàl·lides rere meu. Fill meu! Em sembla que només et veig els ulls, que han tornat d’un blau prodigiós! Els problemes més estranys de la meva vida sembla que s’aclareixen, però hi ha nuvolades entremig… És que m’arriba el dia final? Les cames em flaquegen, com si hagués caminat tot el dia. Sento el cor… Encara batega?… Mou-te, Starbuck… Espolsa’t això de damunt…, belluga’t, belluga’t! Parla alt!… Ei, el guaita! Veus la mà del meu fill que és dalt del turó?… Boig! Ei, el de dalt!… No perdis de vista els bots…, guaita bé el catxalot! Ei, alerta! Fes fugir aquest falcó! Mira! Mira com pica! Esqueixa el penell… —i assenyalava la bandera vermella que voleiava a la galeta del pal major—. Ei, que se l’emporta!… On és ara el nostre vell capità? Podeu veure aquest espectacle, Ahab? Tremoleu, Ahab!

Els bots encara no s’havien allunyat gaire quan, per un senyal fet des dels tamborets —un braç apuntant cap avall—, Ahab va saber que el catxalot s’havia capbussat. Però amb la intenció d’estar-hi a prop quan tornés a emergir, va seguir el seu rumb una mica tangencial des del vaixell. La tripulació encisada romania en un silenci profund mentre que les crestes de les ones martellejaven una i altra vegada contra la proa que se’ls hi oposava.

—Claveu, claveu els vostres claus, ones! Claveu-los fins a la cabota, i ben endins! Esteu martellejant un objecte sense tapa, i no hi ha cap taüt ni cap cotxe fúnebre que pugui ser per a mi… Només el cànem em pot matar! Ha, ha, ha!

De sobte, les aigües que els voltaven s’inflaren lentament en amplis cercles. Després s’elevaren ràpidament, com si rellisquessin de costat des d’un iceberg submergit que pugés veloçment a la superfície. Es va sentir un retruny profund, un zumzeig subterrani. Aleshores tots aturaren la respiració: entrebancada amb caps arrossegats, arpons i llances, va aparèixer de gairell una forma vasta, allargada, a la superfície de la mar. Embolcallada en un vel tènue de calitja descendent, va planar uns segons en l’aire irisat, i després va tornar a caure empantanegada en la fondària. Impulsades trenta peus enlaire, les gotes d’aigua compactes varen espurnejar un instant com feixos de fonts, després es trencaren i caigueren en un ruixat de flocs, deixaren la superfície circular tota escumosa com llet acabada de munyir al voltant de la mola marmòria del catxalot.

—Feu via! —cridà Ahab als remers, i els bots saltaren endavant per a l’atac.

Però enfollit pels terrors recents d’ahir que el burxaven, Moby Dick va semblar posseït per tots els àngels caiguts del cel. Les fileres amples de tendons soldats que s’escampaven pel seu front vast i blanc sota la pell transparent, semblaven teixides juntes quan avançà de cara, batent la cua, entre els bots. Una vegada més els va separar a empentes, i va fer caure els ferros i les llances dels bots dels dos oficials, a més d’esquerdar un costat de la part més alta de les proes. Però va deixar el bot d’Ahab gairebé sense una rapinyada.

Mentre Daggoo i Queequeg es dedicaven a tornar a compondre les taules forçades, i quan la Balena Blanca es va fer enfora, va girar i va mostrar tot el seu flanc en tornar a passar prop d’ells; en aquest moment es va sentir un crit esmolat. Lligat i entortolligat al llom del peix, encordat en les voltes i més voltes que, durant la nit passada, la balena s’havia fet a l’entorn amb els embulls de les cabestreres, es va veure el cos mig esqueixat del Parsi, amb la roba burella espellifada i amb els ulls esbatanats girats cap al vell Ahab.

L’arpó li va caure de la mà.

—Estafat! M’han estafat! —digué amb un alè llarg i dificultós—. Sí, Parsi! Et veig un altre cop… Sí, i tu vas davant, i aquest, aquest, és el cotxe fúnebre que vares prometre. Però et mantinc fins la teva darrera paraula. On és el segon cotxe fúnebre? Fora d’aquí, oficials. Torneu al vaixell! Ara els vostres bots són inútils. Adobeu-los si hi sou a temps, i torneu amb mi. Si no, Ahab es basta sol per morir… Enrere, mariners! El primer que faci esment de saltar d’aquest bot on jo estic, a aquest primer l’arponejo. Vosaltres no sou homes independents, sou els meus braços i les meves cames, per tant m’heu d’obeir. On és la balena? Ha tornat a baixar?

Però mirava massa prop del bot, perquè Moby Dick, com si volgués escapar amb el cadàver que portava, i com si el lloc particular del darrer encontre no hagués estat més que una etapa del seu viatge a sotavent, ara nedava fermament cap endavant i ja havia gairebé passat més enllà del vaixell —que fins llavors havia navegat en direcció contrària al catxalot, per bé que ara havia deturat la seva avançada. Moby Dick semblava nedar a la màxima velocitat, com si no volgués altra cosa que continuar el seu camí per mar.

—Oh, Ahab! —exclamà Starbuck—. Encara no és massa tard, encara no, aquest tercer dia, per deixar-ho estar. Mireu! Moby Dick no us cerca. Ara sou vós, vós, que el busqueu follament!

Cenyint la vela al vent que ara s’alçava, el bot solitari era empès ràpidament a sotavent per rems i drap. I quan Ahab va passar al costat del vaixell, prou a tocar per poder distingir la cara de Starbuck que s’abocava part damunt el passamà, li va ordenar que fes virar el vaixell i que el seguís, però no gaire ràpidament, sinó a una distància assenyada. En mirar cap a munt, va veure Tashtego, Queequeg i Daggoo que s’enfilaven adeleradament als tres tamborets, mentre que els remers es gronxaven en els dos bots escapçats que acabaven de ser hissats al costat i estaven tot atrafegats adobant-los. També, en passar, va veure fugaçment a través de les muixeres Stubb i Flask, atrafegats a coberta entre feixos d’arpons i llances. En veure tot allò, en sentir els martells damunt els bots trencats, uns altres martells llunyans clavaven una tatxa en el seu cor. Però es va sobreposar. I aleshores, en adonar-se que el penell o bandera havia desaparegut del galop del pal major, va cridar a Tashtego, que just havia arribat a aquella alçada, que tornés a baixar a buscar una altra bandera, un martell i tatxes, per tal de clavar-la al masteler.

Potser retuda pels tres dies de persecució exacerbada i per la resistència que oferia al seu avanç l’embull nuós que portava amb ella, o potser perquè ocultava alguna malícia enganyosa, el cert era que la carrera de la Balena Blanca va començar a reduir-se, segons semblava, a causa de la ràpida aproximació del bot cap a ella. Val a dir, però, que de fet la fua darrera de la balena no havia estat tan llarga com abans. I encara, mentre Ahab lliscava sobre les ones, els taurons despietats el continuaven acompanyant, i s’enganxaven amb la mateixa tossuderia al bot, i amb igual continuïtat mossegaven els rems, de manera que les pales eren oscades i trinxades, i deixaven estelles menudes dins mar gairebé cada vegada que s’hi enfonsaven.

—No en feu esment! Aquestes dents fan d’escàlems per als rems! Vogueu, vogueu! La mandíbula del tauró és més bona palanca que l’aigua tova.

—Però a cada mossegada, capità, les pales tan primes es fan més petites.

—Duraran prou! Vogeu!… Però, qui podria dir —va mormolar Ahab— si aquests taurons neden cap al festí de Moby Dick o d’Ahab? Però vogueu, us dic! Sí, bona estropada, ara!… Ja ens hi acostem! El timó, agafeu-me el timó…, deixeu-me passar.

I amb això, dos dels remers l’ajudaren a anar cap a la proa del bot volador.

A la fi, quan l’embarcació arribà a la vora de la Balena Blanca i va passar volant a tocar del seu flanc, ella va semblar que havia oblidat estranyament el seu propi avanç —com fan de vegades les balenes—, i Ahab pogué entrar netament dins la muntanya fumosa de boira que, llançada pel brollador de la balena, es rinxolava amunt el seu gran gep de Monadnock.[178] D’aquesta manera, ben a tocar, Ahab va arquejar el cos cap enrere i, amb els dos braços estirats i alçats per fer contrapès, va disparar el ferro ferotge i la seva maledicció encara més ferotge cap a l’odiat catxalot. Quan l’acer i la maledicció es clavaren al seu punt com si fossin xuclats per una marjal, Moby Dick es va retòrcer de dolor cap a un costat; va agitar espasmòdicament el flanc més proper contra la proa i, sense fer-hi ni un forat, va fer sotsobrar tan sobtadament el bot que, si no hagués estat perquè allí la regala era elevada, Ahab hauria estat escopit una vegada més a mar. Com va passar amb tres dels remers —que no sabien amb anticipació l’instant precís del tret i, per tant, no estaven preparats per a les conseqüències—, que foren llançats per la borda; però varen caure de tal manera que, en un instant, dos d’ells s’agafaren novament a la regala i, alçant-se al seu nivell gràcies a l’impuls d’una cresta d’ona, saltaren novament a bord. Però el tercer home quedava encara desvalgut a popa, per bé que a flot i nedant.

Gairebé simultàniament, amb una poderosa voluntat d’escomesa instantània i incontrolada, la Balena Blanca va envestir a través de la mar tumultuosa. Però quan Ahab va cridar el timoner que donés més voltes a la cabestrera i que l’aguantés així, i després va ordenar a la tripulació que girés en rodó damunt els bancs per remolcar el bot fins a l’objectiu, heus aquí que en aquell moment la traïdora cabestrera va sentir una doble estrebada i es va xapar en l’aire!

—Què es trenca en mi? Algun tendó que cruix!… No, estic sencer. Als rems, als rems! Envestiu-la!

En sentir la fua tremenda del bot que fendia la mar, la balena va girar en rodó per presentar el front pla com a defensa. Però en girar-se, va copsar d’una llambregada el buc negre del vaixell que s’acostava i, com si veiés en ell la font de tota aquella persecució, i considerant-lo —podria ser— un enemic més gran i més noble, tot d’un plegat es va llançar contra la roda de proa que avançava, fent xerricar les barres entre espurnes flamejants d’escuma.

Ahab va trontollar i es va tustar el front amb la mà.

—Em torno cec. Mans, allargueu-vos davant meu perquè pugui trobar el meu camí a les palpentes! És de nit?

—La balena! El vaixell! —cridaren els remers vinclats.

—Estrop! Estrop! Oh mar, fes un coster cap a les teves fondàries perquè, abans que no sigui massa tard, Ahab hi pugui lliscar avall per darrera vegada cap al seu objectiu! Ja hi veig! El vaixell, el vaixell! Estrop, mariners! Que no voleu salvar el meu vaixell?

Però quan els remers forçaren violentament el bot contra el mar que martellejava, els extrems de dues taules de proa ja trencades per la balena s’esbandiren del tot i, gairebé en un instant, el bot ja desarborat va quedar enfonsat a nivell de l’aigua amb la seva tripulació mig submergida i xipollejant que intentava aturar la via d’aigua i treure la que entrava.

A l’entretant, en un moment de contemplació, el martell de Tashtego, que estava enfilat al tamboret, va quedar aturat a la seva mà i la bandera vermella, mig embolicant-lo com una manta,[179] es va estendre a partir d’ell com si fos el seu cor onejant. I Starbuck i Stubb, dempeus al botaló, s’adonaren del monstre que els escometia al mateix temps que l’arponer.

—La balena! La balena! Timó a sobrevent! Timó a sobrevent! Oh, vosaltres, dolces potestats de l’aire, agomboleu-me ara! No deixeu que Starbuck mori, si és que ha de morir, en un desmai de dona. Timó a sobrevent, dic! Oh, beneïts! La mandíbula! La mandíbula! És aquest el final de totes les meves imprecacions? De totes les fidelitats de la meva vida? Oh, Ahab, Ahab, aquí tens la teva obra! Aguanta ferm, timoner, ferm! No, no, timó a sobrevent un altre cop! Que gira per escometre’ns! Oh, el seu front aclaparador avança sempre contra aquell a qui el deure li diu que no pot anar-se’n. Oh, Déu, no m’abandonis ara!

—No estiguis a prop meu, estigue’t sota meu, sigui qui sigui el qui ara ajudarà a Stubb. Perquè Stubb també és aquí, enganxat. Et faig ganyotes, balena ganyotaire! Qui ha ajudat mai Stubb, qui ha mantingut Stubb desvetllat, tret dels seus propis ulls sense parpelleig? I ara el mateix Stubb se’n va a dormir damunt un matalàs que és massa tou per a ell. Tant de bo aquest matalàs fos ple d’esbarzers! Et faig ganyotes, balena ganyotaire! Mireu, oh, sol, lluna i estels! Us dic assassins d’un home tan bo que mai no ha escopit el seu esperit. Malgrat tot, però, encara faria dringar la meva copa amb les vostres, per poc que me l’acostéssiu! Oh, oh, oh, tu, balena ganyotaire, ben aviat tindràs un munt de coses per engolir! Per què no fugiu, Ahab! I jo, fora sabates i fora jaqueta! Que Stubb mori en calçotets! És una mort molt humida i molt salada, però! Cireres, cireres, cireres! Oh, Flask, voldria una cirera ben vermella abans de morir!

—Cireres? Jo en tindria prou de ser allà on en creixen. Oh, Stubb, espero que la meva pobra mare tingui ja la meva part abans d’això, que, si no, només li arribaran unes poques monedes de coure perquè el nostre viatge ja s’ha acabat.

De la proa del vaixell estant, gairebé tots els mariners ara estaven immòbils, en suspens. Martells, bocins de taules, llances i arpons aguantats mecànicament a les mans, tal com s’havien quedat en abandonar les seves ocupacions diverses. Tots els ulls miraven intensament, encisats, la balena, que bellugava estranyament d’una banda a l’altra el seu cap predestinador i enviava cap endavant una franja ampla d’escuma semicircular que s’allargava. Justícia, venjança ràpida i malícia eterna conformaven el seu posat, i, malgrat tot el que els homes mortals varen poder fer, el sòlid contrafort blanc del seu front va topar contra la proa del vaixell a estribord, i homes i taules trontollaren. Alguns varen caure estirats a terra de cara. Com galetes de masteler tretes de lloc, els caps dels arponers foren sotraguejats damunt els seus colls de toro. I per la badadura varen sentir entrar l’aigua com torrents de muntanya de dalt d’un barranc.

—El vaixell! El cotxe fúnebre… el segon cotxe fúnebre! —cridà Ahab des del bot—. La seva fusta només podia ser americana!

Capbussant-se davall el vaixell que s’afonava, la balena va passar estremidora al llarg de la quilla, però girant-se sota l’aigua va tornar a sortir ràpidament a la superfície per l’altra banda de la proa, però més lluny del vaixell que del bot d’Ahab, on, a una distància de poques iardes, va romandre uns instants quieta.

—Em giro d’esquena al sol. Ei, tu, Tashtego! Deixa’m sentir el meu martell. Oh, aquestes tres agulles de campanar inconqueribles! La meva quilla intocada! El meu buc només intimidat pels déus. I tu, coberta ferma, i timó altiu, i tallamar punxegut… vaixell gloriós en la mort! És cert que has de morir, i morir sense mi? Se’m nega el darrer orgull tendre que tenen els més vulgars capitans naufragats? Oh, mort solitària en la vida solitària! Oh, ara m’adono que la meva grandesa més alta rau en el meu dolor més gran. Oh! Des dels límits més llunyans vesseu-vos dins meu ara, ones arrossegades de tota la meva vida passada, i pugeu damunt la cresta enfilada de la meva mort! Cap a tu vinc, balena que tot ho destrueixes però que ets indestructible. A tu m’abraono finalment, t’apunyalo des del cor de l’infern i per mor de l’odi escupo el meu darrer alè damunt teu. Que tots els taüts i els cotxes fúnebres s’enfonsin en una bassa comuna! I atès que cap no ha de ser per a mi, arrossega’m a bocins mentre encara t’encalço, lligat a tu, balena maleïda! Així lliuro la meva arma!

Es va disparar l’arpó. La balena ferida va volar cap endavant. Amb una velocitat inflamadora, la cabestrera va passar per la ranura…, i es va travar. Ahab es va acotar per destravar-la i ho va fer. Però la duja a lloure se li va entortolligar al coll i, silenciosament com els turcs silenciosos estrangulen la seva víctima, va ser arrossegat fora del bot abans que la tripulació pogués adonar-se que se n’havia anat. Un moment després, la pesada gassa de l’extrem final de la cabestrera va sortir volant del bidó completament buit, va colpejar un remer i, petant contra l’aigua, va desaparèixer en les fondàries.

La tripulació de la balenera va quedar un instant silenciosa, aclaparada. Després es giraren.

—I el vaixell? Gran Déu, on és el vaixell?

Prest, a través d’una atmosfera boirosa i atordidora, varen veure el fantasma escorat que s’esvaïa en la fata morgana[180] gasosa. Només la part superior dels mastelers eren fora de l’aigua, i els tres arponers pagans, clavats per orgull, per fatalitat, o per fidelitat, als llocs que abans havien estat les seves talaies en l’altura, encara mantenien les seves vigilàncies damunt la mar, tot enfonsant-se.

I aleshores cèrcols concèntrics rodejaren el bot solitari, tota la tripulació, cada rem que surava, cada mànec de llança. I fent giravoltar i giravoltar tot plegat coses animades i inanimades al voltant d’un vèrtex, engoliren l’estella més menuda del Pequod.

Però mentre les darreres coses que s’enfonsaven queien barrejades damunt del cap ja submergit de l’indi que era al pal major, que encara era visible unes quantes polzades, juntament amb llargues iardes de bandera onejant que es gronxava tranquil·lament amb coincidència irònica damunt les onades destructores que gairebé fregava, en aquell instant, un braç vermell i un martell brandat enlaire cap enrere varen sortir a la superfície en l’acte de clavar més fort la bandera al galop que desapareixia.

Un falcó del cel, que havia seguit ofensivament la galeta del pal major, davallà des de la seva llar natural entre les estrelles, va bequejar la bandera i va amoïnar Tashtego. Per casualitat aquella au va interceptar amb la seva ala ampla i bellugadissa el martell que anava cap a la fusta. En aquell instant, el salvatge que estava submergit a sota va sentir-ne el tremolor eteri i, en la seva ranera de mort, va clavar allí el seu martell glaçat. I així, l’ocell del cel, amb esgarips arcangèlics, amb el bec imperial girat cap amunt, amb tota la figura captiva embolcallada en la bandera d’Ahab, s’enfonsà amb el seu vaixell, que, com Satan, no volia baixar a l’infern fins que no arrossegués amb ell una part viva del cel que li servís d’elm.

Llavors petites aus volaren xisclant damunt el gorg encara bocabadat. Una ona trencada, blanca i tètrica, va petar contra els costers abruptes. Després tot es va enfonsar, i la gran mortalla de la mar va continuar gronxant-se com feia cinc mil anys que es gronxava.





EPÍLEG



I només jo vaig escapar-ne per contar-t’ho.

JOB



El drama ha acabat. Per què, doncs, n’hi ha un que fa una passa endavant? Perquè n’hi va haver un que va sobreviure al naufragi.

Va escaure’s que, després de la desaparició del Parsi, va ser a mi a qui el fat va ordenar d’ocupar el lloc de proer d’Ahab, quan aquell proer va assumir el lloc vacant. El mateix que, quan el darrer dia, els tres homes foren llançats fora borda del bot sotraguejat, va caure per la popa. I així, flotant al marge de l’escena que va seguir, i en completa visió de l’espectacle, quan el xuclador mig debilitat del vaixell que s’enfonsava em va arribar, vaig ser arrossegat, però lentament, cap a la gorja que ja es tancava. Quan hi vaig arribar, s’havia convertit en un bassiot cremós. Aleshores vaig giravoltar i giravoltar sempre empès cap a una bombolla negra com un botó que hi havia a l’eix d’aquell cercle lentament rotatori. Com un altre Ixió vaig giravoltar. Fins que, en arribar a aquell centre vital, la bombolla negra va esclatar cap amunt. I aleshores, alliberat pel seu astuciós ressort i, gràcies a la seva gran capacitat de flotació, impulsat amb gran força cap a dalt, el taüt-boia salvavides va sortir disparat de la mar, va tornar a caure i va surar al meu costat. Aguantat per aquell taüt gairebé un dia i una nit sencers, vaig surar per un oceà bla com una complanta. Els taurons innocus s’esmunyien prop de mi com si portessin forrellats a la boca. Els falcons marins salvatges navegaven amb becs embeinats. El segon dia, un veler es va acostar més i més i finalment em va recollir. Era el Raquel errant, que en el seu viatge de retrocés a la recerca dels seus fills desapareguts només va trobar un altre orfe.



FINIS





APÈNDIX





A


Croquis d’un balener





B


Vocabulari de termes mariners

Abarloar: Atracar una nau al costat d’una altra de manera que només quedin separades per les defenses.

Ala: Vela petita que es posa al costat d’una de gran per agafar més vent. Porta el nom de la vela a la qual va afegida.

Alcàsser: Part de la coberta alta, entre el pal major i el coronament. També dit castell de popa.

Aleta: Quaderna més immediata a la popa. Anca. Aleta de babord. Aleta d’estribord.

Amantina: Cap que va del pal al penol de verga i serveix per mantenir la verga en posició horitzontal o en una inclinació fixa.

Aparell: Conjunt de l’arboradura, eixàrcies i veles d’un vaixell que serveix per a impel·lir-lo valent-se de la força del vent. També es diu «ormeig».

Apariar: Preparar; proveir i posar així com cal per fer alguna cosa. Posar a una nau tots els pals, vergues, botavares, veles i eixàrcies per navegar. També es diu «aparellar» o «ormejar».

Apòstols: Extrem de les guies del bauprès.

Arboradura: Conjunt de peces de fusta i de ferro, especialment pals, vergues, botavares, etc., destinades a suspendre les veles.

Arbre: Pal col·locat verticalment i que serveix per sostenir les vergues i les veles.

Arbre mestre: El pal més alt de la nau. Pal major.

Argue: Torn de tracció consistent en un cilindre o tambor vertical en el qual s’enrotlla el cable o la cadena. Acaba a la part superior amb un cilindre de més diàmetre, amb forats per ficar-hi les aspes o barres per fer-lo girar. És usat per moure o alçar pesos.

Arjau: Barra de fusta o de ferro que, fixada a l’eix del timó, serveix per moure’l. També se’n diu «canya de timó».

Arjau de creuera: Arjau que porta unes barres o unes cadenes que permeten moure’l (o fixar-lo) i manejar-lo de més lluny.

Armar: Proveir una nau de l’ormeig i personal que necessita per navegar. Combinar les diverses peces d’un ormeig i posar-lo en disposició de servir.

Arpó: Instrument de pesca consistent en una barra de ferro o d’acer que, a un extrem, té una o diverses pues dirigides enrere anomenades llengüetes, les quals impedeixen que la presa es desclavi. Els arpons antics, disparats a mà, portaven un mànec de fusta.

Aspa: Conjunt de les quatre barres d’un argue. Per extensió, també cada una de les barres.

Babord: Costat esquerre d’un vaixell, mirant de popa a proa.

Baiona: Rem de pala acassolada, de vegades emprat de timó, altres pel proer. (En els bots del Pequod sembla que n’hi havia un per a cada mariner, i potser no eren exactament igual que les baiones, però ha estat aquesta la paraula que ens ha semblat més apropiada en català per anomenar el mot anglès «paddle» i, sobretot, per distingir-lo del rem normal).

Baleneig: Fer la balena, caçar la balena. (No hem trobat el mot a cap diccionari, però hem pensat que era una bona paraula per traduir el mot anglès «whaling»).

Balenera: Embarcació petita emprada per a l’encalç i la caça de la balena.

Balou: Caixó o caseta de fusta que cobreix la boca d’una escotilla, generalment la que porta a la cabina del patró o al castell de proa.

Bandola: Aparell provisional que fan amb alguns pals en les embarcacions per posar-hi les veles i suplir la falta de pals perduts.

Banyot: Cada un dels extrems de la creueta.

Barraganet: Última peça d’una quaderna, que sobresurt per coberta.

Bau: Cadascuna de les fustes arquejades que van de banda a banda de la nau i sostenen la coberta.

Bau de cofa: Cadascuna de les fustes que, disposades a estribord i a babord d’un pal, en direcció proa-popa, sostenen la cofa. També dits «baus reials».

Bauprès: Pal ajagut que surt de la proa, en direcció més o menys horitzontal, i que serveix per subjectar-hi els flocs i els estais del pal trinquet. Per tal de poder augmentar el nombre de flocs, hom el prolonga amb el botaló.

Besar: Loc. nàut., «a besar», en contacte.

Bita: Peça de fusta o de ferro molt gruixuda, col·locada verticalment sobre la coberta d’un vaixell i que serveix per enrevoltar-hi i fermar-hi les amarres.

Bitàcola: Caixa cilíndrica de fusta o de coure, amb un vidre a la part superior, que és situada damunt coberta o en el pont d’un vaixell, prop del timó, i conté el compàs o brúixola i altres instruments de guia.

Bitó: Bita petita col·locada a l’orla d’una barca i que serveix per amarrar-hi caps.

Bolina: Navegar a bolina o en bolina: formant la proa un angle de 32 graus amb la direcció del vent. Cap que serveix per cobrar vers proa la ralinga de caiguda de sobrevent, per tal d’evitar que flamegi.

Bomejar. Girar un vaixell, fondejar entorn del punt on l’àncora ha fet presa.

Bossell: Corriola composta d’una caixa ovalada de fusta o de ferro dins la qual va la politja o les politges. S’empra per canviar la direcció del moviment d’un cap, d’una cadena, etc.

Botaló: Prolongació del bauprès. (En el Pequod, i en altres vaixells de la mateixa època, el botaló anava sobreposat al bauprès i fins i tot entrava dins la proa, fins a coberta).

Braça: Cap ferm en cada penol d’una verga o passant per un bossell fixat allà, serveix per bracejar la verga esmentada. Mesura de longitud.

Bracejar: Estirar les braces per una o altra banda del vaixell, des de la coberta, per posar la verga en la direcció convenient segons l’angle que hagi de formar amb la direcció del vent.

Buc: El cos principal d’una nau, sense els arbres ni les eixàrcies. Per ext., «embarcació».

Burda: Cadascuna de les cordes que baixen del cap d’un pal o masteler i, fixades a l’orla, mantenen ferm el pal.

Cabestrera: Corda lligada al cap de la xarxa. Nansa de cordill. (Hem triat aquest mot per designar el cap que lliga l’arpó balener, whale-line, que no té correspondència en català, perquè així es denomina en alguns indrets el cable que lliga l’arpó dofiner).

Caçar: Portar cap als seus penols els punys baixos de les veles quadres o estirar per sotavent l’escota de qualsevol altra vela.

Caçar a besar: Estendre tant com sigui possible els punys inferiors d’una vela quadra cap als extrems de la verga.

Cadenots: Peces de ferro del costat d’un vaixell, als extrems superiors de les quals van les bigotes, que són unes fustes planes amb forats, on es fermen les extremitats inferiors dels obencs i altres caps.

Calabrot: Cap molt gruixut per amarrar l’embarcació al moll o per remolcar.

Calador: Zona de pesca.

Calafat: Qui té per ofici calafatar barques.

Calafatar: Ficar estopa i pega dins les juntures de les barques perquè no hi entri l’aigua.

Calcès: Part superior d’un pal major o masteler compresa entre l’assentament dels baus de cofa i el tamboret.

Cameta: Fusta en forma de forca que serveix per desar-hi els rems o altres estris.

Cangrea: Vela de ganivet de forma trapezoidal, més ampla de baix que de dalt, i que s’estén entre dues vergues (el pic i la botavara), relligades al pal per llurs extrems de davant, entorn del qual poden girar.

Cap: Qualsevol mena de corda emprada a bord.

Capa: Navegar a la capa: amb les veles disposades per mantenir la nau quieta.

Capa, vela de: Vela molt gruixuda que s’hissa en mal temps per córrer el temporal o per aguantar capejant-lo. Dita també «vela de fortuna».

Carena: Part submergida del buc d’un vaixell.

Castell de popa: Alcàsser.

Castell de proa: Construcció que s’eleva damunt la coberta alta d’un vaixell, a la part de proa, i que serveix d’estatge de la tripulació. (En el cas del Pequod, la tripulació tenia l’estatge sota la coberta alta, damunt la qual no hi havia cap mena de construcció. De fet, és el «ranxo» però hem conservat el terme «castell de proa» per fidelitat al text original, que denomina l’indret en qüestió com «forecastle»).

Clavilla: Petita barra de ferro, bronze o fusta que posada en un dels forats del claviller serveix per fermar-hi un cap.

Claviller: Post gruixuda que hom posa a la part inferior dels obencs, a l’orla de la nau.

Cenyir: Navegar cap al vent, rebent aquest en una direcció que forma un angle de sis quartes o menys amb la proa.

Cobrar: Cobrar un cap: recollir-lo.

Cofa: Plataforma de taulons o de metall que es basteix al coll dels arbres mestres d’un vaixell. Serveix per pujar-hi a fer certes maniobres i per estar-hi els guaites. (Al Pequod, però, els guaites solen estar als tamborets).

Coi: Hamaca que serveix de llit a bord.

Combés: Porció de la coberta alta compresa entre el pal major i el trinquet.

Coment: Juntura o interstici entre dues planxes o taules d’una embarcació.

Contrafloc: Vela triangular que s’enverga al contraestai de velatxo i va fermada a l’extrem del botaló.

Cornamusa: Peça de fusta o ferro destinada a encapillar un cap. Manegueta.

Coronament: La part més alta de la popa.

Corredor. Peça de pas, llarga i estreta. Part de la coberta de les barques que toca als costats.

Creueta: Travesses de fusta o de ferro de la part alta dels pals que mantenen separades les burdes.

Cuixarro: Taules de reforç dels costats de les embarcacions a proa i a popa.

Desarborar: Perdre els pals un vaixell.

Deixant: Solc que deixa la nau darrere seu.

Doga: Cadascuna de les fustes que formen el cos d’una bóta, barril, etc., i es mantenen unides amb cèrcols.

Donar drap: Augmentar la superfície d’exposició d’una vela al vent.

Drissa: Cap o ormeig per hissar o arriar vergues i veles.

Duja: Una volta de corda.

Dujar: Enrotllar una corda o una vela donant-li algunes voltes sobre ella mateixa.

Dull: Forat que hi ha al fons de la barca, que serveix per escórrer l’aigua que ha entrat dins l’embarcació. Naturalment, quan la barca és en mar, el dull va tapat amb un tap.

Eixalar. Escurçar una vela.

Eixàrcia: Conjunt de cordes i filferros que, amb diferents aplicacions, són emprats a bord de la nau. En particular, les cordes que, amb els pals i les veles, formen l’aparell d’una nau.

Embornal: Muixera.

Enfogonament: Forat de la coberta per on surt l’arbre.

Entolladura: Teixit que resulta de l’entollament de dos caps.

Entollar: Unir dos caps de corda entreteixint els fils de què estan formats, empalmar.

Escàlem: Estaca petita i rodona fixada a la regala d’una embarcació a la qual hom lliga el rem.

Escalemera: Peça de fusta fixada a l’orla de l’embarcació en la qual s’insereix l’escàlem.

Escandall: Instrument que consta d’un plom posat a l’extrem d’un cordill, que serveix per determinar la fondària de la mar en un punt determinat.

Escobenc: Forat practicat a la vora de la roda de proa per on passen les cadenes i els caps d’amarrar la nau. També, peça de fusta o de metall col·locada a l’orla que serveix de guia i aturall de les amarres.

Escorar: Inclinar-se un vaixell a causa d’una mala estiba de la càrrega, per la força del vent o de la mar.

Escolladura: Rebaix que té l’orla d’una embarcació a banda i banda de proa.

Escotilla: Cadascuna de les obertures, generalment rectangulars, practicada a la coberta d’una nau.

Escotilló: Escotilla petita.

Esgotar: Treure aigua del fons d’una embarcació.

Espia: Cap amarrat amb les àncores petites que es porten per entrar o sortir d’un port quan hi ha calma o vent contrari.

Espiga: Part estreta del pal masteler, per on empalma amb el pal mascle. (També hem usat aquest mot per designar la part de l’arpó on s’insereix el mànec de fusta).

Estai: Cap que va de l’extrem superior d’un pal de la nau fins a proa o fins al peu del pal de davant, i que impedeix que l’arbre es tombi a popa.

Estampa: Superfície llisa de la popa dels velers, en la part exterior del buc, damunt la qual hi ha el nom de l’embarcació.

Estribord: Costat dret de la nau mirant de popa a proa.

Estrop: Cap que lliga el rem a l’escàlem.

Estropada: Vogada, remada, cop de rem.

Estubar: Aplicar un bany de vapor.

Faixa: Llista pintada a la part forana de la nau en tota la seva extensió.

Fatxa: Estar en fatxa, navegar en fatxa, posar-se en fatxa un vaixell: posar-se un vaixell en tal disposició que els esforços de les seves veles de proa i de popa es contraresten mútuament i el moviment del vaixell queda gairebé anul·lat.

Fil d’empalomar: Fil relativament gruixut que s’usa per cosir les veles a la relinga.

Filàstica: Fil de cànem d’un sol cap i poc retort amb què es fan els caps i les cordes emprats en marineria.

Flamejar: Bellugar-se una vela per l’acció del vent.

Fletxadures: Llistons de fusta o bocins de corda que hom ferma entre els obencs de manera que serveixin d’escalons.

Fondejar: Tirar l’àncora i assegurar-la al fons de la mar.

Floc: Vela triangular situada entre l’arbre de proa i el bauprès o el botaló.

Folre: Conjunt de les taules de fusta que van clavades damunt les quadernes amb què hom cobreix l’esquelet de la nau.

Gàbia: Vela quadra que hom hissa en el masteler del pal principal de la nau.

Galeta: Peça rodona que es posa a l’extrem superior dels pals de les naus. També dita «virolla».

Galop: La part més aprimada de l’extrem superior d’un masteler.

Gassa: Baga feta a l’extrem d’una corda per enganxar-la a algun lloc.

Gigre: Torn de construcció senzilla que serveix per fer més força a l’hora de cobrar l’ormeig.

Goneta: Vela quadra que s’aferra per dalt a la verga del mateix nom i per baix a la verga del velatxo i de la major.

Guaita: Mariner vigia.

Guindar: Hissar.

Guardí: Cap que es ferma al timó per impedir que es bellugui o que sigui emportat per la mar.

Guinyar: Desviar-se un vaixell cap a un costat o l’altre del rumb a què navega.

Jou: Peça de fusta que reforça la popa per la part interior del buc.

Major, pal: Pal més gros i principal d’una embarcació. Si la nau és de tres pals el major és el mitger. També dit arbre mestre.

Major, vela: Vela hissada al pal major.

Mampara: Envà de fusta o de ferro amb el qual són separats i tancats els diferents allotjaments d’una nau; constitueixen, per tant, les parets de l’embarcació, llevat de les que donen a la part exterior del buc.

Manegueta: Peça de fusta o metàl·lica amb dos braços horitzontals curts que va fixada a la coberta o a l’orla d’una embarcació i serveix per amarrar-hi els caps.

Mariners de proa: Els que s’allotgen al castell de proa, és a dir, els mariners rasos.

Mascle, pal: El pal que puja des de la quilla, al qual són fixats els mastelers.

Masteler: Pal menor que, en els vaixells de creu, va afegit a un pal mascle per sostenir les gàbies i les veles altes. Pren el nom de la vela que sosté o del pal mascle en el qual va muntat.

Mestre d’aixa: Fuster especialitzat en la construcció i col·locació de peces de vaixell.

Mitjana, pal de: Arbre situat més prop de popa, en les naus de tres pals.

Mitjana, vela de: La vela hissada al pal de mitjana.

Mola: Corda plegada i cargolada amb voltes circulars superposades formant espiral. Estol de balenes.

Muixera: Forat de desguàs practicat a l’embarcació, embornal.

Murada: Part interior del costat d’una embarcació.

Obenc: Cadascun dels caps que fixats al pal mascle i a l’orla, fan que el pal pugui suportar els esforços laterals i s’aguanti dret.

Paire: Anar al paire: bracejar les veles de manera que el vaixell prengui vent per la cara de proa, i així mantenir la nau aturada amb les veles esteses.

Pal: Cadascuna de les peces llargues, cilíndriques o lleugerament còniques, formades d’un sol tros o de diferents trossos units un a continuació de l’altre, i que, posades dins una embarcació en posició aproximadament perpendicular a la carena, serveixen per sostenir les vergues i les veles. Arbre.

Palanqui: Aparell consistent generalment en un joc de dos bossells.

Pallet: Sac gran de lona dins el qual el mariner porta tot el que forma el seu llit i la seva roba a bord. Lloc on es guarden les veles. Teixit fet amb cordons de cap, que serveix per defensar un indret del vaixell del fregadís i els cops.

Pallol: Paviment format de taules, damunt el paramitjal.

Paramitjal: Gran reforç de fusta de popa a proa damunt la quilla del vaixell, «sobrequilla».

Passador: Eina de mestre d’aixa. Estri que serveix per lligar els caps a l’orla.

Pastera: Bot molt petit.

Penol: Cadascun dels extrems de la verga.

Perroquet: Masteler que va damunt el pal de sobremitjana. Vela hissada a aquest masteler.

Popa: Part posterior del buc d’un vaixell.

Portella: Mena de porta que tenen els grans velers a l’orla, a l’altura de la coberta. Serveix per deixar sortir l’aigua que es fica a bord. Pot anar tancat o obert.

Prim: Parts més primes de proa i popa d’una nau.

Proa: Part davantera del buc d’un vaixell.

Proer: Mariner que té el seu lloc a la part de proa de l’embarcació. Generalment dirigeix els remers.

Punys de vela: Cadascun dels angles d’una vela.

Quaderna: Cadascuna de les peces corbades, fixades transversalment a la carena, que constitueixen la carcassa del buc i suporten el folre.

Quarter d’escotilla: Tapadora d’una escotilla.

Quilla: Peça longitudinal, la primera que hom col·loca en la construcció d’una embarcació, de proa a popa, i que pot ser considerada la base de tota l’estructura de la nau.

Ralinga: Cap cosit a les vores de les veles per reforçar-les.

Rampagoll: Ganxo fixat a l’extrem d’un mànec, amb diverses puntes cap amunt. Serveix per cercar cordes caigudes dins l’aigua.

Regala: Fusta o passamà que constitueix la part superior de la borda d’una embarcació, «saleta». (En la traducció hem usat les dues paraules, una per als bots i l’altra per al Pequod, perquè a l’original també hi havia dos sinònims).

Rissar: Disminuir la superfície lliure d’una vela lligant-ne una part amb els rissos.

Roda de proa: Peça més sortint de la proa d’una embarcació, que li dóna forma.

Romball: Tros de fusta que és posada com a pedaç al buc d’una embarcació de fusta per tal de tapar una escletxa o un forat.

Ruixó: Ancora petita de tres braços o més, emprada en les barques per fondejar, per enganxar i treure coses del fons de la mar, etc.

Senó: Petit cobert que tapa una part de la proa o de la popa d’una barca i serveix per cobrir objectes, per seure, etc.

Sentina: Part inferior d’una embarcació on s’acumula l’aigua procedent de la neteja de les bodegues o que entra pels costats.

Servar: Governar, mantenir una nau en un determinat estat o posició, especialment des del timó.

Sobregoneta: Vela quadra hissada damunt la goneta en el trinquet i el major.

Sobremitjana: Vela quadra hissada damunt la mitjana.

Sobreperroquet: Vela quadra hissada damunt el perroquet. És la vela més alta del pal de mitjana.

Sobrevent: Costat d’on ve el vent respecte a una embarcació.

Sotavent: Costat oposat al sobrevent.

Sotsobrar: Tombar-se una nau sobre un costat fent mitja volta.

Tamboret: Tros de fusta prismàtic, de secció rectangular, amb dos forats en els quals són fixades l’espiga d’un pal i la base del qual puja a continuació, de manera que queden units i en formen un de sol. (És damunt aquesta fusta que els guaites del Pequod fan la seva guàrdia).

Taula: Cadascuna de les peces de fusta planes que s’empren en la construcció de la coberta i del folre d’una embarcació.

Tira: Corda d’un palanqui per la qual aquest és estirat i se li fa fer moviment.

Trinca: Cap que serveix per amarrar dues coses o per amarrar una perxa, una àncora, etc.

Trinquet, pal de: L’arbre més proper a la proa. Trinquet, vela: vela que s’hissa al pal trinquet.

Velatxo, vela de: La vela que s’hi enverga.

Velatxo, masteler de: El pal que va damunt el trinquet.

Verga: Cadascuna de les perxes col·locades horitzontalment i entravessades al pal d’una nau. Serveixen per portar una vela quadra. Es poden maniobrar i agafen el nom del pal o del masteler al qual van fixades o de la vela que porten.





HERMAN MELVILLE (Nova York, 1 d’agost de 1819 - 28 de setembre de 1891) va ser un escriptor nord-americà, conegut sobretot per la seva novel·la Moby Dick (1851), que ha estat considerada una de les millors novel·les de la literatura nord-americana i també universal. També conreà contes, poemes i assaigs. De ben jove va ser mariner, fet que li va proporcionar el coneixement del món del mar que plasmà a les seves obres.





Notes


[1] Baynard Taylor, poeta de Pennsilvània, autor de Views-A-Foot, i amic de Melville. [Torna]



[2] La màxima pitagòrica: «Abstenir-se de mongetes perquè són flatulentes i participen molt de l’alè de la vida». (Diògenes Laerci, Lives of Eminent Philosophers, llibre 8). [Torna]



[3] La «vall del sacrifici». (Jeremies 7, 31-32). De les catorze esglésies de New Bedford en temps de Melville, com a mínim una era de negres. [Torna]



[4] El vent tempestuós de l’Est que va fer naufragar Pau prop de la costa de Malta (Actes 27, 14). [Torna]



[5] Objectes d’artesania marinera. [Torna]



[6] Marca de ganivets, encara actualment una famosa firma de Connecticut. [Torna]



[7] Màgic alemany que va desconcertar el públic de Nova York en la dècada de 1840. [Torna]



[8] Illa del port de Bombai amb sis coves practicades a la roca i dedicades a Siva el Destructor. [Torna]



[9] Fortalesa des de la qual es veu una panoràmica de Coblenz, part damunt del Rin. [Torna]



[10] L’himne és una adaptació lliure d’una versió rimada del Salm 17, usat a l’Església Holandesa Reformada en la qual va ser educat Melville. [Torna]



[11] Jonàs 2, 5. A l’original, kelpy bottom; Kelpy, a la mitologia escocesa, és un esperit maligne aquàtic que ofega viatgers. [Torna]



[12] Joc de paraules entre Prince of Wales i whaleman (balener), també present en el Diari de l’autor: «… llarga vida a la Reina i al Prince of whales» (en aquest cas, príncep de les balenes, i no de Gal·les). [Torna]



[13] «Ells que s’endinsen a la mar en vaixells, que fan negocis en alta mar». (Salm 107, 2 3-24). [Torna]



[14] Joc de paraules: try pot-luck (tastar el menjar corrent) al Try Pots Inn (hostal de la Destil·leria). [Torna]



[15] Joc de paraules entre clam (cloïssa) i clammy (llefiscós). [Torna]



[16] La doctrina oficial de l’Església d’Anglaterra, fixada en assemblea l’any 1563. [Torna]



[17] Els ossos dels tres Reis Mags que al segle XII foren portats de Constantinoble a la catedral de Colònia. [Torna]



[18] Peleg en hebreu significa «divisió». [Torna]



[19] Thorkell Hákr, l’invasor d’Anglaterra en el segle XI. Les seves gestes foren «gravades al capçal del llit i a l’escambell de davant el seu tron». (The Story of Burnt Njal, tr. sir George Dasent, 1861). [Torna]



[20] Ahab, en hebreu «germà del pare». L’Ahab de la Bíblia va fugir de Jehovà i es va casar amb la fenícia Jezabel, i va adorar Baal (I Reis 22. 39). [Torna]



[21] Bildad, en hebreu «vella amistat o vell amor», consolador de Job (Job 8, 3-6). [Torna]



[22] Alguns dels personatges de l’obra utilitzen el solemne tu com a tractament normal, i d’altres ho fan en algunes ocasions. En anglès la diferència de tractament és evident, però no és igual en català, de manera que hem cregut més convenient no seguir al peu de la lletra unes diferenciacions que, en el nostre idioma, només serien confusionàries. [Torna]



[23] Mateu 6, 19-21. [Torna]



[24] I Reis 21, 19. [Torna]



[25] Tribu de les muntanyes de Canaan, derrotada pels israelites (Josuè 11). [Torna]



[26] Per al capità Peleg, Queequeg és tant Quohog (una escopinya de closca molt dura) com Hedgehog (un eriçó), una mica més avall. [Torna]



[27] Elies fou qui acusà el rei Ahab i qui li va predir la seva condemnació: «Allí on els gossos lleparen la sang de Naboth, els gossos també lleparan la teva». (I Reis 21, 19). [Torna]



[28] Booble Alley era un dels barris més baixos i més degradats de Liverpool freqüentats per mariners. [Torna]



[29] Salms of David i Hymns and Spiritual Songs (1719), aplegats i comentats per Isaac Watts. [Torna]



[30] Nut, la mare d’Isis i d’Osiris. Cf. Plutarc: Isis i Osiris «estaven enamorats l’un de l’altre abans de néixer, i es divertien plegats en la fosca abans de venir al món». (Moralia). [Torna]



[31] James Cook explorà el Pacífic en diverses expedicions durant el decenni de 1770. George Vancouver el va acompanyar en dos d’aquests viatges i va fer el mapa de la costa nord-oest d’Amèrica. Adam Johan von Krusenstern fou el primer rus que va circumnavegar el globus. [Torna]



[32] Per a més explicacions en aquesta qüestió, vegeu els capítols subsegüents. (Nota de Melville). [Torna]



[33] John Bunyan fou detingut per predicar sense llicència. L’adjectiu morè segurament es refereix als seus orígens gitanos. [Torna]



[34] Setè president dels Estats Units, que havia quedat orfe als catorze anys. [Torna]



[35] Dough-boy a l’original. Dough significa pasta de farina, soldat ras, persona poc intel·ligent, servil. El mot «melindro» no és una traducció literal, però és prou fidel a la intenció irònica de l’autor. [Torna]



[36] Tic-Dolly-row: tic douloureux, una neuràlgia facial. [Torna]



[37] La comare que fa néixer esperances en forma de somnis (Romeu i Julieta I, 4). [Torna]



[38] Sé perfectament que, fins ara, els peixos anomenats Lamantins i Dugongs (el peix-porc i el peix-truja dels Coffins de Nantucket), molts naturalistes els inclouen entre les balenes. Però com que són una mena de peixos nassarruts i menyspreables, i s’amaguen sobretot a les boques dels rius i s’alimenten de fenc humit i, especialment, com que no tenen brollador, jo em nego a donar-los les credencials de balena. I els he donat el passaport per tal que abandonin el Regne de la Cetologia. (Nota de Melville). [Torna]



[39] Aquesta classificació, així com alguns dels exemplars que hi figuren, actualment està superada. [Torna]



[40] En anglès sperm whale. Tot al llarg de l’obra, l’autor utilitza indistintament sperm whale o whale per denominar el catxalot, i també whale per denominar tota classe de balenes. [Torna]



[41] El senyal del Senyor segons el qual Ezequies, fill d’Ahaz, rei de Judà, havia de guarir-se (Isaïes 38, 8). [Torna]



[42] És ben senzill el motiu pel qual aquest llibre de balenes no és denominat en quart. Perquè, per bé que les balenes d’aquest ordre, encara que siguin més petites que les de l’ordre anterior, mantenen una semblança proporcionada amb elles, tot i això, els volums en quart dels relligadors en el seu format disminuït no conserven la forma del volum infòlio, i en canvi el volum en octau sí. (Nota de Melville). [Torna]



[43] «Inflar-se i bufar com una orca». [Torna]



[44] En anglès l’amoníac es diu hartshorn (harts, cérvol; hom, banya). [Torna]



[45] En la classificació inicial del Llibre II, el capítol IV correspon a «La fuetejadora», i el V a «La matadora». [Torna]



[46] En el Diari de l’autor llegim una referència a la catedral de Colònia: «Un transsepte és gairebé complet, i contrasta estranyament amb les condicions ruïnoses de la torre inacabada d’un costat». [Torna]



[47] «I el rei d’Israel es disfressà i anà a la batalla». (I Reis 22, 30). [Torna]



[48] Cap indi mingo que després d’una llarga amistat amb els blancs retornà als seus boscos després que la seva família fos destruïda. El seu discurs negant-se a col·laborar en un tractat de pau era familiar a tots els escolars americans. [Torna]



[49] Louis Philippe, el «rei ciutadà» de després de la Revolució de Juliol; Louis Blanc, el dirigent socialista, el llibre l’Organisation du travail del qual (1840) va propugnar per primera vegada el principi «de cadascú segons les seves habilitats, a cadascú segons les seves necessitats»; Lluís el Diable era denominat diplomàticament «Louis Napoleon» a l’edició anglesa, publicada quan era president de la Segona República. [Torna]



[50] En realitat, William Scoresby, fill. [Torna]



[51] Nathaniel Bowditch (1773-1838), navegador i matemàtic, autor de The New American Practical Navigator, conegut simplement com El navegant de Bowditch o com el Bowditch. [Torna]



[52] Thomas Cranmer, primer bisbe protestant de Canterbury, cremat per heretgia, l’any 1556. Però no hi ha constància que les seves cendres fossin escampades. [Torna]



[53] Com el seu homònim en l’adoració desafiant del déu Sol babilònic, Baal (I Reis 16, 31-32). [Torna]



[54] Referència a la corona de Constantí, que segons la tradició porta un dels claus de la Crucifixió i amb la qual foren coronats reis de Llombardia Carlemany, Carles V i altres emperadors romans. [Torna]



[55] Jem Burke i William Thompson «Bendigo» foren campions de boxa anglesos els anys 1833 i 1839-1845, respectivament. [Torna]



[56] Combinació de Demogorg, déu primigeni de l’antiga mitologia, i Demiürg, el creador platònic. Però també suggereix records confusos del Demogorgon del Prometeu desencadenat de Shelley. [Torna]



[57] Joc de paraules entre ball (pilota) i ball-room (sala de ball). [Torna]



[58] Brahma i Siva són déus de la mitologia hindú. [Torna]



[59] El nom de Moby Dick és una derivació de Mocha Dick, una cèlebre Balena Blanca vista l’any 1810 prop de les costes de l’illa de Chiloa, Xile. Molts anys després encara era vista i perseguida, i destrossava baleneres a dojo. [Torna]



[60] El blanc no és usat en la celebració catòlica de la Passió. [Torna]



[61] Pel que fa a l’ós polar, potser qui vulgui entrar més a fons en la qüestió pot insistir que no és la blancor, considerada per separat, allò que augmenta l’espant intolerable d’aquesta bèstia, car, un cop analitzat, aquest espant augmentat es pot dir que només sorgeix de la circumstància que la ferotgia irresponsable de la criatura està investida amb la llana de la innocència celestial i de l’amor; per tant, és pel fet que ajunta dues emocions tan oposades en la nostra ment, que l’ós polar ens esglaia amb un contrast tan poc natural. Però àdhuc assumint que tot això sigui cert, si no fos per la seva blancor no ens produiria aquest terror intensificat. I pel que fa al tauró blanc, la blanca espectralitat viscosa del repòs d’aquest animal quan és observat en el seu tarannà normal, es compagina estranyament amb la mateixa qualitat en el quadrúpede polar. Aquesta peculiaritat és expressada encara més vívidament amb el nom que els francesos donen a aquest peix. La missa de difunts catòlica comença amb «Requiem eternam», i per això aquesta missa és anomenada el Requiem, així com qualsevol música funerària. Així doncs, fent al·lusió a la blancor i a la quietud silenciosa de mort d’aquest tauró, i a la letalitat suau dels seus costums, els francesos li diuen Requin. (Nota de Melville). [Torna]



[62] Recordo el primer albatros que vaig veure. Fou durant una prolongada galerna, molt a prop de la mar Antàrtica. Acabada la meva guàrdia de matí a sota, vaig pujar a la coberta ennuvolada, i allí, fuetejat damunt el quarter d’escotilla major, vaig veure una cosa règia, plena de plomes, d’una blancor immaculada, amb un bec de ganxo de sublimitat romana. De tant en tant arquejava les seves vastes ales d’arcàngel com si volgués abraçar alguna arca santa. L’agitaven uns estremiments i uns batecs prodigiosos. Tot i que estava sa i estalvi de cos, proferia uns esgarips com si fos l’espectre d’algun rei que patís un destret sobrenatural. A través dels seus ulls estranys i inenarrables em va semblar que albirava secrets que arribaven fins a Déu. Com Abraham davant els àngels, em vaig inclinar. Aquella cosa blanca era tan blanca, les seves ales tan vastes, i en aquelles aigües exiliades per sempre jo havia perdut els records acollidors de tradicions i de ciutats. Vaig contemplar molt de temps aquella meravella de plomatge. No puc explicar, només insinuar, les coses que passaren a través de mi com una exhalació. Però a la fi em vaig despertar i, girant-me, vaig preguntar a un mariner quina mena d’ocell era aquell. Un goney, em digué. Goney! No havia sentit mai aquell nom. És concebible que aquella criatura gloriosa sigui tan absolutament desconeguda per als homes de terra? Mai no n’havia sentit parlar! Però algun temps després vaig assabentar-me que goney era un nom mariner de l’albatros. Així és que no hi havia cap possibilitat que la «Rima» magnificada de Coleridge tingués res a veure amb les impressions místiques que jo vaig experimentar en veure aquella au a la nostra coberta, car ni havia llegit la «Rima» ni sabia que l’au fos un albatros. Tot i això, en dir aquestes coses no faig altra cosa que polir indirectament, per fer-lo més brillant, el noble mèrit del poema i del poeta.

Afirmo, doncs, que en la prodigiosa blancor corporal de l’au s’hi amaga principalment el secret de la màgia; una veritat encara més manifesta pel fet que, per un solecisme de termes, hi ha ocells anomenats albatros grisos, i d’aquests sí que n’havia vists sovint, però mai amb les mateixes emocions de quan vaig contemplar l’au antàrtica.

Però, com s’havia capturat aquella criatura mística? Si no ho xiuxiuegeu us ho diré. Amb un ham i una llinya traïdors, quan l’au surava damunt l’aigua. Finalment el capità la va convertir en carter. Li va lligar al coll un bocí de cuiro escrit, amb l’hora i el lloc del vaixell, i després la va deixar fugir. Però jo no dubto que el lligall de cuiro, adreçat als homes, fou deslligat al Cel, quan l’au blanca va volar a unir-se amb els querubins que invoquen i adoren plegant les ales! (Nota de Melville). [Torna]



[63] Els Encaputxats Blancs eren el partit popular de Gant que l’any 1381 dirigí una rebel·lió contra el comte de Flandes i la seva cort a Bruges. [Torna]



[64] Carmelites. L’any 1790 es va fundar un convent d’aquest orde a Maryland, malgrat la susceptibilitat dels protestants. [Torna]



[65] El cim més alt de les muntanyes Hartz, lloc llegendari de la Nit de Walpurgis (Faust, de Goethe). [Torna]



[66] Després d’haver escrit això, l’afirmació ha estat feliçment confirmada per una circular oficial firmada pel lloctinent Maury, de l’Observatori Nacional de Washington, del 16 d’abril de 1851. Segons aquesta circular, sembla que precisament una carta d’aquesta mena està a punt de completar-se i algunes parts ja són presentades a la circular. «Aquesta carta divideix l’oceà en districtes de cinc graus de latitud per cinc graus de longitud. Cadascun d’aquests districtes està creuat perpendicularment per dotze columnes, una per cada mes de l’any; i horitzontalment hi ha tres línies, una per indicar el nombre de dies que s’han passat de cada mes a cada districte, i les altres dues per indicar el nombre de dies en què s’han vist balenes franques o catxalots». (Nota de Melville). [Torna]



[67] Renaud a les cançons de gesta franceses; Rinaldo en l’èpica renaixentista d’Ariosto, Boiardo i Tasso. [Torna]



[68] Els colonitzadors anglesos anomenaven així Metacomet, gran cap dels indis Wampanoag, l’aixecament dels quals l’any 1675 va menar a la més sagnant de totes les guerres índies de Nova Anglaterra. Però sembla que aquí l’autor confon la persecució d’Annawon amb l’expedició de Butler per capturar Joseph Brant, el dirigent dels Mohawk, car Annawon fou capturat pel capità Church. [Torna]



[69] Això que segueix són citacions de la narració de Chace: «Tots els fets semblaven autoritzar-me a concloure que res més tret de la casualitat no dirigia les seves operacions, va fer dos atacs diferents contra el vaixell amb un curt espai de temps entre l’un i l’altre, i tots dos, atesa la direcció, estaven calculats per fer-nos com més mal possible, car l’envestida era frontal i, per tant, s’hi combinava la velocitat dels dos objectes que xocaven. I per aconseguir allò, les maniobres exactes que va realitzar eren necessàries. El seu aspecte era d’allò més horrible i demostrava ressentiment i fúria. Va venir directament de la bandada enmig de la qual acabàvem d’entrar, i en la qual havíem ferit tres dels seus companys, com si estigués encès de venjança pels seus sofriments». I després: «En tot cas, amb totes les circumstàncies considerades en conjunt, tot allò que va succeir davant els meus ulls i que va produir a la meva ment impressions de dolenteria decidida i calculada per part del catxalot (moltes d’aquestes impressions ara ja no les puc recordar), m’indueixen a considerar que la meva opinió és correcta».

Aquí tenim les seves reflexions després d’abandonar el vaixell, durant una nit negra dins un bot obert, quan gairebé desesperava d’arribar a alguna vorera hospitalària: «El fosc oceà i la mar grossa no eren res; la por de ser engolit per algun temporal espantós, o estrellat contra roques amagades, amb tots els altres temes corrents de contemplació temorosa, gairebé no semblaven merèixer ni un pensament momentani; el desolador aspecte del naufragi i el tarannà esglaiador i venjatiu del catxalot ocupaven completament les meves reflexions, fins que el dia va tornar a aparèixer».

A una altra banda (p. 45), parla de: «L’atac misteriós i mortal de l’animal». (Nota de Melville). [Torna]



[70] Els ous de l’arengada i la sardineta. [Torna]



[71] Joc de paraules entre cash (diners) i cashier (destituir). [Torna]



[72] Timur Leng (Timur the Lame), el cruel mongol que va matar milers de persones i va construir piràmides amb les seves calaveres. Potser la referència més directa és a l’obra de Rowe del mateix títol. [Torna]



[73] El compàs de cabina és anomenat l’espieta perquè sense haver d’anar al compàs del timó el capità, a baix, pot estar informat del rumb del vaixell. (Nota de Melville). [Torna]



[74] Als diccionaris actuals aquesta mancança ja està superada. Per altra banda, «gam» també significa bandada de balenes. [Torna]



[75] An American Dictionary of the English Language, editat en dos volums l’any 1828. [Torna]



[76] L’antic crit balener quan s’albirava una balena des del tamboret. Encara el fan els baleners quan cacen la tortuga de les illes Galàpagos. [Torna]



[77] Exconvictes provinents del primer penal d’Austràlia. [Torna]



[78] Guido Reni, pintor italià (1575-1642). [Torna]



[79] Es tracta del dofí i l’àncora, conegut colofó de la Impremta Aldine fundada a Venècia l’any 1490 per Aldus Manutius. [Torna]



[80] De Francis Bacon, Londres 1605. [Torna]



[81] Joc de paraules. «Stump» és monyó, i també soc. Per extensió, qualsevol objecte que utilitzen els discursejadors de carrers per pujar-hi a fer el seu discurs; «stump» també és el discurs en si. [Torna]



[82] Álvaro de Mendaña, que va passar uns mesos de l’any 1568 fent el mapa de les illes Salomó amb la idea de colonitzar-les, idea que va haver de ser abandonada. Cristóbal Suárez de Figueroa va escriure La historia del viaje de Mendaña (Madrid, 1613). [Torna]



[83] La part de mar coneguda entre els baleners com els «Bancs del Brasil» no porta aquest nom, com els Bancs de Terranova, perquè hi hagués alfacs i bancs de sorra, sinó pel seu remarcable aspecte com de prats, causat per les vastes derives de brit que suren constantment en aquelles latituds, on es caça sovint la balena franca. [Torna]



[84] És probable que Melville hagués llegit la Història del Brasil de Southey (1810-19), però també pot ser que faci referència al tràfic d’esclaus portuguès des del Congo i Angola, que, malgrat l’impediment britànic, va continuar tot al llarg de la dècada del 1840. [Torna]



[85] Heròdot conta la història d’Oroetes, sàtrapa persa que va atraure amb engany Polícrates, tirà de Samos, i després el va crucificar. [Torna]



[86] Aquests monstres foren esmentats per primera vegada per Erik Pontoppidan, bisbe de Bergen, en la seva Història Natural de Noruega (17 52). [Torna]



[87] «I allí vàrem veure gegants, els fills d’Enac que venien dels gegants…». (Nombres 13, 33). [Torna]



[88] El noble polonès, heroi del poema de Byron; atrapat en una intriga, el jove Mazeppa fou lligat nu a l’esquena d’un cavall salvatge pel marit injuriat. El cavall, enfollit, va galopar cap a les seves estepes nadiues i Mazeppa, a punt de mort, fou rescatat per uns pagesos ucraïnesos. [Torna]



[89] En altres llocs es diu que el Pequod porta timó d’arjau, i en canvi aquí es parla de mànecs, que corresponen al timó de roda. Aquesta fluctuació es repeteix altres vegades. [Torna]



[90] A una altra banda es veurà de quina substància lleugeríssima és format l’interior de l’enorme cap del catxalot. Tot i que aquesta substància és, aparentment, molt densa, és amb escreix la part més flotant de l’animal, de manera que s’eleva fàcilment en l’aire, cosa que fa invariablement quan va a gran velocitat. A més, és tal l’amplada de la part superior de la part frontal del cap, i tal l’afusada formació de tallamar de la part inferior, que elevant obliquament el cap, es pot dir que el catxalot es transforma en un galiot indolent de proa recta dins un bot de pilot de Nova York de proa esmolada. (Nota de Melville). [Torna]



[91] Per demostrar en part com és d’indispensable aquest acte, podem indicar aquí que en l’antic baleneig holandès s’utilitzava un llampàs per esquitxar la cabestrera amb aigua, i en molts altres vaixells ja tenen un atuell de fusta o una sàssola reservats per a aquest menester. Sigui com sigui, el capell és l’estri més convenient. (Nota de Melville). [Torna]



[92] Podria ser anotat també un petit detall. L’amarra més forta i més segura que pot fer un vaixell amb la balena que té amarrada al costat és per la cua, i com que per la seva més gran densitat aquesta part és relativament més pesada que qualsevol altra del cos (tret de les aletes laterals), la seva flexibilitat àdhuc després de morta la fa enfonsar-se per allí ben avall sota l’aigua, de manera que no es pot arribar a tocar amb la mà des del bot per tal de posar-li una cadena al voltant. Però aquesta dificultat és superada amb enginy: es prepara un cap petit i fort, amb un flotador de fusta a un extrem i un pes al mig, mentre que l’altre extrem és amarrat al vaixell. Amb un maneig traçut, el flotador de fusta és fet sortir a l’altra banda de la massa, de manera que ara, havent encerclat la balena, es fa que la cadena el segueixi immediatament i, fent-la lliscar al llarg del cos, és finalment lligada al voltant de la part més petita de la cua, al punt d’unió dels dos grans lòbuls. (Nota de Melville). [Torna]



[93] L’aixada balenera utilitzada per a l’esquarterament és de l’acer més bo. És de la grossària d’una mà oberta d’home en la seva forma general, es correspon a l’eina de jardí de la qual porta el nom, només que les vores són perfectament llises i el seu extrem superior acaba considerablement més estret que l’inferior. Aquesta arma sempre es manté tan esmolada com sigui possible i, mentre és utilitzada, s’esmola ocasionalment com es fa amb un raor. En el seu encaix, s’hi inseria un pal rígid d’uns vint a trenta peus de llargada. (Nota de Melville). [Torna]



[94] Louis Agassiz (1807-1873), zoòleg i geòleg suís. Els seus Études sur les glaciers (1840) presenten la primera exposició dels moviments glacials. [Torna]



[95] Referència a Sartor Resartus, de Carlyle, on l’anglès Johnson es va delir tota la vida per veure un fantasma, però tot i que va anar al carrer Cock-Lane on hom deia que n’hi havia, no ho va aconseguir. [Torna]



[96] És a dir, a l’estil jueu de la Càbala. [Torna]



[97] Moviment religiós originat entre els quàquers anglesos cap allà la meitat del segle XVIII. S’anomenava «Societat unida dels creients en la segona vinguda de Crist», i creien, entre altres coses, en la dualitat sexual de Déu. [Torna]



[98] «I el setè àngel va vessar la seva copa…». (Revelació 16, 16-17). [Torna]



[99] En anglès monkey-rope. N’hem fet una traducció literal perquè no hi ha correspondència en català i perquè hi ha estris i roba usada pels mariners que porten el nom de monkey, possiblement perquè els mariners, sobretot d’un veler, en enfilar-se per l’aparell semblaven micos. [Torna]



[100] El cap de mico es troba a tots els vaixells baleners, però només en el Pequod el mico i el qui l’aguantava estaven lligats junts. Aquesta millora en l’ús tradicional fou introduïda precisament per Stubb a fi de proporcionar a l’arponer en perill les garanties més segures per a la fidelitat i vigilància de l’aguantador. (Nota de Melville). [Torna]



[101] Això ens recorda que, efectivament, la balena franca té una mena de patilles o, millor encara, bigotis, que consisteixen en quatre pèls blancs esclarissats a la part superior de l’extrem extern de la mandíbula jussana. A vegades aquests blens confereixen una expressió múrria al seu rostre més aviat solemne. (Nota de Melville). [Torna]



[102] L’orgue del segle XVIII de l’església de Sant Bayo, de la ciutat de Haarlem, Holanda. Té cinc mil tubs. [Torna]



[103] Una antiga ciutat del Delta del Nil. La referència de Melville és a Das Verschleirete Bild zu Sais, de Schiller, on un jove que cercava la Veritat en el temple va aixecar el vel prohibit per trobar-hi només penes i una mort pròxima. [Torna]



[104] Un cup gegantí al celler del castell de Heidelberg, amb una capacitat d’aproximadament quaranta-nou mil galons. [Torna]



[105] «Tascó» no és un terme euclidià. Pertany a la matemàtica pura nàutica. No sé si ha estat definit abans d’ara. Un tascó és un sòlid que es diferencia de la falca perquè té el seu extrem més prim format per la inclinació abrupta del costat, en lloc de l’aprimament de tots dos costats. (Nota de Melville). [Torna]



[106] Job 41, 7. [Torna]



[107] Cognom molt estès entre els quàrquers de Nantucket. Per analogia, un «Collin» és un nantuckès. [Torna]



[108] Festa nacional dels Estats Units. [Torna]



[109] La història (també contada per Montaigne) prové de Moralia de Plutarc, i també l’esmenta Plini el Vell, però el nom de Darmònodes no surt enlloc. [Torna]



[110] Una altra al·lusió a Moralia: «Per aquesta raó la bèstia [l’elefant] és granment estimada pels déus, com ho testifica Filopàtor». [Torna]



[111] Si bé tota comparació, pel que fa a la mola de conjunt, entre la balena i l’elefant és absurda, atès que en aquest aspecte l’elefant està en la mateixa proporció en relació a la balena que el gos a l’elefant, no obstant això, no hi manquen alguns punts de similitud curiosa, entre els quals hi ha el brollador. És prou sabut que l’elefant sovint xucla aigua o pols amb la trompa i després l’eleva i l’expulsa com un torrent. (Nota de Melville). [Torna]



[112] «I jo enretiraré la meva mà i tu em veuràs els darreres…». (Èxode 33, 21-23). [Torna]



[113] «Cally» o «gallow» és espantar extraordinàriament, confondre de terror. És una antiga paraula saxona i surt una vegada en Shakespeare:


Els cels enfurits

corglacen [gallow] els mateixos vagabunds de la tenebra…

Lear, acte III, esc. 2.



Per a l’ús corrent de l’idioma d’en terra, el mot és completament obsolet. Quan l’home de terra ferma instruït el sent dir per primera vegada al magre nantuckès, té tendència a considerar-lo com un dels barbarismes propis dels baleners. Passa exactament el mateix amb altres expressius saxonismes d’aquesta mena, que emigraren a les roques de Nova Anglaterra amb el noble braó dels antics emigrants anglesos en temps de l’imperi. Així, algunes de les millors i més arcaiques paraules angleses —les Howard i els Percy de l’etimologia— ara s’han democratitzat o, encara més, s’han fet plebees, per dir-ho així, en el Nou Món. (Nota de Melville). [Torna]



[114] El catxalot, igual que totes les altres espècies de Leviatan, però de manera diferent de la majoria dels altres peixos, cria a qualsevol època de l’any. Després d’una gestació que pot ser calculada aproximadament de nou mesos, només produeix una cria cada vegada, tot i que en alguns casos poc usuals pareix un Esaú i un Jacob, contingència per a la qual van proveïdes, per a la lactància, de dos mugrons curiosament situats a cada costat de l’anus. Però les mamelles s’estenen cap amunt a partir d’allí. Quan per casualitat aquestes parts precioses d’una balena de cria són tallades per una llança d’un caçador, la llet i la sang que vessa la mare rivalitzen a tenyir la mar a moltes perxes de distància. La llet és molt dolça i cremosa; els homes l’han tastada i casa molt bé amb maduixes. Quan sobreïxen d’estimació mútua, les balenes se saluden more hominum. (Nota de Melville). [Torna]



[115] Benedict Arnold, heroi de guerra americà, es va tornar traïdor a la causa americana i va dirigir atacs devastadors contra Virgínia i Connecticut. [Torna]



[116] Grasses, plenes. [Torna]



[117] Personatge de La bella penitent de Nicholas Rowe (1673-1718). [Torna]



[118] Eugène François Vidocq (1775-1857), criminal que va entrar a la Sûreté de París com a policia i va arribar a ser cap de detectius. Més tard fou acusat d’instigar un crim per tal de ser-ne el descobridor. En les seves memòries explica com es va disfressar de monjo i va ensenyar en una escola de noies, a pagès. [Torna]



[119] Els primers quatre volums d’Institutes de sir Edward Coke (1628-1644) són un comentari a Tenures de sir Thomas Littleton (1422-1481). El joc de paraules consisteix a substituir, en la fórmula «cop de puny», el mot «cop» pels quatre volums esmentats, naturalment per donar la impressió de duresa i pesantor extremades. [Torna]



[120] Thomas Erskine (1750-1823) és el gran advocat que defensà The Rights of Man de Thomas Paine del càrrec de sedició. Lord Ellenborough (1750-1818), un repressiu jutge del període revolucionari francès. Així doncs, Erskine és el progressista i Ellenborough, el reaccionari. [Torna]



[121] Temple de Gaza, «amb els seus dos pilars centrals sobre els quals s’aguanta la casa». (Jutges, 16, 20). [Torna]



[122] Els cinc, i més tard set, ports de mar del sud-est d’Anglaterra que fins l’any 1835 rebien uns privilegis en pagament al fet de proporcionar una gran majoria de reclutes a l’armada britànica. [Torna]



[123] Commentaries on the Laws of England de sir William Blackstone. [Torna]



[124] Edmund Plowden, no Plowdon com diu a l’original (15181585), jurista anglès autor de Commentaries ou les reportes. [Torna]



[125] V. E.: Vulgar Errors, o Pseudodoxia Epidemica. [Torna]



[126] «Crappoes», adaptació del mot francès «crapaud», «gripau». [Torna]



[127] Una de les primeres marques de patents medicinals dels Estats Units. Aquí també es fa referència a The whale and his captors, de Cheever, on diu: «Una mesura de píndoles Morrison o Brandreth… probablement llevarien l’obstrucció de la víscera abdominal d’aquesta criatura…». [Torna]



[128] «Ha estat sembrat un cos que es consumia… i ressuscitarà fort i gloriós». (I Corintis 15, 43). [Torna]



[129] «On és el savi? On és l’escriba?… No ha fet Déu follia la saviesa d’aquest món?». (I Corintis 1, 19-20). [Torna]



[130] Lluís VI (1080-1137), el rei francès que va estar gairebé sempre en guerra amb el rei anglonormand Enric I. [Torna]



[131] Potser un canvi del mot «sumgullion» per influència de «slob». «Slumgullion»: deixalles de peix, i també les deixalles aigualides, mescla de sang i oli, que vessa del greix de la balena. «Slob», «fanguissar». [Torna]



[132] La definició del mot no és exactament igual en el diccionari d’Oxford. Gurry: Les deixalles de l’esquarterament i la destil·lació d’una balena. La mescla d’oli aigualit i brutor que l’esquarterament d’una balena deixa a coberta i a sota. [Torna]



[133] Literalment archbishoprick. Prick: «punxar». [Torna]



[134] «Fulls de bíblia! Fulls de bíblia!». Aquest és el crit invariable dels mariners al capolador. Aquest crit és una recomanació perquè vagi alerta i talli el material en llesques tan primes com sigui possible, atès que si es fa així la bullida s’accelera molt i s’augmenta considerablement la quantitat d’oli, a més de potser millorar-ne la qualitat. (Nota de Melville). [Torna]



[135] Constantine Canaris (1790-1877) de Psara es va distingir a la guerra de la independència de Grècia per la destrucció de vaixells turcs mitjançant brûlots de petites dimensions. [Torna]



[136] Daniel 3, 19-27. [Torna]



[137] El riu on fou batejat el rei Mides per alliberar-se del seu toc fatal. [Torna]



[138] «… el meu Déu, la meva força, en qui jo confiaré… la meva salvació i la meva alta torre». (Salm 18, 2). [Torna]



[139] L’antic nom de Hyderabad, durant molt de temps un centre de talla de diamants, famós per la seva opulència. [Torna]



[140] Nathan Daboll (1750-1818), autor de Complete Schoolmaster’s Assistant, molt utilitzat com a llibre de text d’aritmètica. [Torna]



[141] «… he traït la sang innocent…; i se’n va anar i es va penjar». (Mateu 17, 4-5). [Torna]



[142] En anglès hoe-cake, pastís indi que se solia coure damunt la fulla d’un càvec. La frase és una estrofa d’una antiga cançó popular «Old King Crow». [Torna]



[143] Joc de paraules entre Rattler (garlaire) i rattling (viu, alegre). [Torna]



[144] Amb el menjar fresc del corc del blat. [Torna]



[145] Perquè en anglès «boter» és «cooper». (N. de la T). [Torna]



[146] Contrafigura irònica i crítica del capità Scoresby, el qual va utilitzar precisament l’obra esmentada com una de les seves fonts per escriure An account of the Artic Regions. [Torna]



[147] Barrils d’una capacitat de vuit galons i mig. (N. de la T). [Torna]



[148] Però Tranque no és una de les Arsàcides, sinó una illeta molt menuda a la costa sud de Xile. [Torna]



[149] «… vaig construir una casa per al Senyor el meu Déu… i, a davant, hi cremava encens dolç». (II Cròniques 2, 4). «El Gólgota, que traduït vol dir el Lloc de la Calavera». (Marc 15, 22). [Torna]



[150] Leo Africanus o Al-Hassan ibn Mohammed, viatger per Àfrica, fou enviat com a esclau al papa Lleó X i batejat amb el nom de Johannes Leo. A Roma va ensenyar àrab i va completar una narració dels seus viatges. [Torna]



[151] Sir Joseph Banks i el doctor Daniel Carl Solander acompanyaren el capità Cook en la circumnavegació del món. [Torna]



[152] Mercat de bestiar de Londres. [Torna]



[153] Més de dos milions de persones l’any 1850. [Torna]



[154] En els vaixells baleners de catxalot que porten una quantitat considerable d’oli es porta a terme una tasca bisetmanal consistent a baixar una mànega a la sentina i mullar les bótes amb aigua de mar. Aquesta aigua després és treta a intervals per les bombes del vaixell. Amb això s’intenta que les bótes es mantinguin ben estanques i, a més, pel canvi d’aspecte de l’aigua treta els mariners poden detectar ràpidament qualsevol pèrdua que hi hagi en el carregament preciós. (Nota de Melville). [Torna]



[155] Segons les tradicions grega i llatina, Zoroastre «volia ser colpejat pel tro i consumit pel foc del cel». (Pierre Bayle, An Historical and Critical Dictionary). [Torna]



[156] Sant Agustí conta que alguns efesis «li havien assegurat que sant Joan no havia mort, que efectivament havia estat enterrat a Efes, però que era a la seva tomba com si estigués al llit, i que així com veiem el tampament que es belluga d’acord amb la respiració del dorment, així es bellugava la terra de damunt la tomba de sant Joan». (Pierre Bayle, op. cit.). [Torna]



[157] Els mascarells són considerats aus de tempesta. [Torna]



[158] Membre d’una comunitat religiosa d’origen persa, semblant al mazdeisme. És el misteriós Fedallah. [Torna]



[159] Aquest «si», conjunció condicional, fa referència al condicional grec ei, amb el mateix valor. [Torna]



[160] Es refereix a Kali, consort de Siva, deessa negra de la mort. [Torna]



[161] I Corintis 13, 11-12. [Torna]



[162] Segons la llegenda, els Horacis eren tres germans que en combat amb tres germans llatins decidiren la guerra entre Alba i Roma. A vegades figuren tots tres cavalcant un sol corser. [Torna]



[163] El Vell Thor, fill d’Odin, divinitat dels pobles germànics. [Torna]



[164] Daniel 5, 25-28. És a dir, una premonició de mort i destrucció. [Torna]



[165] «El Senyor és la meva llum i la meva salvació; a qui he de témer?». (Salm 27). [Torna]



[166] Car «has lluitat com un príncep amb Déu i amb els homes…». (Gènesi 32, 28). [Torna]



[167] Man en anglès significa «home». [Torna]



[168] Hamlet, acte V. [Torna]



[169] Instrument musical perfeccionat per Franklin i utilitzat per Gluck, consistent en una sèrie de tasses de vidre posades les unes dins les altres i aguantades amb un fus giratori que fa passar els vasos a través d’una cubeta plena d’aigua, i en tocar les vores de les tasses humides amb la punta dels dits es produeix el so. [Torna]



[170] «Es va sentir una veu… i plors amargs; Raquel plorava pels seus fills i no volgué ser consolada perquè ells no hi eren». (Jeremies 31, 15; Mateu 2, 17-18). [Torna]



[171] Parodiant la crida de Jesús als seus deixebles «Seguiu-me», i el comiat final a Getsemaní; «Dormiu ara… és arribada l’hora…». (Marc 14, 41). [Torna]



[172] A tot aquest capítol, el gènere no coincideix en anglès i en català. L’autor considera «aire» femení i «mar» masculina, mentre que en català «aire» és indiscutiblement masculí i «mar» pot ser masculí o femení, però aquí hem optat per la forma femenina, que és la que s’utilitza més normalment i extensament prop de mar. [Torna]



[173] Les pomes de bell aspecte de Sodoma es desfeien en cendra quan les tocaven (Milton, El paradís perdut, X). [Torna]



[174] Aquest moviment és peculiar del catxalot. Se l’anomena alçallança (pitchpoling) per comparació al balanceig preliminar de la llança balenera, amunt i avall, en l’exercici descrit abans. Amb aquest moviment, el cetaci deu copsar millor i més completament qualsevol objecte que tingui al seu voltant. (Nota de Melville). [Torna]



[175] Pot ser una referència a l’epitafi de John Keats: «Aquí jau un el nom del qual fou escrit a l’aigua». Però també és universalment proverbial allò que en català diem: «fer retxes dins l’aigua», per dir que una cosa és inútil o no perdurable. [Torna]



[176] «Mira que l’hora és arribada…». (Mateu 26, 45). [Torna]



[177] Com el Puck de Shakespeare a Somni d’una nit d’estiu: «Posaré una cinta al voltant del món en quaranta minuts». [Torna]



[178] Una muntanya aïllada de cim pelat al sud de New Hampshire. [Torna]



[179] De fet, com un plaid, la manta del vestit tradicional dels Highlanders escocesos. Com Queequeg, en un altre moment de la història, amb el seu vestit escocès. [Torna]



[180] Un miratge que es produeix ocasionalment prop de les costes de Calàbria i a l’estret de Messina. La forma peculiar d’aquest miratge és una imatge duplicada, amb la meitat invertida, que es veu espessa als mastelers o damunt l’aigua. La fada Morgana era la germana del rei Artur. [Torna]





