A partir de 1910 i fins al final de la Guerra Civil espanyola, Josep M. Folch i Torres es dedica de ple i amb intensitat a la literatura infantil i juvenil. Escriu un gran nombre de novel·les cada any per a la «Biblioteca Patufet», col·lecció d’aventures amb temes d’època, del país, exòtics, urbans o rurals. Quan l’editor veu la potencialitat comercial de les pàgines que li presenta Folch i Torres decideix convertir la novel·la en un suplement d’En Patufet, en entregues setmanals: n’hi ha d’humorístiques com En Bolavà detectiu (1911), d’inspirades en Jules Verne, de l’Oest americà, de sentimentals…





Josep Maria Folch i Torres





En Bolavà, detectiu




ePUB v1.0

BreivaX 04.10.18





Títol original: En Bolavà, detectiu

Josep Maria Folch i Torres, 1911

Edició digital: BreivaX (v1.0)

Aportació: Epubqüest

ePUBCat base r1.3





Antecedents


Fins ara, l’intrèpid Bolavà s’havia negat en absolut a permetre que fossin publicades les seves interessantíssimes memòries, que expliquen els fets extraordinaris de la seva vida de detectiu. Tothom sap la fama que té l’heroic Bolavà com a caçador i com a viatger, però fins ara ningú no coneixia l’època més interessant de la seva vida, que és la que invertí a descobrir malfactors i a recobrar peces de valor que havien estat robades.

No es creguin els meus lectors que, això, en Bolavà ho fes per mesquí interès o per vanitat. En Bolavà no era d’aquests que, com en Sherlock Holmes, expliquen a tothom les seves proeses. Ell, ben al contrari d’això, les realitzava sense que ningú se n’adonés, i no per altra finalitat que la d’ésser útil als seus consemblants.

Aquest noble desinterès no li ha privat de trobar-se molts cops en situacions ben compromeses. Més d’una vegada s’ha vist en Bolavà voltat per tots cantons, en imminent perill de mort, i és sols gràcies a la seva gran serenitat que li ha estat possible portar a terme actes que, si no fos en Bolavà qui ho assegura, més d’un no s’ho creuria.

Cap detectiu, és ben segur, no pot envanir-se de fetes com les d’en Bolavà. Cap, com ell, ha recorregut tants països ni realitzat tantes proeses en bé de la humanitat…

Però no ens entretinguem més. Els fets, més que les paraules, provaran als meus lectors la certitud de les meves asseveracions. A continuació copiem íntegrament les memòries escrites, a estones perdudes, pel mateix Bolavà. És, doncs, ell qui parla.





De com en Bolavà esdevingué detectiu


Era una nit fosca com l’interior d’una xemeneia. Jo vivia aleshores en un magnífic piset, tot emblanquinat, d’un barri cèntric dels afores. El meu llit estava format per unes formoses caixes velles, i un caixó buit de cerveses em servia de tauleta de nit. Una ampolla de xampany del millor, però buida, em feia de magnífic candeler. No tothom pot gastar ampolles de xampany per al seu ús domèstic.

Aquella nit jo dormia profundament. Justament un amic meu, de quan anàvem a estudi, m’havia convidat a fer un gran sopar en celebració d’haver estat nomenat burot de primera classe. El sopar havia estat esplèndid. Patates bullides amb bacallà, com a sopa; bacallà amb patates, como a entrant; bacallà bullit, com a peix, i arengada farcida per postres.

Podeu comptar, doncs, que després d’un sopar així era forçós que jo dormís profundament.

Com ja he dit, la nit era fosca. Faig aquest aclariment perquè no es cregui ningú que la nit era clara.

A la casa, tothom dormia. Res no torbava la solemnitat de la nit… De sobte, uns grans gemecs es varen sentir. Eren uns gemecs esgarrifosos, terribles, planyents, que trencaven el cor.

Vaig despertar-me; vaig fer el badall de costum i em vaig posar a escoltar; però no sentint cap remor, vaig dir-me: «Devia somiar».

Encara no m’havia tornat a deixar caure damunt del meu coixí de serradures, que torno a sentir els mateixos gemecs: «Hola, hola!», vaig dir-me. Això comença a escamnar-me.

Assegut al meu llit, vaig continuar escoltant. Ara els gemecs se sentien més ofegats, com si els criminals tapessin la boca de la víctima. Això de la víctima m’ho va semblar, no és que ho sabés. I va acabar de semblar-m’ho en sentir, en un moment que els gemecs havien parat, un enraonament confús de veus humanes, que vaig deduir que eren veus humanes d’homes.

La deducció és el meu fort; és a dir, la ciència d’endevinar el que succeeix o ha succeït, valent-me dels més petits detalls. D’això, si no ho sabíeu, se’n diu deducció.

Vaig deduir, doncs, pels gemecs que havia sentit i per les veus que acabava d’apreciar, que alguna cosa devia passar.

De seguida vaig posar-me aquell abric, llarg fins als peus, que porten tots els detectius, i el barret de copa que el meu avi m’havia deixat en testament.

Vestit així, vaig baixar precipitadament les escales.

No m’havia equivocat; alguna cosa havia succeït, ja que tots els veïns de l’escala estaven reunits en el replà del segon pis.

—Quina desgràcia! —deien les veïnes.

Sentint allò, vaig deduir de seguida que es tractava d’una desgràcia.

Quan els veïns em varen veure arribar amb el meu vestit de detectiu, tots em varen obrir pas, exclamant:

—Només en Bolavà pot descobrir els autors.

Aquesta frase em va causar bon efecte, i com que jo sabia de memòria tot el que fan els detectius en casos així, vaig treure’m el barret, i vaig saludar afectuosament els reunits.

Des d’aquell moment em vaig considerar detectiu de debò. Així és que em vaig posar seriós, i mirant-me la porta del següent pis, que estava tancada, vaig dir:

—Aquesta porta s’ha d’obrir!

Això era més difícil del que semblava a primera vista. Obrir una porta sense tenir-ne la clau és una empresa plena de dificultats.

Però convenia obrir aquella porta. Tots els indicis i totes les deduccions feien creure que la desgràcia, el crim, o el que fos, havia succeït en aquell segon pis, i darrere d’aquella porta.

Ah, la porta closa! Una porta closa és sempre un enigma. Jo volia solucionar aquell enigma.

Segons manifestacions dels veïns, al segon pis vivia un home que es deia Joan de Roncafort. Efectivament, devia ésser veritat, perquè des del replà se’l sentia roncar amb tota la força de les seves fosses nasals.

Vaig trucar una, dues, tres vegades. Veient que no obria, vaig deduir que don Joan de Roncafort havia estat víctima d’un accident. Potser era ell el qui havia proferit aquells gemecs terribles. Potser allò que em semblava que eren roncs, era la ranera de la mort!

—Cal obrir aquesta porta! —vaig repetir—. Aneu a cercar el manyà. —Però, ah!, els manyans feien vaga, i no se’n va trobar ni un que volgués venir a obrir.

En casos més dificultosos m’he trobat durant les meves famoses caceres, i de tots me n’he sortit.

Així és que no em vaig amoïnar pas en aquells moments. Decidit a cercar un mitjà per a entrar en aquell pis, vaig sortir al carrer. En aquell moment passava un home gros que venia bombes de criatura. En portava un feix bastant regular. Jo vaig calcular de seguida la utilitat que em podrien reportar aquelles bombes.

Amb totes aquestes coses, havia clarejat, i ja el sol treia el nas per darrere de les boires matutines.

Dirigint-me a l’home gros, li vaig demanar que em deixés les bombes. Ell em va respondre que no li donava la gana.

Davant d’aquell obstacle, tothom s’hauria donat per vençut. Jo, no. La cosa va ser resolta fàcilment. Vaig posar-me a deduir, i la deducció final va ser que un home gros ha de tenir necessàriament pessigolles.

Doncs a fer-li pessigolles et dic! I anant cap a ell dissimuladament, li vaig fer quatre pessigolles dessota cada aixella, i l’home, no podent resistir, va alçar els braços i deixà anar les bombes. D’un salt vaig ser amatent a agafar-me al cordill, i ja em teniu voleiant pels aires com un aeronauta.

La meva idea era anar a la galeria del segon pis, i entrar per allí. Però, com que les bombes de les criatures no són globus dirigibles, vet aquí que en lloc de portar-me a la galeria, el vent se m’emportava cap a una direcció completament oposada.

Amb aquesta dificultat no hi havia comptat. Navegant pels aires, vaig posar-me a rumiar. I com que del rumiar en surten les grans idees, aviat vaig trobar el mitjà de fer dirigibles aquells globus. Amb la mà que em quedava lliure, vaig confeccionar uns molinets de vent amb un diari que portava a la butxaca, i enganxant-ne amb saliva un a cada bomba, tot seguit es canvià la direcció, i vaig arribar feliçment a la galeria del segon pis.

Amb un cop d’espatlla vaig obrir el balcó, i en entrar, vaig trobar-me amb que don Joan de Roncafort dormia tranquil·lament.

La primera cosa que se m’acudí va ser donar un cop d’ull a l’habitació. Tot estava en l’ordre més perfecte. Res no denotava que allí hagués entrat cap malfactor.

De totes maneres, les meves deduccions no podien enganyar-me. Per sortir de dubtes vaig posar-me a despertar el senyor De Roncafort.

Aquesta empresa sí que era difícil. Vaig cridar-lo, tocar-lo i remoure’l, però, res; l’home no es movia.

Si no hagués roncat de la manera sorollosa que ho feia, m’hauria cregut que era mort.

Veient que no podia despertar-lo, vaig treure’m el revòlver. Vaig apuntar-l’hi a l’orella i, pam!, descarrego.

El senyor De Roncafort es va despertar. La bala del meu revòlver havia estat tan ben dirigida, que li va entrar per una orella i li sortí per l’altra, sense causar-li el menor dany.

—Què se li ofereix? —va dir-me el senyor De Roncafort en veure’m allí.

—Home, com a oferir-se’m no se m’ofereix res.

—Doncs, així, permeti que m’hi tombi.

I el senyor De Roncafort anava a tombar-s’hi per a fer una altra becaina; però jo li ho vaig impedir agafant-lo fortament pel braç i dient-li:

—Però, que no sap la desgràcia?

—Quina desgràcia?

—No ha sentit uns gemecs aquesta nit?

—No he sentit res.

—Doncs, vesteixi’s de seguida i miri si li falta res. Les meves deduccions em diuen que aquesta nit han entrat lladres aquí.

Encara no va sentir aquestes paraules, l’home va fer un salt que d’un xic més esbotza el sostre amb el cap.

—Lladres? Ha dit lladres? Ai, Déu meu, quina desgràcia! Potser m’han assassinat i tot.

—Home, vostè dirà.

—Oh, és que com que dormo molt profundament, també podria ser que m’haguessin assassinat sense adonar-me’n.

I el senyor De Roncafort es desfeia en una mar de llàgrimes.

—No plori, home, no plori. Que no veu que vostè està amb vida?

—Vol dir? Miri que es donen casos extraordinaris. Aquests criminals d’avui dia fan coses verament misterioses.

—No hi ha dubte que s’ha avançat molt en el negoci de la rampinya, però també és cert que amb la moda del detectivisme no deixem respirar gaire de gust aquests fulanos que es dediquen al lladronici.

—Ah, vostè és detectiu?

—Més que vostè.

—Doncs, m’alegro de conèixer-lo.

—El gust és meu.

Entretant, el senyor De Roncafort s’havia anat vestint. A cada moment, l’home es palpava per assegurar-se que no l’havien matat.

—Cuiti a vestir-se, que hem de fer un examen del pis per veure què li han pogut robar, i per mirar de descobrir d’on provenien els gemecs d’aquesta nit.





Misteri!


Quan el senyor De Roncafort va estar vestit, vam disposar-nos a efectuar l’escorcoll.

—Passi al davant —vaig dir jo—, a fi que em pugui ensenyar el pis.

—No, no; ja pot passar vostè.

—Que té por?

—Si no és por, s’hi assembla molt.

Per fi vaig decidir-me a passar davant. Des del dormitori vam anar al menjador i del menjador a la cuina.

Encara no havíem entrat, que ja reculàvem esfereïts. El quadre que se’ns presentà a la vista era terrible. L’escombra havia caigut a terra; el ventall ja no ventava; els plats estaven en el major desordre i algun d’ells s’havia trencat.

Passada la primera impressió, vaig carregar-me de serenitat i de valor, i vaig entrar altre cop a la cuina.

En anar a recollir els bocins de plat, vaig descobrir una cosa terrible: dues gotes de sang.

L’evidència del crim era allí.

—Ho veu, senyor De Roncafort? Això és sang.

—Ai, Verge Santíssima!

—No s’espanti. Confiï en mi i ja veurà com ho aclarirem tot.

—Vol dir?

—Li ho asseguro. Ara faci’m el favor de contestar clarament a tot el que jo li pregunti.

—Ja pot començar.

—Vostè viu tot sol?

—Sí senyor.

—Quin ofici té vostè?

—Fabricant de mandra.

—En què consisteix això?

—A dormir tant com es pugui.

—No és mal ofici.

—Oh, hi tinc molta pràctica.

—Vostè no té cap enemic?

El senyor De Roncafort va palpar-se les butxaques.

—En aquest moment no en tinc cap.

—Vostè té valors a casa?

—Sí senyor. Allí, a la calaixera, hi guardo un barret vell i unes sabates foradades.

Després d’aquestes declaracions vaig posar-me a rumiar. No hi havia dubte que el mòbil dels lladres havia estat robar al senyor De Roncafort.

Vaig dirigir-me a la calaixera, seguit del senyor De Roncafort, que estava més mort que viu.

—Obri els calaixos! —vaig dir-li. I ell, amb més por que goig, va començar a obrir el primer calaix.

—Hi troba a faltar alguna cosa?

—Sí senyor. Aquí, en aquest calaix, hi guardava un paquet de cigarrets.

—I ara no hi és?

—Ha desaparegut.

—Ja li ho deia jo, que el mòbil era el robatori. Vejam; vostè no pensa com ha pogut ser que hagi desaparegut el seu paquet de cigarrets?

—M’ho figuro.

—Com?

—Aquests cigarrets han desaparegut perquè me’ls vaig fumar.

—Això ja és una dada. No guarda les puntes?

—No senyor.

—Mal fet; les puntes les havia de guardar. En això del detectivisme, el més petit detall és preciós. Ara obri l’altre calaix.

El senyor De Roncafort va obrir el segon.

Tan bon punt el va tenir obert, una exclamació de sorpresa va sortir dels seus llavis:

—És buit!

Efectivament, el calaix era completament buit. El barret vell i les sabates foradades havien desaparegut. Misteri! Terrible misteri!

—Què me’n diu, d’això? —vaig preguntar al senyor De Roncafort—. Ho veu com resulta cert el que jo li deia?

—Pobre de mi! Que desgraciat que sóc! —va exclamar el pobre senyor De Roncafort, plorant a llàgrima viva.

—No es desesperi. Tingui calma i confiï en mi. Ara digui’m què en pensa, d’aquest misteri.

—Quin misteri?

—Aquest, que el barret i les sabates no siguin en el segon calaix.

—Ah!, em penso que això deu ser degut que són en el tercer.

—Però, on ho va posar vostè?

—En el tercer.

—Doncs, obri’l.

El senyor De Roncafort va obrir el tercer calaix. El barret i les sabates eren allí, efectivament, però en quin estat! Ben clarament es veia que havien passat un gran disgust. Estaven allí silenciosos, tristos, no gosant moure’s.

Després d’haver fet aquest minuciós escorcoll, no em quedava dubte que allí hi havia algun misteri.

Vaig tornar a rumiar: aquelles gotes de sang, aquells plats trencats, aquells gemecs de la nit, tot anava recapitulant-se en el meu cervell i fent-me arrelar la convicció que allí hi havia algun misteri.

Però, de sobte, succeí una cosa inesperada que vingué a aclarir el dubte.

El senyor De Roncafort, que fins aleshores havia estat pensatiu i preocupat, va donar-se un gran cop al front i exclamà:

—Ah!, ja sé el que m’han robat! Els pillets, els lladres, els poca-vergonyes!

—Què li han robat? —vaig preguntar-li jo, amb el major interès.

—Ah, si vostè ho sabés! L’única cosa que jo estimava; l’únic ésser a qui jo havia posat afecte!

—Però, qui és aquest ésser?

—La marruixa!

—És alguna parenta, potser?

—No senyor, no. És…, més ben dit, era, un gat ideal; una bestiola que fins em sap greu dir-li bèstia. Tan bonica, dòcil, creient, afectuosa, graciosa i eixerida era!

—Això sí que és una desgràcia!

—Ja pot ben dir-ho. Miri si ho és, que donaria tota la meva fortuna a la persona que em tornés el meu gat.

—Sí? Doncs, ja la pot preparar.

—Què vol dir?

—Que jo trobaré aquest gat. És en Bolavà qui li ho diu, i la paraula d’en Bolavà és paraula de rei.

—Ai, gràcies. Quin consol que em dóna! Però, i si fos mort? Aquelles gotes de sang que hi havia a la cuina…

—Mort o viu, jo portaré el gat! —vaig afirmar jo rodonament.

I des d’aquell instant, tot el meu talent, tota la meva voluntat i tota la meva deducció, les vaig dedicar a la recerca d’aquella bèstia preciosa, sense oblidar-me de seguir la pista dels malfactors que l’havien segrestada.





Recerques difícils


El primer que calia, per començar les meves recerques, era trobar la manera de realitzar una excursió per les teulades, lloc preferent de la raça felina.

Això era més difícil del que a primer cop d’ull semblava; així és que abans d’emprendre tot treball, em vaig posar a rumiar.

De seguida se’m va acudir que, per a posar-me a la recerca i captura d’un gat, el primer que em convenia era adquirir les condicions personals d’aquest animal, és a dir: lleugeresa i astúcia. Però, com fer-ho? Això era el que em feia rumiar de debò. Per a major facilitat en els meus estudis, vaig comprar un gat a uns gitanos coneguts de casa, i durant dies i dies el vaig observar detingudament.

De seguida vaig veure que el gat tenia especial predilecció per les espines i per les rates. Això, que sembla un detall insignificant, em donà molta llum. Des d’aquell dia, ja us ho podeu pensar, vaig alimentar-me només que d’espines i de rates. Les rates les comprava a la Rambla, on sovint en venen de blanques; les espines me les proporcionaven els veïns.

Una altra de les coses que vaig observar va ésser que el gat no parlava mai. Això em va cridar l’atenció, i vaig deduir que no parlar era una de les millors qualitats del gat. Disposat a imitar-lo tant com fos possible, vaig resoldre no dir ni una paraula a ningú, però, en canvi, vaig dedicar-me a aprendre de miolar.

Al cap de quinze dies ja miolava com un gat instruït. Així vaig passar molt de temps. A estones, m’asseia a la porta del pis i així m’estava hores i hores, tal com el gat ho feia.

El resultat no es va fer esperar. Al cap de dos mesos de menjar espines i rates, i de no dir ni una paraula, vaig començar a sentir un pessigolleig a les cames, molt especial. Per arrodonir més la meva nova personalitat, vaig anar a veure un amic meu que és manescal.

—Hola, Bolavà! —va dir-me en veure’m entrar.

I jo, molt seriosament, li vaig contestar:

—Miau!

—Què et passa, Bolavà?

—Miau!

—Bé, no saps dir res més que això?

—Miau!

El que em passava val la pena d’ésser contat. Jo bé prou volia parlar, però per més esforços que feia no em sortia altra paraula que el miol expressat. Això era efecte del règim alimentici que m’havia imposat durant aquell temps.

Les espines i les rates donen aquesta mena de paràlisi oral i, en canvi, desperten sons en la gorja, molt semblants als del gat.

El meu amic manescal, veient-me en tal destret, em donà un remei especial que es fa prendre als ases quan no poden bramar.

El remei em va fer tot seguit l’efecte. De primer va sortir-me un bram, i després, vencent la paràlisi, vaig poder parlar, encara que, de tant en tant, se m’escapava algun «miau».

De seguida que vaig tornar a posseir la paraula, vaig cuitar a explicar al meu amic el que desitjava.

El meu amic era el famós manescal doctor Matarrucs.

—Amic Matarrucs —vaig dir-li—, vinc a molestar-te per una operació difícil.

—Que estàs malalt?

—Home, si estigués malalt aniria a trobar el metge i no a tu.

—Doncs, tu diràs.

I amb molta claredat vaig començar a explicar-li el fet misteriós a causa del qual jo m’havia tornat detectiu.

Després de la meva explicació vaig preguntar-li:

—Comprens, ara, amic Matarrucs, el perquè et vinc a trobar?

—Si no t’expliques més, no ho sé.

—Doncs vinc per a completar la meva obra. A còpia de menjar rates i espines, he aconseguit miolar.

—Vaja, et felicito.

—Gràcies. Però has de saber que no en tinc prou de saber miolar. Em convé, ara, tenir la lleugeresa i l’astúcia dels gats.

—Però, com?

—He tingut una idea. Només que alimentant-me amb els menjars especials dels gats, ja m’he sentit un pessigolleig a les cames que em sembla molt que és el començament de la lleugeresa felina.

—Ja podria ser.

—És clar que podria ser. Ara el que em convé és adquirir-la completament, i, a més, aconseguir l’astúcia.

—Això serà molt difícil.

—Per a en Bolavà no hi ha res difícil —vaig respondre jo formalitzant-me.

—Doncs, tu diràs.

—Sí senyor. Has de saber, amic Matarrucs, que fa més de dos mesos que estic estudiant aquest assumpte; i a còpia d’estudiar, he pensat que el millor mitjà per a adquirir les condicions personals del gat era fer-me inocular sang de gat.

—Caram, home, quina idea!

—Jo t’he dit que per a en Bolavà no hi ha res difícil. Ara bé; et veus tu amb cor de fer-me aquesta operació?

—Si tu no hi tens inconvenient, sí.

—Així m’agrada, home. Doncs, mans a l’obra.

El doctor Matarrucs va anar a buscar una xeringa; la va clavar a la panxa d’un gat i va extreure-li tota la sang. Després, amb una traça extraordinària, me n’inoculà un xic en cada braç i en cada cama.

El primer que vaig fer en acabar l’operació, va ésser un bot de terra al sostre. El doctor Matarrucs, en veure’m d’aquella manera, va quedar-se molt satisfet, contemplant l’èxit de la seva operació.

Jo, per la meva part, vaig observar que en un instant em creixien les ungles en punta.

El meu amic manescal també se’n va adonar, perquè en donar-li la mà per acomiadar-me’n i donar-li les gràcies, li vaig clavar, sense voler, una esgarrapada de consideració.





Sobre la pista


Quan em vaig veure al carrer, el primer que se m’acudí va ésser provar les meves noves qualitats. Primerament vaig deixar anar un «miau!» tan sorollós, que tothom es va girar, i la gent s’agrupà entorn meu. Varen venir guàrdies municipals i guàrdies urbans per a assabentar-se del que ocorria, i jo, veient-me allí voltat de tanta gent, vaig fer un bot que em va permetre fugir pel damunt del grup.

L’endemà tots els diaris ho portaven i jo m’hi vaig fer un tip de riure.

Satisfet de la primera provatura, vaig rumiar el pla que calia combinar per a sortir a caçar el gat del simpàtic senyor De Roncafort.

Quan va venir la nit, ja tenia el projecte format. Després de fer-me un bon tip d’espines, vaig enfilar-me a la teulada, lloc preferit dels gats noctàmbuls. Encara no havia posat els peus allí, que ja fugien mitja dotzena de gats.

Per no espantar-los vaig deixar anar un «marramau!» estrident, que va ésser contestat per tots els gats del veïnat.

A poc a poc varen anar atansant-se tots, i era tant el que lluïen els seus ulls, que no m’hauria costat gens llegir el diari a la llum de les seves mirades.

Havent-hi aquesta original il·luminació, no em va ésser gens difícil examinar detingudament tots els gats. N’hi havia de totes menes: de negres, de roigs, de grisos i de tigrats. Un d’aquests em cridà tot seguit l’atenció perquè em semblà que coixejava.

Un gat que coixeja és que té mal a la pota.

Si té mal a la pota és que se n’hi ha fet, i si se n’hi ha fet, sempre li haurà rajat alguna gota de sang.

Després d’aquesta deducció, vaig mig creure que aquell gat que anava mig coix podria molt ben ser el del senyor De Roncafort.

Decidit a comprovar-ho, vaig cridar-lo ben manyagament a fi de fer-lo atansar, però allò era un gat ensopit que no feia cap cas de les meves amables indicacions.

Veient que ell no venia, vaig resoldre anar jo a buscar-lo, però encara no em va veure dret, ja me’l teniu teulades amunt, fugint com un esperitat.

Gràcies a les injeccions de sang de gat que m’havien donat, m’era fàcil seguir-lo de prop i saltar terrats i torratxes amb tanta lleugeresa com ell mateix, però l’avantatge que em portava no era possible disminuir-lo per més que m’hi esforcés.

Jo que he perseguit lleons, tigres i elefants durant les meves caceres, em sentia un xic despitat en veure’m reduït a empaitar gats per les teulades. I el que més em molestava era veure que, tot i les condicions gatístiques que havia obtingut per mitjà de les injeccions, no m’era gaire fàcil aconseguir-lo.

Durant dues hores vaig córrer darrere d’aquella bèstia esverada. Jo no sé si també a ell li havien donat injeccions, però és el cert que feia tals bots, que fins una pilota de futbol hauria fet un paper ridícul.

La vergonya que em feia veure’m derrotat per un gat en aquesta cursa original em donà tal coratge, que en pocs minuts vaig guanyar més camí que en dues hores seguides.

El gat, en veure’s perdut, saltà damunt d’una barana de terrat; d’allí baixà a la cornisa, i veient que jo em disposava a fer el mateix, va arrapar-se per una canonada i començà a baixar tot al llarg de la fatxada de la casa.

—Aquest se m’escapa! —vaig exclamar, no sentint-me capaç de seguir-lo per aquell camí.

Però, tot d’una, se m’acudí una idea salvadora. Allí, a poques passes, hi havia una xemeneia. Jo que sí, que m’hi tiro de cap, sense calcular les conseqüències. I aquestes varen ésser un xic desagradables, perquè, com totes les xemeneies, aquella conduïa directament als fogons de la cuina del primer pis. Per sort, als fogons hi havia una cassola en la qual s’estava rostint un magnífic conill. Com que havia tingut la poca serenitat de tirar-me de cap per la xemeneia, va ésser justament el meu cap el que va tocar primer la cassola. Des d’aleshores, m’ha sortit a la closca una mena de cabells molt fins que a primer cop d’ull semblen pèl de conill. És clar, el contacte amb el conill rostit és el que em produí aquesta creixença de cabell especial.





Un cas angoixós


Amb el terrabastall que vaig moure en caure a la cassola, varen acudir tot seguit els estadants del pis.

La minyona, en entrar a la cuina, veient-me tot ennegrit del sutge de la xemeneia, va tenir tan gran esglai que va fugir com una esperitada, cridant:

—Lladres, lladres, hi ha lladres!

El resultat d’aquesta alarma no es va fer esperar. Al cap de mig minut comparegué a la cuina l’amo del pis, portant un revòlver a la mà.

Malgrat el greu perill que jo corria, vaig conservar en aquells moments difícils tota la meva serenitat.

L’home del revòlver entrà a la cuina, i encarant-me l’arma, va cridar:

—Prepareu-vos a ben morir. —Jo, veient el canó del revòlver tan a propet de la meva cara, vaig pensar un instant que la meva vida s’acabava allí, en aquella cuina, entre els bocins de conill rostit que s’havien escampat per terra—. Encomaneu-vos a Déu —va repetir l’amo del pis—, perquè vaig a disparar.

Veient-lo tan decidit, em vaig posar a resar un Parenostre, però encara no era a mig, que una idea magnífica se m’acudí, i sense acabar la meva darrera oració, vaig mirar-me ben mirada la boca del canó del revòlver, i amb tota serenitat vaig escopir a dintre.

L’amo del pis, en veure aquella acció, que ell cregué desvergonyida, va fer anar el gallet del revòlver i disparà.

Però el tret no sortí, limitant-se a fer un xuf! per tota detonació.

La cosa s’explica fàcilment: la pólvora s’havia humitejat amb la saliva, i ja és sabut que quan la pólvora és humida no hi ha manera que surti la bala.

L’amo del pis, en veure que els trets no sortien, es va creure perdut, i deixant caure el revòlver a terra, se m’agenollà als peus, demanant-me clemència.

—No s’espanti, senyor meu —li vaig dir amb el to tan amable com vaig poder—. Jo no sóc cap lladre.

—Doncs, qui és vostè?

—Jo sóc en Bolavà.

L’home, en sentir el meu nom, va respirar amb satisfacció.

—Ah! Vostè és el cèlebre Bolavà?

—Per servir-lo.

—Vostè és aquell caçador de les històries famoses?

—El mateix.

—I a què dec l’honor de la seva visita?

—A la xemeneia.

—Què diu que…?

—Dic a la xemeneia; perquè si no hi hagués hagut aquesta xemeneia, no hauria pas pogut entrar.

—Doncs beneïda sigui la xemeneia que em proporciona l’honor d’una visita tan notable. Entri, entri a la sala, que estarà millor.

Les senyores de la casa, en sentir que parlàvem tan amicalment, varen acudir a la sala, per veure de què es tractava.

Aquestes senyores eren l’esposa i la filla de l’amo del pis.

Aquest em presentà, i jo, malgrat la cara emmascarada, vaig conèixer tot seguit que causava admiració.

Aleshores els vaig explicar els meus debuts de detectiu, detallant l’empaitada del gat i la caiguda per la xemeneia.

—Així, ara es dedica al detectivisme? —em preguntà la senyora.

Vaig assentir, rebent aleshores moltes felicitacions.

Però a mi el que m’interessava era saber on havia anat a parar el gat. Darrere d’aquell gat m’hi anava tota la meva fama de detectiu. Si no l’agafava, el descrèdit més gran cauria sobre meu, i això jo no podia consentir-ho.

Així és que, tot i els precs d’aquella família, que volien fer-me quedar a esmorzar i que m’oferien aigua i sabó per a rentar-me i roba per a mudar-me, vaig decidir anar-me’n de seguida, a fi de cercar altre cop la pista que ja creia perduda.

Vaig sortir, doncs, al carrer; vaig començar a olorar amunt i avall per veure si sentia ferum de gat, però, per desgràcia, no se sentia res.

Un altre, en el meu lloc, s’hauria desanimat i ho hauria deixat córrer tot, però jo, com a Bolavà que em dic, no sóc d’aquests que al més petit obstacle perden la confiança.

En lloc de deixar-ho córrer, em vaig posar a rumiar i a deduir. La deducció i la serenitat han estat sempre el meu fort. Si no hagués estat això, a hores d’ara ja dormiria a la panxa d’un lleó o al pap d’un cocodril.

Rumiant i deduint vaig calcular que el que m’impedia trobar la pista del gat era la falta d’olfacte. Efectivament, l’home és l’animal que té menys desenrotllat aquest sentit, i rumiant aquestes particularitats, vaig arribar a la conclusió que així com els homes que són curts de vista se l’augmenten per mitjà d’ulleres, els homes curts de nas, més ben dit, curts d’olfacte, podrien també augmentar-se’l.

Fins ara cap savi no s’havia preocupat d’aquest assumpte tan important, i és gràcies a la meva astúcia i a la meva deducció que jo he resolt aquest intricat problema.

El meu sistema no pot ésser més senzill. Vaig anar a casa d’un òptic i em vaig fer tallar dos vidres multiplicadors de gran potència, a la mida dels dos orificis que tota persona ben nascuda té en el nas.

Amb molta traça me’ls vaig col·locar i vaig sortir al carrer, després de pagar-ne l’import.

En ésser al mig del carrer vaig clavar la gran ensumada. Carrer avall no vaig sentir més que olor d’estofat, però carrer amunt va venir fins al meu nas la característica flaire del gat.

L’èxit del meu sistema augmentatiu de l’olfacte era indubtable. Seguint la ferum vaig anar caminant sense deixar d’ensumar ni un moment.

Al cap d’una hora de caminar vaig anar observant que la flaire era més forta, cosa que volia dir que m’anava atansant al gat.

Efectivament. En un carreró estret i fosc vaig veure un home amb un sac al coll que estava regirant papers. De dintre del sac en sortien uns forts miols. En sentir-los vaig deduir que aquells miols eren del gat coix propietat del senyor De Roncafort.

Un altre detectiu potser hauria comès la bajanada d’agafar aquell home. Jo, no; jo vaig preferir seguir-lo d’amagat per veure on anava. Aquell home tenia aires de gitano i es veu que es dedicava a l’aristocràtica indústria de caçar gats i recollir papers.

El gat que jo havia perseguit amb tanta constància havia rebut el càstig que mereixia. Si s’hagués deixat agafar per mi, jo l’hauria retornat a casa seva. Com que no va voler, el gitano l’havia agafat i de segur que les seves intencions no eren pas les de tornar-lo al seu amo.

Sortosament, jo era allí per a salvar-lo.





Una cova de malfactors


Com ja he dit en el capítol anterior, vaig dedicar-me a anar seguint el gitano del sac. Després de tres hores de rodar per la ciutat, l’home va sortir als afores, emprenent-les per un torrent, fins arribar dessota d’un pont, en el qual hi havia una tenda de campanya feta amb sacs i teles de catre foradades. El gitano del sac va ficar-se allí, i jo, molt cautelosament, vaig atansar-m’hi i em vaig quedar a escoltar per la part de fora.

Quan el gitano del sac va entrar, vaig sentir algunes veus que li donaven la bona arribada.

—Hola, Paiet! Has fet bona cacera?

—He arreplegat un gat de primera. Està més gras que un garrí de pagès.

Sentint-los conversar em varen agafar ganes de veure’ls. Molt a poc a poc, vaig alçar-me i vaig mirar per un forat a dintre de la barraca.

Hi havia allí cinc homes, negres com una xemeneia i lleigs com un mal de queixal. El més vell de tots portava patilles i constantment tenia al seu costat un ganivet obert.

Aguantant-me quasi el respir, vaig anar escoltant el que deien. I cregueu que el que deien hauria fet desmaiar el més intrèpid, però com que jo ja estic curat d’espants, i a més a més no em falta mai la serenitat, vaig poder continuar escoltant-los sense que ni se’m posés la pell de gallina.

Aquella barraca no era altra cosa que una cova de lladres. Tots feien cara de facinerosos i per la seva conversa quedava demostrat que ho eren i dels més temibles. Es tractava de robar i assassinar un pagès molt ric que tenia la masia en un lloc molt desert. El cop es preparava per a la nit següent.

—Tu, Paiet —deia el gitano vell, que era el capità—, aniràs al davant; trucaràs a la porta i preguntaràs si hi ha cap pell de conill per vendre.

—Ho faré així mateix.

—Tu, Rampinya —digué el capità—, estaràs a l’aguait, i quan surti el pagès li tiraràs una corda al coll.

—Tu, Naspelat, li taparàs la boca, i tu, Lleganya, el lligaràs de mans. Si es resisteix, li fabricareu un cap nou; si crida, l’obsequiareu amb una mordassa, i si fa espeternecs amb els peus, li confeccionareu unes sabates de força.

—Està entès —varen respondre tots alhora.

—Jo —va afegir el capità— em dedicaré a regirar els mobles per cercar el pistrinc.

Després d’aquesta interessant conversa, que jo em vaig anotar curosament en el meu carnet de notes, els gitanos varen posar-se a menjar.

Pel forat de la tela vaig veure la cassola, i arribà fins al meu nas la flaire d’all que feia.

Com que hi duia els vidres multiplicadors, va arribar tan fort l’olor, que, sense poder-ho evitar, se m’escapà un esternut dels més sorollosos a través de la tela de catre.

Tot va ésser sentir l’esternut com fer un salt els cinc gitanos i treure’s tots els seus ganivets.

Jo em vaig veure perdut. Aquell dimoni d’esternut acabava de denunciar la meva presència, i el més fàcil era que aquells cinc galifardeus em fessin amb estofat.

El moment era dels més compromesos, i tot i que jo m’he trobat molts cops, durant les meves exploracions, en trànsits semblants, mai no m’havia vist encara en el compromís d’haver d’heure-me-les contra cinc malfactors armats de ganivets.

Els gitanos varen sortir tots amb l’arma als dits, per veure qui era l’autor de l’esternut. La meva primera intenció va ésser fugir, però, tot seguit, vaig pensar que això hauria estat ridícul per a un detectiu, i carregant-me de serenitat els vaig esperar.

En Lleganya va ésser el primer que em va veure, i tirant-se’m al damunt va cridar:

—Ja el tinc, companys!

Tots varen acudir, i lligant-me de peus i mans, em varen portar a l’interior de la barraca.

«Ara sí que has begut oli», vaig pensar jo, veient relluir al meu entorn les fulles refilades dels ganivets.

Ben lligat, em varen deixar a terra, i tots amenaçant-me, varen començar a tirar-me floretes com aquestes:

—Ja et pots encomanar a Déu, espia! —em deia l’un.

—Amaneix fil i agulla per adobar-te els estrips que et farem a la panxa —em deia l’altre.

—És a dir, que tu ets d’aquests que escolten pels forats?

—Jo en vull el fetge! —cridava el capità, que justament s’anomenava Mastega-rocs.

—Jo me li menjaré la cuixa!

—Jo en vull les orelles!

Veient que tots s’anaven engrescant i que només parlaven ells, vaig pensar que, sols fos per educació, havia de dir-los alguna cosa.

—Dispensin, senyors lladres —vaig dir-los amb molta amabilitat—. Vostès no s’han adonat que jo estic molt magre, i els aviso perquè no es facin il·lusions respecte a la suculència dels meus talls.

—Magre o gras, has de morir! —cridà el capità Mastega-rocs.

—Matem-lo, matem-lo! —varen cridar els altres.

Però el capità imposà silenci.

—De primer hem de saber qui és aquest espia i fer-li cantar què venia a fer aquí.

Aquestes paraules em varen donar una idea. Un altre, en el meu lloc, s’hauria tornat més groc que la cera, però jo, sempre ple de serenitat, vaig prendre tot seguit un partit magnífic.

El capità Mastega-rocs va mirar-me fit a fit i em preguntà:

—Qui ets tu?

Jo, per tota resposta, vaig esclafir en una riallada tan grossa, que tots els lladres es varen quedar parats.

—De què rius, ara? —em va preguntar el capità, amenaçant-me amb el ganivet.

—De què vols que rigui! Ja, ja, ja!

—Mira que si te’ns rifes, et clavo aquest escuradents!

—Però com voleu que no rigui —vaig respondre jo—, si ja fa estona que us estic enredant.

—Què vols dir?

—Vull dir que us he fet una broma. Vejam, mireu-me bé. No em coneixeu? —Els lladres es varen atansar tots, mirant-me fit a fit. Com que jo anava encara emmascarat de resultes de la meva excursió per la xemeneia, era un xic difícil descobrir-me la veritable fesomia—. No em coneixeu? —vaig tornar a preguntar.

Tots varen fer que no amb el cap.

Aleshores, afectant una gran serenitat, vaig dir:

—Jo sóc en Rascatripes.

Els lladres, en sentir aquest nom, es varen quedar tots admirats.

Cal advertir que en Rascatripes era el nom d’un bandoler molt famós.

—No ens enredes?

—Mira si us enredo, que jo us conec a tots vosaltres —vaig dir tot seriós i decidit.

I com que des del forat havia sentit els noms dels mossegues, vaig poder repetir-los tots:

—Tu ets el capità Mastega-rocs; tu ets el Paiet, especialista a caçar gats; tu ets en Rampinya; tu ets el Naspelat, i tu ets en Lleganya.

Davant d’aquestes manifestacions, els lladres varen quedar convençuts, i corregueren tot seguit a deslligar-me i a donar-me tota mena de satisfaccions.

—No us amoïneu amb compliments —els vaig respondre—. El que heu fet ha estat ben fet, i jo en tinc la culpa, perquè no m’he anomenat abans.

—Ja m’estranyava —va dir en Lleganya— que et deixessis agafar tan fàcilment, sense provar de fugir. Perquè, el que és si arribes a voler-te escapar, a hores d’ara ja t’hauríem fet amb tomàquet.

Com es veu, la meva serenitat em salvà una altra vegada.

Els lladres em varen obsequiar molt i em varen fer coneixedor de tots els seus plans, especialment del que preparaven per a la nit vinent.

Jo els ho vaig aprovar tot des d’un bon principi, a fi de no fer-los desconfiar, però en el fons del meu magí anava rumiant de quina manera podria evitar desgràcies i caçar aquella colla de malfactors.

Tot això es veurà en el capítol que ve, si és que teniu prou paciència per anar-vos assabentant dels detalls de la meva vida de detectiu.





Moments difícils i coses increïbles


La primera cosa que em convenia era poder sortir de la barraca, a fi d’avisar el pagès de la masia que es proposaven robar aquella nit. Això era més difícil del que sembla a primera vista, perquè era ben segur que una sortida de la barraca sense justificar-ne ben bé el motiu, hauria fet entrar el dubte entre aquella gent, ja desconfiada de natural. I, d’altra banda, calia avisar aquell pobre home, a fi que prengués precaucions.

Això em féu rumiar molt, però com que jo he viatjat molt i estic al corrent de tots els avenços científics, vaig recordar-me que existia un procediment molt còmode per comunicar-se a distància. Ja deveu suposar a què em refereixo: a la telegrafia sense fils.

És sabut que, gràcies a l’inventor Marconi, els vaixells quan són en alta mar poden comunicar-se amb terra per mitjà de les ones hertzianes. Les ones hertzianes tenen per missió transportar les paraules sense necessitat de cable conductor. Doncs aquest procediment era el més indicat per avisar el pagès.

Un inconvenient greu se’m presentava, i era que per a comunicar-me amb el pagès necessitava cridar un xic dirigint la veu en l’aire. Com és natural, si hagués cridat, els lladregots haurien sentit el que deia i aleshores s’hauria descobert el meu engany, i tot hauria estat pitjor per a mi i per al pagès.

Davant d’aquest obstacle, vaig tornar a rumiar una estona.

—Estàs molt capficat, Rascatripes —em deien els mossegues.

—No en feu cas; és que tinc un ull de poll que em fa veure les estrelles.

Després de molt rumiar, vaig comprendre la impossibilitat en què em trobava d’avisar el pagès. El temps passava, i com que els lladregots ja anaven disposant tots els preparatius per a portar a terme el seu maligne pensament, la meva angúnia anava creixent en veure que no podria evitar aquella desgràcia.

Però abans que aquesta es portés a terme, s’esdevingué un fet que jo no esperava.

El capità Mastega-rocs va declarar, amb tota solemnitat, que aquell vespre es menjaria per sopar el gat que el Paiet havia caçat i que no era altre que el que jo havia empaitat inútilment durant tantes hores.

Això em va preocupar molt. La mort del gat era inevitable, i això davant dels meus ulls, sense que jo ho pogués evitar.

Podeu comptar quina seria la meva pena en veure que tots els meus esforços havien resultat inútils. Què diria el senyor De Roncafort quan sabria que jo mateix havia presenciat la mort del gat i que fins n’havia menjat un bocí?

Calia evitar a tota costa el gaticidi que s’anava a cometre. Jo no sabia encara com ho faria, però en el fons del meu cor vaig prendre la resolució d’evitar per tots els mitjans que es portés a terme tal indignitat.

El gat encara era dins del sac, i com que allí dintre tenia temps per a tot, la bèstia es passava moltes estones miolant, amb tant de sentiment, que malgrat estar jo molt avesat a les emocions, aquells miols em trencaven el cor.

Decidit a jugar el tot pel tot, vaig tenir una idea atrevidíssima. Aquesta idea va consistir a encarar-me amb tots els lladres, i si feien resistència, prendre’ls el gat i córrer a avisar el pagès.

Entretant, ells continuaven fent tots els preparatius. En Rampinya esmolava el seu ganivet; en Naspelat feia gimnàstica rítmica per entrenar-se a donar cops de puny; en Lleganya jugava a la boxa amb el Paiet, i el capità Mastega-rocs cantava la «Marina» per animar-se.

De sobte el gat va fer un miol sentimental, i el capità va ordenar que el traguessin del sac i que l’escorxessin.

En Lleganya va demanar que, quan fos mort el gat, li cedissin la pell per fer-se’n un abric, i el capità li concedí aquest favor amb la condició que escorxés ell mateix el gat.

En Lleganya anà a cercar el sac, i quan ja anava a obrir-lo, jo me li planto al davant amb el revòlver a la mà i li dic amb la major energia:

—Si deslligues aquest sac, ets mort.

En Lleganya va recular aterrit i els altres lladres, sorpresos de la meva actitud inesperada, varen restar un moment en expectació.

Cal no oblidar que els lladres m’havien pres per en Rascatripes, i això em donava molt de valor i a ells un xic de por.

Jo vaig aprofitar aquell moment de vacil·lació per imposar-me.

—Aquest gat és sagrat —els vaig dir— i al qui el toqui li esberlo la closca.

Els lladres miraven tots el seu capità com esperant que ell vingués a imposar-me la seva autoritat, però el capità, tot i que feia molt el valent, es veia que no les tenia totes.

—Rascatripes —em va dir—, tu ets valent i decidit, això ja es veu. Els teus crims i les teves glòries són l’admiració de tots els lladres d’aquest món de Déu, però això que ara fas, i dispensa que t’ho digui, no està gaire bé.

Després d’aquest discurs, es mirà els seus companys com volent dir: «Eh, com les hi clavo?».

Però jo ja vaig veure de seguida que el capità em temia. A dir veritat, jo no li tenia gens de por.

Tothom sap que jo, de por, no n’he tinguda quasi mai, i això que he hagut d’heure-me-les amb lleons i tigres; de manera que, per Mastega-rocs que fos el capità, jo em veia amb cor de fer-li un cap nou amb la major facilitat.

—He dit —vaig respondre— que el qui toqui aquest gat se la carregarà de debò.

Els lladres es varen reunir en grup, i allí comentaven la meva actitud i la covardia del seu capità.

En Paiet, que era el qui havia caçat el gat, com es recordarà, va avançar-se, i amb un aire de valent de debò, em digué:

—Escolta, Rascatripes. El que t’ha dit el capità és molt cert: tots t’admirem, tots et tenim un cert afecte, perquè ets valent i decidit, però has de saber que jo sóc en Paiet, el caçador de gats, i segons el nostre reglament, el qui caça un gat n’és l’amo. Amb això, com que jo sóc l’amo d’aquesta marruixa, la vull i l’exigeixo; ja sé que tu ets valent, però jo, com a Paiet que em dic, sóc capaç de fer-te uns…, llavis nous si t’entestes a defensar el gat.

Com veieu, la cosa s’embolicava. El Paiet era un lladre molt trempat que em feia l’efecte d’ésser capaç de fer el que deia. I com que la valentia no està renyida amb la prudència, abans de donar resposta a l’amenaça del Paiet, vaig posar-me a rumiar.

Tots els lladres varen aprovar l’enèrgica peroració del Paiet, i això venia a complicar l’assumpte, perquè es veia ben clar que si ens arribàvem a apallissar amb el Paiet, tots es posarien del seu cantó.

—Bé, Rascatripes —em va dir el capità en veure que jo rumiava—. Què li contestes al Paiet?

—Li contesto que amb pobres no m’hi faig.

Quan el Paiet va sentir que li deia pobre, va fer un salt i m’anava a atacar, però el capità, tement una desgràcia, va contenir-lo dient:

—Espera que el senyor et contesti.

—No, no —vaig dir jo, en veure que el tenien agafat—. Deixeu-lo anar. Ja m’agraden els homes valents. I a més, el Paiet està bastant gras.

—I què vols dir amb això?

—Vull dir que en faré mandonguilles i així tindrem sopar per aquest vespre —vaig contestar jo amb gran serenitat.

Aquesta afirmació va produir molt d’efecte entre els lladregots. En veure que jo assegurava tan serenament que si el Paiet m’atacava en faria mandonguilles, va fer pensar a aquells infeliços que el meu poder era invencible.

—Però, per què t’oposes que matem el gat? —va dir el capità—. Trobo que per una bèstia així no val la pena de barallar-se.

—Això ja és més enraonat —vaig respondre—. Si haguéssim començat per aquí no hauríem arribat a aquests extrems. Us hauria explicat el què i tots us hauríeu convençut. —A dir veritat, jo no sabia encara què havia de dir, perquè no hauria estat pas prudent explicar el perquè jo volia salvar el gat del senyor De Roncafort. Vaig rumiar una mica i després vaig contestar—: M’oposo enèrgicament que es mati aquest gat, per la senzilla raó que és un parent meu. —Tots es varen posar a riure en sentir això—. Al qui torni a riure li clavo una bala en mig del nas.

—Això són excuses —va dir el Paiet.

—Això és la veritat —li vaig contestar jo.

—I quin grau de parentiu teniu?

—Som cosins.

—Que ho provi! —va cridar el Paiet.

Aleshores jo, utilitzant les facultats extraordinàries que havia adquirit, vaig deixar anar un marrameu que va eixordar la barraca.

El gat, en sentir-lo, va respondre, com és natural, i allò li va salvar a ell la vida i a mi la fama de bon detectiu.

Com és de suposar, els lladres varen quedar molt admirats i tot això em serví per guanyar més autoritat davant dels seus ulls.

En vista, doncs, que el gat era cosí meu, el van perdonar i li van donar en canvi un bon sopar, que bona falta li feia.





Un estratagema fi de segle


Amb tot això, havia anat passant el temps que era un gust, cosa que s’avenia perfectament amb els meus plans.

Un cop resolta la qüestió del gat, el capità Mastega-rocs va proposar que s’anés a assaltar la masia, enllaminint els seus companys amb la idea que allí trobarien, a més de les grans riqueses que aquell pagès tenia guardades, un sopar magnific, molt millor que el que anaven a fer amb el gat.

Podeu comptar l’efecte que em produí semblant determinació, ja que no havent pogut realitzar allò de la telegrafia sense fils, no havia pogut advertir el pagès de la terrible conspiració que es tramava en contra seu.

Per a més desgràcia, el capità Mastega-rocs, en vista del meu valor i de la meva fama, va fer-me l’obsequi d’encarregar-me de la part més delicada de l’operació.

—Tu, Rascatripes, ja que ets tan valent i tan decidit, seràs el qui mataràs el pagès.

En sentir això em vaig emocionar tant, que tement què se’m conegués vaig cuitar a dir, per a evitar que s’adonessin de la meva emoció:

—Accepto amb agraïment.

Tots els lladres es varen mirar, exclamant:

—Que és valent aquest xicot, malgrat ésser tan xato!

Com veieu, les circumstàncies no m’afavorien gaire. L’encàrrec que acabaven de fer-me aquells pillastres no era d’aquells que honren una persona. A pesar de la meva serenitat, la meva situació em feia angúnia. I com que la cosa anava de pressa, ni l’esperança em quedava de trobar una solució acceptable.

Obeint les ordres del capità Mastega-rocs, tothom agafà les armes i les cordes i vàrem sortir per anar a cometre el robatori i l’assassinat.

Qui m’ho havia de dir! Jo, un xicot tan honrat i decent, haver de veure’m en tan mala companyia i a punt de portar a terme l’acció més detestable que un home pugui concebre! Ah! Amb quina enyorança em recordava en aquells moments de les meves honrades caceres, de les meves glorioses lluites amb lleons i elefants i cocodrils i sargantanes!

En veritat, la vida de detectiu no és comparable amb la de caçador aventurer. Mai en la meva vida no m’havia trobat en un trànsit tan perillós i tan desagradable com aquell. Això em portà a la conclusió filosòfica que els homes són les feres pitjors que viuen a la Terra.

Va venir a interrompre les meves cavil·lacions la veu del capità, que deia:

—La masia és allí. Companys, avancem amb compte.

Jo em vaig veure perdut, però com que sempre als grans mals s’apliquen els grans remeis, i en els moments difícils surten les bones solucions, vaig tenir la bona idea que es veurà.

—Companys —vaig dir-los—. Comprenc la vostra impaciència per arribar aviat a posseir els tresors i riqueses que es guarden en aquesta masia; comprenc així mateix la gana que us empeny i que podríeu fer passar donant el cop que tenim preparat per aquesta nit, però em sembla que hem obrat un xic a la lleugera. Jo sóc molt pràctic en això de la rampinya, i en qualitat de doctor en lladronici puc esperar que m’escoltareu.

Els lladres es varen posar de molt mal humor en sentir-me. Ells eren gent poc avesada a reflexionar, i tot el que eren discursos els marejava.

El capità va ésser l’únic a qui varen interessar les meves paraules.

—Vejam, digues, Rascatripes.

—Doncs, jo sé que demà hi ha mercat.

—I això què vol dir? —va preguntar en Lleganya amb certa ironia.

—No siguis gamarús —li vaig respondre jo—. No veieu que havent-hi mercat demà, el pagès hi anirà i en tornarà amb la bossa ben plena de diners?

—En això tens raó, Rascatripes —va dir el capità Mastega-rocs.

Veient que el capità ja es posava de la meva banda, ho vaig aprofitar per fer veure que a mi tot m’era igual, i evitar així murmuracions i dubtes.

—Ara ja he dit el què. Si malgrat la meva observació, voleu donar el cop aquesta nit, jo no reculo mai.

Aquestes paraules els varen fer molt d’efecte, i tots varen convenir que donaríem el cop l’endemà a la nit.

Així, en tot un dia que em quedava per rumiar, era molt probable que acabés per trobar una bona solució.

Però el que jo vaig patir aquell dia, cregueu que no es pot pas explicar. Les hores anaven passant, i a mi la solució no se m’acudia. Dos o tres cops vaig estar temptat de sortir i arribar-me a la masia per advertir el pagès, però aquesta idea era irrealitzable si es calcula les funestes conseqüències que em podia portar. Des de la barraca, els lladres haurien vist on em dirigia, i el més probable és que m’haguessin estossinat de valent. A més, això no m’hauria portat cap resultat pràctic, perquè veient els lladres que el pagès estava advertit, no haurien estat pas tan ases d’anar a robar-lo i deixar-se agafar.

Calia, doncs, continuar rumiant solucions millors que aquelles, per aconseguir, primer, que el pagès no fos robat i assassinat; segon, que es poguessin agafar els lladres; tercer, que jo em pogués emportar el gat.

Això, com comprendreu, era més difícil del que sembla a primera vista, però la serenitat no m’abandonava, i tenia, en el fons de la meva inquietud, una certa confiança de sortir amb la meva.

Ja veureu què succeí.

A entrada de fosc, els lladregots varen tornar a fer tots els preparatius per a posar-se en marxa. El moment tràgic s’acostava de pressa, i jo encara no havia trobat la solució desitjada.

El capità Mastega-rocs va parlar per fi:

—Companys! Ja ha arribat l’hora. Aquesta nit serà nostre el gran tresor de la masia, si tots us porteu com a valents que sou. En marxa, companys!

Aleshores jo vaig fer una gran riallada.

—De què rius, ara? —em preguntà el capità, mirant-me ferotgement.

—Ric de la beneiteria que aneu a fer.

—Beneiteria? Malviatge el fetge d’un ruc enverinat! D’això en dius beneiteria?

Jo, conservant tota la serenitat, malgrat el renec terrible del capità, vaig tornar a riure de bona gana.

—Beneiteria és, en efecte, voler anar a robar una masia en aquesta hora. No veieu que el pagès encara està llevat i que molt sovint després de sopar juga una estona a la manilla amb el guardabosc?

—En això tens raó, Rascatripes. Doncs, quina hora et sembla a propòsit per donar el cop, tu que ets tan entès i que tot se t’ocorre?

—A mi em sembla que l’hora millor és a les dues de la matinada. Aleshores el pagès dormirà del primer son i amb facilitat podrem inutilitzar-lo sense que se li escapi cap crit.

Per fortuna, tots es varen avenir amb la meva proposició. Però com que les dues eren encara lluny, el capità va proposar que tothom es posés a jeure a fi de reposar i poder donar el cop ben descansats.

Calia trobar promptament un mitjà per a evitar la barbaritat que es tramava.

Aprofitant que tothom dormia, vaig posar-me a rumiar a gran velocitat, i a l’últim se’m va ocórrer la idea salvadora. Em vaig ben assegurar que tothom dormia. Quan vaig estar-ne segur, vaig alçar-me cautelosament. En un racó de la barraca hi havia un penjoll de cascalls, herba adormidora que els lladres utilitzaven per adormir les seves víctimes. En un obrir i tancar d’ulls vaig passar-los a tots un cascall pels nassos i de seguida varen posar-se a roncar sorollosament, cosa que provava l’efecte que els havia fet l’ensumada del cascall.

Aleshores, amb la mà segura, vaig tallar els peus a tots els lladres, i els vaig tornar a enganxar, però al revés, és a dir, el taló al davant i la punta del peu darrere.

Gràcies a la virtut adormidora del cascall, vaig poder realitzar l’operació fàcilment i sense que se n’adonessin. Després vaig tornar a jeure i em vaig adormir tranquil·lament.





El moment tràgic


A tres quarts de dues en punt, el capità Mastega-rocs va despertar-se i ens cridà a tots. La meva primera mirada es va dirigir als peus dels lladregots. Tots duien els peus al revés i cap d’ells no s’havia adonat encara del meu ardit.

Vam sortir a fora la barraca, ben armats amb ganivets, revòlvers, cordes, etc., etc. El capità Mastega-rocs, en observar la dificultat amb què caminava, va dir:

—Encara tinc els peus adormits.

—Ja es despertaran —vaig respondre jo, començant a gaudir de la meva obra.

Com que el reglament dels lladres ho exigia, el capità va dirigir als seus súbdits el discurs acostumat, i signant en direcció a la masia, va cridar:

—En marxa, companys!

Tots es varen posar a caminar, però, tal com jo m’ho havia proposat, en lloc d’avançar cap a la masia, tots varen posar-se a caminar cap endarrere.

Dissimulant tant com vaig poder, i aguantant-me el riure en veure la fila que feien aquelles fatxes, caminant en sentit invers, vaig començar a cridar:

—Què feu, companys? Us diuen endavant i vosaltres feu com els crancs!

—Oh, no podem avançar! —va dir-me el capità Mastega-rocs.

—És que sou uns covards!

—Covards? Malviatge el nas boterut d’un burot beneit!

Entretant, jo anava avançant cap a la masia, tot cridant contínuament:

—Ah, em deixeu tot sol? Això és una traïdoria!

I com que em veien prosseguir el meu camí, malgrat anar sol, tots deien:

—Que valent que és en Rascatripes!

Amb quatre salts vaig arribar a la masia i vaig trucar a la porta. De primer un silenci solemnial va respondre’m, cosa que vol dir que no em va respondre ningú. El pagès devia dormir molt fort, perquè fins al tercer truc no em va respondre.

Va sortir per la finestra amb estrenyecaps, i amb molt mal humor em preguntà:

—Què voleu en aquesta hora?

—No cal que sigueu tan reganyós amb qui us ha salvat la vida i la hisenda.

—Què dieu ara?

I li ho vaig explicar tot.

Podeu comptar la impressió que va causar-li el meu relat! L’home no se’n sabia avenir, i fins per fer-li creure el que li deia, vaig fer-lo pujar a les golfes, des d’on va veure els lladres caminant penosament d’esquena.

Aleshores el pagès em va abraçar, em va donar sopar i un got de vi i m’oferí la meitat de les seves riqueses.

Jo no vaig acceptar més que el sopar, que, dit sigui de passada, vaig acabar-me’l de bona gana.

Després de sopar vaig fer-me el pla per fer agafar els lladregots. El pagès anà a buscar el guardabosc, i aquest, que era un home molt valent, però no tant com jo, va oferir-se per detenir tots els lladres.

—Mireu que són mala gent i van armats fins als queixals.

—No hi fa res.

—Mireu que encara que tinguin els peus al revés la saben molt llarga.

—No hi fa res.

Com es veu, a aquell guardabosc res no li feia res, així és que vaig indicar-li el camí que havien fet els lladres, i jo vaig córrer a buscar el gat per tornar-lo al seu veritable amo, el simpàtic senyor Joan De Roncafort.

Ja podeu pensar l’alegria que aquest experimentà, en veure’s la bestiola estimada en el seu poder. Els elogis que em va dirigir no tenen fi ni compte, i per celebrar l’èxit del meu primer acte de detectiu, va convidar tots els veïns i la premsa, de manera que l’endemà tots els diaris portaven el meu nom, explicant amb tot detall el que havia succeït.

Més avall es llegia que els lladres havien estat agafats fàcilment pel guardabosc, gràcies al meu estratagema de girar-los els peus, cosa que els impossibilità de fugir.

Des d’aquell moment, la meva fama de detectiu s’estengué com un reguer de pólvora. Els periòdics il·lustrats em publicaven el retrat i la biografia; de tot arreu del món rebia postals il·lustrades felicitant-me, i el mateix Sherlock Holmes va dirigir-me un telegrama molt expressiu.

El senyor De Roncafort va tenir paraula i m’entregà una quantitat considerable amb la qual vaig comprar-me un nou abric i un nou barret de copa; vaig llogar un pis en un punt molt cèntric, i el vaig moblar amb gran luxe. Vaig llogar un grum, un criadet anomenat Llíssara, que em va semblar molt intel·ligent. Li vaig assignar un bon sou mensual que no baixava de sis rals cada mes, i finalment vaig arreglar-me un bon vestuari en el qual es veien vestits de totes menes: de pobre, de comte, de camàlic, de baró, d’obrer, de sabater, etc., etc., amb les corresponents perruques, bigotis, barbes i altres partícules annexes.

En realitat, tots aquells preparatius no eren endebades, perquè les coses que d’ençà d’aquell dia em varen arribar a passar exigien una preparació molt minuciosa; del contrari, estic segur que no hauria pas pogut escapar-me dels mil perills en què em vaig trobar tan bon punt vaig posar-me a exercir, en gran, l’exposada professió de detectiu.

Totes aquestes coses les he anat anotant en aquestes interessants memòries; així és que tinc la satisfacció de comunicar als meus lectors que si tenen paciència per a anar-les llegint, hi trobaran coses que fan esgarrifar de tan increïbles, i puc ben assegurar que mai cap detectiu no s’ha trobat en trànsits tan extremament angoixosos com els que jo he passat durant la meva vida accidentada de detectiu.





En Bolavà en acció o el misteri de la perla groga


Un dia em trobava en el meu despatx, quan de sobte va tocar el telèfon (perquè heu de saber que jo tenia telèfon i tot). Com a bon deductor que sóc, vaig comprendre de seguida, per la manera de trucar, que alguna cosa extraordinària havia passat.

Efectivament, vaig posar-me l’auricular a l’orella i vaig assabentar-ne del fet més misteriós que es pugui concebre.

La senyora marquesa del Ravedolç em telefonava per explicar-me que acabava de notar que li havia desaparegut del seu guardajoies la meravellosa perla groga, que costava la quantitat de 47.000.000.000.000 de pessetes.

Com es veu, l’assumpte era d’una gran importància, ja que es tractava d’una quantitat un xic important.

La senyora marquesa del Ravedolç estava desesperada, i acudia a la meva ciència detectivesca per tal de descobrir l’autor del robatori.

Immediatament vaig tocar el timbre, i es presentà en Llíssara:

—Què mana, senyor Bolavà?

—De pressa; el barret i l’abric!

Entretant, jo vaig proveir-me d’un bon revòlver de 200 trets per minut, i vaig dirigir-me a tota pressa cap al palau de la senyora marquesa del Ravedolç.

El criat m’acompanyà fins al saló i al cap de dos minuts es presentà la marquesa. Era una senyora que devia tenir entre trenta i vuitanta anys. La seva cara era una perfecció, exceptuant el nas, que tenia un cert aspecte de moniato torrat, i la seva boca, que recordava un teclat de piano de cafè barat.

A part aquests petits detalls que demostren la bellesa de la senyora marquesa, era ella, demés, molt amable i gentil, i quan somreia, que ho feia sovint, semblava la seva boqueta un magnífic calaix de calaixera de casa bona.

—És al senyor Bolavà que tinc l’honor de rebre?

—Jo mateix, senyora marquesa, per servir-la.

—Ja veu, doncs, la desgràcia que m’ha caigut al damunt.

—Realment, és una gran desgràcia; però com a Bolavà que em dic, o jo trobaré la perla groga, o no la trobaré.

—Ai, gràcies; vostè és la meva única esperança.

—No s’ho val.

Aleshores la senyora marquesa, a precs meus, m’explicà la desaparició de la perla, però no em pogué donar cap dada ni cap indicació respecte a la forma en què podia haver desaparegut.

Ella no maliciava de ningú ni sospitava dels seus criats.

—Això no obstant —li vaig dir jo—, el més probable és que sigui un dels seus criats el que li ha obert el seu guardajoies.

—No ho crec. El meu guardajoies no el podia obrir ningú.

—Per què no?

—Perquè ja ho estava, d’obert.

Aquesta raó era de les que no es poden rebatre. De totes maneres, el més lògic era creure que havia estat un criat o criada l’autor de la sostracció.

Vaig fer-me explicar amb tots els detalls la forma, mida i color de la perla groga… Pel seu nom ja vaig deduir que no era vermella ni blanca, però la grandària no vaig poder-la deduir.

La marquesa em va dir que la perla groga era única en el món, i que la seva grandària era com la d’una mandarina. La senyora marquesa m’explicà com l’havia adquirida. Un xinès la hi havia venuda a un preu molt alt, no sols pel seu valor intrínsec, sinó perquè aquesta perla meravellosa havia pertangut en altre temps a l’emperador de la Xina, Xòkalaxòkala II, el qual, segons havia dit el xinès, se l’havia hagut de vendre per a poder-se comprar un automòbil 40 H. P.

Aquesta història em va interessar molt, i me la vaig apuntar en el meu carnet de notes. Després vaig posar-me a rumiar.

La marquesa em mirava amb molta atenció per veure si descobria en la meva fesomia algun raig d’esperança. Però jo, com a bon detectiu, sabia ocultar totes les impressions que experimentava, així és que el meu rostre estava sempre seriós, impassible, inexpressiu i incommovible.

Després de rumiar dues o tres hores seguides, vaig resoldre subjectar a un minuciós interrogatori tots els criats per veure si podia fer-ne cantar algun.

La marquesa del Ravedolç va prémer un timbre i es presentà el majordom… Era un home gras, tot afaitat de cara i molt seriós.

—Faci el favor —li va dir la marquesa— de contestar totes les preguntes que li farà l’il·lustre senyor Bolavà.

—Estic a les seves ordres —va dir-me el majordom, inclinant-se fins als peus.

—Gràcies. Com se diu vostè?

—Joan Panxaplena, per servir-lo.

Jo ho vaig apuntar.

—Quants anys té?

—Trenta-nou.

—Com se troba?

—Bé, gràcies; i vostè?

—Dispensi. Sóc jo el qui pregunto. Quant temps fa que serveix la senyora marquesa?

—Des del primer dia que vaig venir a la casa.

—Molt bé. Vejam, ensenyi’m les dents.

—Home, dispensi, però…

—Li dic que m’ensenyi les dents.

El majordom, de molt mala gana, va ensenyar-me la dentadura.

Jo hi vaig donar una mirada ràpida, però intensa.

—Vostè és fumador.

—Sí senyor.

—No li ho pregunto pas; ho afirmo. Vostè és molt fumador. Vostè, quan fuma, té costum de mossegar el cigar.

—Caram, com ho endevina! —va exclamar, admirat, el majordom.

Però la més admirada era la senyora marquesa.

Jo vaig continuar:

—Vostè és molt aficionat al bacallà esqueixat.

—És cert.

—Vostè dorm amb la boca oberta.

—Això no li ho puc dir, perquè quan dormo estic molt distret i no me n’adono.

—Ja li ho dic jo! Ara digui’m: què sap vostè de la perla groga?

El majordom em mirà tot sorprès.

—No en sé res.

Aleshores vaig fer-lo atansar i amb aquella traça que em caracteritza vaig palpar-li la panxa a fi de veure si, per casualitat, s’havia menjat la perla groga.

Encara no li vaig posar els dits al ventre, l’home va esclatar a riure com un beneit.

Jo, sense fer-ne cas, vaig exclamar molt seriós:

—Vostè té pessigolles.

—També ho ha endevinat això! Però la perla, senyor, li asseguro que no la tinc.

—Oh, això ja ho veurem. Un no es pot fiar de les aparences. La prova n’és que vostè té pessigolles i, això no obstant, no es veuen. També podria tenir la perla oculta en el mateix lloc on té les pessigolles.

La meva raó el va deixar confós. Però l’interrogatori ja havia durat prou i li vaig dir:

—Ja pot retirar-se.

Quan va ser fora, la marquesa em va mirar plena d’admiració:

—Que savi que és vostè! Ves com ha pogut endevinar que era fumador i que li agradava el bacallà esqueixat?

—Molt senzillament. Quan m’ha ensenyat les dents, hi he vist unes restes de bacallà; que fumava, ho he deduït del color groguenc de la seva dentadura.

—Però, com ha pogut descobrir que el meu majordom tenia pessigolles?

—Oh, això és un secret professional; però, perquè és vostè, li explicaré el sistema. Segons els llibres de ciència que jo estudio, l’home que té pessigolles s’ho calla. I com que el majordom no me n’havia dit res, he deduït que era que en tenia. A més, de resultes de les meves profundes experiències i observacions, he arribat a la conclusió que quan un home té pessigolles, ordinàriament riu, i el majordom ha rigut.

—És admirable —exclamà la marquesa.

—Oh, de més grosses en veurà. Ara faci’m el favor de fer comparèixer els altres criats.

La marquesa va prémer un altre timbre, i seguidament varen acudir tots els criats i criades del seu palau.

A tots els vaig interrogar molt detingudament, però vaig fixar-me d’una manera especial en un lacai, viu com una centella, que em mirava amb una gran curiositat.

—Com te dius? —vaig preguntar-li.

—Cunito Escuraplats.

—Quants anys tens?

—Oh, quants anys tinc! Com a tenir-ne, no en tinc cap, perquè me’ls he gastats tots.

—Et dic anys.

—Sí senyor, sí; ja ho he entès. I li asseguro que no en tinc cap perquè cada any només en compleixo un i després passa l’any i ja no l’atrapo. Si en comptes de dir-me quants anys tinc, m’hagués preguntat quants n’he complerts, ja li hauria contestat tot seguit.

«Ui, ui, ui, que som vius!», vaig dir-me jo, rascant-me l’orella.

—Bé, quants n’has complerts, doncs?

—Quinze.

—Què en saps, de la perla groga?

—De la perla què?

—Groga.

—No sé de què em parla.

—Tu no saps que ha desaparegut la perla groga de la senyora marquesa?

—No en sabia res.

—On eres el dia que va desaparèixer la perla groga?

—Quin dia era això?

—Em sembla que fas el tonto.

—Més val fer-lo que ser-ho.

Ja en vaig tenir prou. Aquesta manera estranya de respondre i la «vivor» del marrec, em varen fer malpensar. Tots els indicis feien suposar que en Cunitu Escuraplats podria tenir quelcom a veure en la desaparició de la perla, i amb aquesta idea vaig retirar-me a casa per rumiar amb tota comoditat el pla que hauria de seguir.





El xiulet misteriós


Tota la nit la vaig passar en blanc, en el meu despatx, repassant les notes que havia pres a casa de la senyora marquesa i combinant plans extraordinaris per a seguir la pista que em semblava segura.

El meu grum, en Llíssara, feia guàrdia a la porta, si és que se’n pot dir guàrdia de quedar-se adormit com una marmota.

Jo estava bastant content dels meus plans, i ja em disposava a anar-me’n al llit, quan vaig sentir clarament al carrer un xiulet misteriós.

Vaig alçar-me ràpidament i vaig agafar el revòlver, que és el que acostumen a fer tots els detectius quan senten un xiulet misteriós.

—Llíssara! —vaig cridar. Però en Llíssara dormia com de costum. Vaig tocar un timbre, però ca, el meu criadet no es despertava per un timbre més o menys.

Amb gran cautela vaig anar cap al rebedor i vaig trobar-me en Llíssara roncant com un garrinet.

—Apa, Llíssara, l’ull viu! —vaig cridar-li, tot despertant-lo.

—Què passa? —va fer ell tot esverat i fregant-se els ulls.

—No has sentit un xiulet?

—Sí senyor —em va respondre molt formalment.

En Llíssara era un xicot tan ben educat, que sempre deia que sí de tot.

—I què te’n sembla, d’aquest xiulet misteriós?

—Em sembla que és un xiulet misteriós.

Com es veu, estàvem completament d’acord.

Al meu despatx tenia un ormeig especial amb combinació de miralls, per mitjà dels quals, còmodament assegut a la meva taula, podia veure tot el que passava al carrer. Aquest aparell funcionava mecànicament per mitjà d’unes molles hàbilment col·locades.

Vaig prémer la primera molla, i el que es presentà als meus ulls hauria fet esgarrifar el més valent, però jo no vaig perdre la serenitat.

El que hi havia al carrer era la partida d’en Mastega-rocs allí reunida, parlant amb molt de misteri.

De primer moment, vaig sentir una certa satisfacció en tornar a veure la cara d’aquells pillastres, amb els quals havia passat uns dies en bona companyia. Les antigues coneixences sempre són agradables. Però veient-los fer, de seguida vaig comprendre que aquells galifardeus no venien pels meus barris per a res de bo. Aleshores vaig recordar-me de la mala jugada que els havia fet girant-los els peus al revés i fent-los agafar pel guardabosc.

Vaig posar-me a deduir i de seguida vaig comprendre que aquelles fatxes patibulàries no venien pas a convidar-me a un dinar de duro, sinó que almenys es proposaven prendre la revenja.

«No val a badar», vaig dir-me concentrant les meves idees.

En Llíssara tremolava com la fulla a l’arbre.

—Què tens, menut?

—Tinc tremolins.

—De por?

—Ca! Jo, mentre estigui al costat del senyor Bolavà, no en tinc mai, de por.

—Així m’agrada. Ara, escolta bé el que et diré i executa totes les coses tal com jo te les indico.

—Ja pot manar.

—Aquests pinxos són els meus distingits amics Mastega-rocs, Paiet, Rampinya, Naspelat i Lleganya.

—Caram, quins noms tan bonics!

—Oh, és que són de casa bona. Ara deuen venir de la torre, on han estat tancats uns quants mesos.

—I vol dir que vénen a visitar-lo!

—Quasi, quasi, que em penso que sí. I com que a una gent de la categoria d’aquests senyors se l’ha de rebre amb tot honor, comença per carregar-me dos revòlvers.

—I no vol que prepari vi i dolços?

—No, perquè són molt gormands i se’ns ho acabarien tot.

En Llíssara es posà a carregar els revòlvers.

Jo no deixava de mirar l’aparell dels miralls. Per allí veia els lladregots que es repartien les armes i combinaven l’assalt de la meva casa.

—Llíssara!

—Què mana?

—Porta’m el vestit de fil.

En un tres i no res vaig mudar-me de vestit. Aquesta operació tenia una importància transcendental, com podrà veure’s després.

Quan em vaig haver posar el vestit de fil, vaig donar-me una mirada al mirall.

No es podia negar que feia força goig, però ara no es tractava de presumir, sinó de preparar-me per a resistir l’atac dels lladregots.

Aquests continuaven posant-se d’acord per a donar l’assalt, i cregueu que no feia pas gens de goig veure’ls prendre totes les mesures per a realitzar els seus intents criminals.

Veient que encara no s’acabaven de decidir i que tenia temps de prendre altres precaucions, vaig dir a en Llíssara:

—Ara porta’m l’ampolla del Vigor del Cabello.

En Llíssara em portà l’ampolla, i ràpidament vaig rentar-me la cara amb aquella aigua. Al cap de dos minuts em va sortir un bigoti i una barba més frondosos que els del gegant de la ciutat.

En Llíssara es quedà com qui veu visions.

Encara no havia acabat aquesta operació, que torno a sentir el xiulet misteriós. Miro els miralls i veig que, fent-se esqueneta, pugen els lladres.

—Amaga’t darrere la cortina! —vaig dir-li.

Jo, per la meva part, vaig ficar-me ben de pressa dessota de la taula.

El primer que va entrar per la finestra va ésser el Paiet.

Jo me’l mirava de cua d’ull, procurant no fer soroll.

De primer, el Paiet donà una mirada tot a l’entorn del meu despatx, i veient que no hi havia ningú, va abocar-se a la finestra i va fer un altre xiulet. Tot va ésser xiular com presentar-se tot l’escamot.

—Mira el poca-dallonses quina casa més bonica que ha posat! —va exclamar el capità Mastega-rocs—. Es veu que els negocis li van bé.

—Sí, però el que és aquest cop se la carregarà de valent.

Entretant, el Naspelat havia agafat l’ampolla del Vigor del Cabello, i pensant-se que era aiguardent, se’n va beure tota una tirada.

—Ep, noi, no t’ho acabis tot, que jo també tinc set —li va dir en Lleganya.

I darrere l’un l’altre, tots varen beure un xic d’aquella aigua especial per a fer sortir cabells als calbs.

Jo gairebé no podia aguantar-me el riure, tant era el que em divertia pensant en els efectes que els produiria aquella beguda.

—Vaja, companys —va dir el capità, tot eixugant-se els llavis—. Anem cap a la cambra on dorm aquell pillet i matem-lo.

Però tots estaven molt enfeinats amb els seus ventrells i boques, ja que el Vigor començava a fer-ne de les seves.

El Paiet, que havia estat el primer tafaner, tenia la llengua més peluda que una cua de llop.

—Ai, ai, ai, companys meus! Mireu quina llengua que se m’ha posat, tan plena de cabell!

Jo, no podent-me contenir més, vaig dir, des de sota la taula:

—Fes-t’hi clenxa!

Encara no varen sentir la meva veu, varen fer un salt que per poc m’espatllen el llum elèctric.

Ple de serenitat, vaig aprofitar aquell moment per sortir de dessota la taula, portant un revòlver en una mà.

—Un home! —varen cridar tots, no reconeixent-me amb la barba.

—Bona nit tinguin —vaig dir jo molt amablement, allargant la mà per encaixar, però no deixant d’apuntar amb l’altra.

—Dispensi —va contestar el capità—. No veníem per vostè.

—Doncs, es pot saber per qui venien?

—Veníem per un murri que es diu Bolavà i que ens va enredar a tots fent-nos creure que era en Rascatripes.

Em va cridar molt l’atenció el fet que sabessin el meu veritable nom.

—Es pot saber, doncs, com és que han sabut que aquest murri de qui em parlen no era en Rascatripes, sinó en Bolavà?

—Ho vàrem llegir al diari quan va informar del nostre empresonament.

—I què li volien fer, ara, al senyor Bolavà?

—Poca cosa. Jo me li volia menjar el fetge.

—I jo la cuixa!

—I jo el nas, perquè com que estic desganat i ell és xato, em resultava un bocí petit, però escollit.

Podeu comptar l’efecte que em produïren tots aquests propòsits.

—Sí que sento que no l’hagin trobat aquí.

—Més ho sentim nosaltres.

Empipat pel llenguatge descarat que gastaven, vaig contestar:

—De totes maneres, potser us n’hauríeu fet set pedres, perquè, segons tinc entès, aquest tal Bolavà és un xicot molt valent i abans de deixar-se tallar el nas potser us hauria fet un cap nou.

—Ganes! —va dir en Mastega-rocs—. Ah, i això que sigui tan valent, ja m’agradaria veure-ho.

En sentir això, no em vaig poder aguantar més. De bona gana hauria començat a clavar castanyes, per ensenyar-los si era valent o no.

—Llíssara! —vaig cridar, obeint l’impuls dels meus sentiments heroics.

El criat va sortir de darrere de la cortina més mort que viu.

Els lladregots es varen quedar tots parats en veure sortir aquell marrec, amb el seu gec vermell, de darrere la cortina.

—Què mana, senyor?

—Porta la navalla… —En sentir això, els lladregots varen treure les seves armes, però jo, sense immutar-me, vaig continuar—: Porta la navalla d’afaitar, el sabó i la palangana.

Quan en Llíssara tornà amb el que li demanava, vaig començar a ensabonar-me.

—Amb el seu permís m’afaitaré.

—Faci, faci —varen fer tots.

Amb quatre salts vaig tenir la cara pelada. Quan vaig estar ben afaitat, rentat i eixugat, em vaig posar de cara a ells i apuntant amb el revòlver els vaig dir:

—Senyors! Aquí hi ha en Bolavà disposat a demostrar-los la seva valentia.

L’efecte d’aquest acte heroic va ésser extraordinari.

De primer tots varen quedar corglaçats i tremolosos davant d’un valor tan gran com el que jo demostrava. Però al cap d’una estona, el capità Mastega-rocs s’asserenà un xic i em digué:

—No es pot negar que ets valent, però això no et valdrà, perquè nosaltres som cinc i tu un de sol.

—Ja podeu començar —vaig dir jo, apuntant amb el revòlver.

Ningú no gosà avançar.

—Això no té cap gràcia —va dir en Lleganya—. Desa aquest revòlver i ja ho veuràs, si començarem.

—Tu calla, Lleganya —vaig respondre-li jo amb el més profund menyspreu—. Sou cinc i encara voleu que deixi l’arma?

—Prou parlar! —cridà el capità—. Prepara’t a ben morir, perquè jo també tinc una joguina com la teva.

I dient això es va treure una pistola de grans dimensions.

En veure l’acció del capità, tots varen treure les seves pistoles i em van apuntar.

Com es veu, el moment era bastant compromès, però, gràcies a Déu, la serenitat no em deixa així com així i menys encara en els casos desesperats.

De totes maneres, vaig comprendre que no era qüestió de perdre temps, i sense pensar-m’hi gens, vaig apuntar a en Mastega-rocs i, paf!, vaig disparar el meu revòlver.

Per desgràcia, el capità Mastega-rocs havia estat d’aquests que fan jocs de mans, i en lloc de caure mort, com jo esperava, va pescar la bala amb la boca i se la va empassar com qui s’empassa una mandonguilla.

—Ah, em volies matar? —va preguntar-me en to mofeta—. Doncs, ara prepara’t a morir sense remei.

I girant-se als seus companys els ordenà que apuntessin bé.

Jo, veient-me perdut, vaig rumiar un segon. Amb aquest temps relativament curt, va acudir-se’m la teoria de l’atracció dels metalls i com que les bales de revòlver són de metall, vaig deduir que un imant podria atreure-les molt fàcilment.

Feta aquesta ràpida deducció, vaig treure’m un imant que sempre porto a la butxaca per distreure’m en les estones escadusseres, i posant-me’l dissimuladament a la mà, vaig dir:

—Ja podeu tirar, si teniu valor per fer-ho.

I, pam!, pam!, pam!, pam!, pam!, em varen disparar cinc trets, un darrere l’altre, i, tal com ho havia previst, les bales, atretes per l’imant, hi varen quedar enganxades. A fi de desempallegar-me d’aquella colla de miserables, vaig dir:

—Ai, sóc mort; m’heu mort, ah! —i em vaig tirar a terra.

Quan ells varen sentir això, varen arrencar a córrer de por que els agafessin, i desaparegueren en un tancar i obrir d’ulls.

Jo, trobant-me bé en la posició en què estava, vaig quedar-m’hi, i ho vaig aprofitar per a fer una becaina, que prou m’havia guanyat.





L’esverament d’en Llíssara o un enterrament sense mort


El meu grum, que s’havia anat a refugiar dessota dels matalassos del seu llit, en sentir que després dels trets tot havia quedat en silenci, va decidir-se a sortir per veure el que havia passat.

El desordre en què els lladres havien deixat les cadires a causa de la precipitació amb què havien fugit va impressionar de debò el meu simpàtic Llíssara. Com que a còpia de conviure amb mi, ja havia après un xic de deduir, va pensar que el fet de trobar les cadires per terra demostrava que les cadires no volen. Feta aquesta primera deducció, entrà al meu despatx.

En veure’m ajagut per terra, va creure que jo era mort, i va ésser tan gran el seu trastorn, que se n’anà a la cuina i només es menjà les costelles que jo tenia preparades per a aquell dia, i deixà completament intacte un plat de patates que eren per a ell.

Un cop ben tip, se n’anà a demanar socors als veïns, cridant la meva mort amb crits que se sentien d’un cap a l’altre de la ciutat.

Un periodista que passava va córrer a posar-ho al diari, i, tal com succeeix amb les notícies sensacionals, en un moment va córrer la nova pertot arreu.

Els xicots que cridaven els diaris pregonaven la terrible notícia: «El diari, amb la mort del gran detectiu Bolavà!».

Se’n varen vendre molts i tothom llegí contristat la nova de la meva tràgica mort, amb tots els detalls, que el meu grum explicava a tothom, afegint-hi alguna altra cosa de la seva collita.

L’Ajuntament es va reunir, i va acordar fer-me un enterrament solemne, i les floristes varen treballar de valent, confeccionant corones per a adornar el meu bagul.

Entretant, jo dormia com un santet, reposant de les fatigues de la nit, que havia passat treballant per l’assumpte de la perla groga. El meu cansament havia estat tan gran, que passaven les hores i jo dormia cada cop més profundament.

Així és que a l’hora de l’enterrament jo encara dormia.

De primer varen acudir els bagulaires i em varen ficar al bagul. Un d’ells, en sentir que jo roncava, va dir a l’altre:

—Em sembla que aquest mort està dormint.

—No hi fa res —va dir l’altre—. Nosaltres tenim l’obligació de ficar-lo dins del bagul i prou. Els diaris han portat la seva mort i per més que faci no em farà creure que és viu. A més, això que porti el vestit de les festes indica que és mort de debò i que ja l’han vestit.

Em varen tancar, doncs, dins del bagul sense que m’arribessin a despertar.

Entretant, al carrer de casa s’anaven reunint les comissions que havien d’assistir a l’enterrament. Donada la meva importància i les moltes simpaties amb què comptava, aquest seria solemníssim. L’Ajuntament va fer venir un parell de municipals de cavall amb els seus plomalls blancs. El cotxe de morts, el de més luxe, no va trigar a arribar, i va ésser tan immensa la multitud que es reuní al peu de casa, que algunes pedres del carrer es varen trencar del pes de la gent.

Quan el bagul en què jo anava va aparèixer al carrer, tothom es posà a plorar, perquè ja he dit que jo era molt estimat. Tant i tant van plorar, que aviat les llàgrimes varen inundar el carrer de tal manera, que calgué avisar els bombers perquè vinguessin a bombar l’aigua.

Ben lluny estava jo de suposar que per causa meva hi hagués tant de mullader i succeïssin tants desastres. Jo anava tranquil·lament dintre del bagul, dormint molt de gust, sense pensar que tot un poble plorava per mi, a riscos d’haver-hi desgràcies i naufragis.

Per fi, la comitiva fúnebre es posà en marxa. Els municipals de cavall anaven al davant i tenien molta feina a fer apartar la gent que s’apilotava al pas del meu enterrament.

Darrere del cotxe de morts venia en Llíssara presidint, i darrere seguien vint cotxes que portaven les corones. N’hi havia de totes menes i mides, però les més grosses eren la de l’Ajuntament, la del pagès de la masia, la del senyor De Roncafort, la de la marquesa del Ravedolç, i la que varen tenir la delicadesa d’enviar-me els meus assassins, amb aquesta llegenda: «Els Nyèbits d’en Mastega-rocs al valent Bolavà».

Quan la comitiva arribà al cementiri, la banda municipal tocà l’himne fúnebre, que va compondre expressament per a mi el mestre Josep Timbala, amb molt soroll de bombo i de platerets.

Aquest enrenou em despertà. De primer, com és el meu costum, vaig voler estirar els braços, però vaig notar amb sorpresa que no tenia lloc per a aquesta expansió acostumada.

«Si que se m’ha enxiquit, la meva cambra!», vaig pensar en tocar paret de cada banda.

Com que dintre el bagul m’hi trobava molt fosc, vaig provar d’alçar-me per obrir la finestra, creient encara que era a la meva cambra, però tot just vaig provar d’alçar el cap, que plaf!, em clavo un tostorro tan fort al front que encara se m’hi coneix el xiribec.

—Caram! Sí que s’ha abaixat aquest sostre!

Aleshores em vaig adonar que anava en cotxe i que la meva cambra no era tal cambra, sinó un caixó llarg i estret.

Com que jo no perdo mai la serenitat, en lloc d’esverar-me vaig posar-me a rumiar.

Rumiant, rumiant, vaig recordar-me de l’escena dels lladregots, i com que m’havia adormit, vaig pensar que, aprofitant-se del meu son, els murris m’havien tancat en una caixa i ara em duien a tirar-me al mar.

Aquesta idea no era molt a propòsit per a fer-me riure, sinó tot el contrari. Per un moment se m’acudí la idea que potser m’havien assassinat aprofitant-se d’una distracció meva.

Vaig palpar-me de tots cantons per cerciorar-me que no era mort, i em va costar quart i ajuda posar-me l’orella al pit per escoltar-me el cor i saber si encara batia. Quan vaig veure que sí, ja no em quedà dubte que em portaven a mar.

De sobte es deturà el cotxe que em conduïa. Un sotrac va fer-me a comprendre que em treien del cotxe, i quan ja m’encomanava a Déu pensant que em llançarien a l’aigua, vaig sentir una veu, que era la del senyor alcalde, que deia: «Senyors: el dolor embarga la meva ànima i no trobo paraules per expressar la pena que pesa damunt de la ciutat. En Bolavà ha mort! Ha mort víctima del seu deure, quan amb el seu talent extraordinari acomplia les seves nobles enquestes per descobrir i castigar malfactors. No us haig pas de parlar de les qualitats excepcionals que adornaven el difunt: tots el coneixíem bé prou i tots l’admiràvem pel seu gran valor, per la seva gosadia incomparable, per la seva tàctica sense parió!

»La ciutat tota el plora, ja que amb la mort d’en Bolavà perdem un ciutadà il·lustre, un company insubstituïble, un vetllador de la justícia exemplar, un detectiu famós. He dit».

Després d’aquest discurset, vaig deduir que assistia al meu propi enterrament. Això em va fer tanta gràcia que, no podent-me aguantar el riure, vaig esclafir una forta rialla.

Tothom es quedà corglaçat.

—Heu sentit? —la gent es deia.

Però veient que ningú no venia a obrir-me, vaig començar a picar a la tapa del bagul amb els peus i amb les mans.

L’alcalde, més groc que la cera, va ordenar als municipals que miressin la causa d’aquell desordre de dintre de la caixa, que venia a torbar la solemnitat de l’acte que se celebrava.

Els municipals, més morts que vius, varen anar-se acostant a poc a poc, però, encara no sentien que jo tornava a trucar, fugien més de pressa que corrents. Tothom estava amb l’ai al cor, i els més porucs s’havien col·locat a una gran distància i estaven preparats per córrer a la més petita alarma.

Veient que aquells municipals no gosaven atansar-se, l’alcalde manà a un guàrdia urbà, que són els més valents, que s’acostés a mirar la causa d’aquell soroll.

L’urbà s’atansà resoltament. Jo, en sentir passos, vaig tornar a trucar, i l’urbà no s’espantà gens, solament que amb molta energia va cridar:

—Si torna a moure escàndol a la via pública, li prendré el número!

No era això el que jo volia, sinó que m’obrissin aviat, perquè allà dintre no hi feia pas de gaire bon estar. Així és que sense fer cas de l’amenaça del guàrdia, vaig tornar a picar, i aleshores ell, amb tota la serietat, va començar a buscar el número del bagul, com si es tractés d’un carretó.

Després de molt sotragar-me per cercar el número, va trobar l’etiqueta en què hi havia el preu del bagul, i apuntà el preu creient-se que era el número.

Fet això, tothom quedà satisfet, i ja anaven a retirar-se les autoritats, deixant als enterramorts la feina de ficar-me dins del nínxol, quan jo, comprenent que si no m’espavilava no tindria més remei que resignar-me a ésser tancat per sempre més dintre d’aquells forats humits, a riscos d’agafar-hi dolor reumàtic, vaig fer un suprem esforç, i apuntalant els genolls contra la tapa, catacrac!, la vaig esberlar d’un sol cop i vaig treure tot seguit el cap per donar-me a conèixer.

Però encara la gent no va veure que jo ressuscitava, un pànic terrible va dominar la multitud, i, des de l’alcalde al darrer enterramorts, tothom arrencà a córrer, cridant: «El mort ens empaita! El mort és viu!», i altres frases per l’estil. Jo bé prou m’esforçava a cridar: «No tingueu por, que sóc en Bolavà!», però la gent no feia cas dels meus crits, i si en feia cas, era encara per fugir més esglaiats en sentir «la veu del mort».

Aquell cementiri quedà més desert que un cementiri, i jo, allí sol, vaig prendre el partit de seure i rumiar un xic respecte a la meva especial situació.





Tornant al món dels vius


Dos partits podia prendre: l’un era donar-me a conèixer i demostrar que tot allò de la meva mort havia estat una equivocació d’en Llíssara. L’altre era no dir res a ningú, i valer-me de la creença que es tenia de la meva mort per realitzar noves gestes de detectiu.

Després de rumiar un xic, no em quedà dubte que el millor que podia fer era això darrer, és a dir, no moure res i anar fent la meva.

Aquesta especial situació d’ésser mort i no ésser-ho havia de proporcionar-me moltes facilitats per a exercir la meva difícil professió de detectiu i molt especialment per a seguir les indagacions referents a la troballa de la perla groga.

Amb aquesta idea, vaig anar-me’n cap a casa, passant abans per cal drapaire per comprar-me un vestit de pagès. Em vaig ficar la barretina fins a les orelles, a fi de no ésser fàcilment reconegut, i xano-xano vaig dirigir els meus passos cap al meu domicili.

En arribar a la porta em cridà molt l’atenció un rètol esmaltat que deia: «Llíssara, detectiu. Successor del gran Bolavà».

«No és pas beneit el meu grum!», vaig pensar. I a fi de provar la seva intel·ligència, vaig resoldre fingir-me pagès i no donar-me a conèixer fins després.

Vaig trucar, i en Llíssara va venir a obrir.

—Què se li oferia? —va preguntar-me.

—És vostè el senyor Llíssara?

—Per servir-lo.

—Doncs, venia a consultar-li un cas que m’ha passat.

Va fer-me entrar al meu propi despatx, i allí vaig adonar-me que en Llíssara portava la meva bata.

—Vostè dirà.

—Oh, si jo haig de dir —vaig fer-li jo—, tant se val que no hagués vingut. A mi m’han dit que vostè deduïa el que passava a la gent, sense necessitat que li expliquessin res.

En Llíssara, en lloc de preocupar-se, va respondre’m:

—Sí senyor. No l’han enganyat.

I imitant el meu geste característic, es posà un dit al front i començà a cavil·lar.

Després d’una bona estona de silenci, va dir-me:

—Això que porta vostè al cap és una barretina.

—Sí senyor. Endevinada!

—Això que porta al cos és un gec de vellut.

—Encertada!

—Això que porta a les cames són unes calces, i també són de vellut.

—Admirable!

I amb tota serietat va afegir:

—De tot això plegat en dedueixo que vostè és un pagès.

—Perfectament. Però ara ha de deduir per què vinc. Perquè si li digués que m’han robat un porc, ja no tindria gràcia que vostè ho endevinés.

En Llíssara rumià i digué:

—A vostè li han robat un porc.

—Endevinada!

—Aquest porc que li han robat era bo per a fer cansalada!

—Justa!

—Així ja sé el que haig de fer. Esperi’s una mica que ja torno.

En Llíssara es posà el barret i sortí.

Al cap d’una estona va tornar amb un paquet de paper d’estrassa, en el qual hi havia tres unces de cansalada magra.

Amb molta cerimònia desembolicà el paquet i me’n mostrà el contingut.

—Aquesta cansalada és la del seu porc?

—Home —vaig dir-li jo—, no ho conec.

Aleshores en Llíssara es posà a riure com un ximplet.

—De què riu ara? —li vaig preguntar.

—Ric, ja, ja, ja!, de vostè —em va contestar.

—Vaya una gràcia.

—Sí, home. Si vostè, que és l’amo del porc, no el coneix, com vol que jo el conegui?

Admirat de l’enginy del meu grum, vaig felicitar-lo calorosament, i traient-me ràpidament la barretina, vaig donar-me a conèixer:

—Molt bé, Llíssara!

Però encara no va veure la meva cara, va fer un salt, i si no l’agafo, encara correria.

—No t’espantis, home —li vaig dir per tranquil·litzar-lo—. Que no veus que sóc jo?

—Però si vostè és mort!

—No, home, no. I que haig de ser mort!

—Vol dir que no m’enganya?

—Home, t’ho asseguro.

—És que jo, amb morts, no hi vull tractes.

—Et dic que sóc viu i molt viu.

—M’ho ha de provar.

—Mira, posa’m els dits a la boca.

En Llíssara va posar-me els dits a la boca, tal com jo li deia. I encara no vaig cloure-la, els va enretirar de seguida, bo i queixant-se amargament:

—Ui, ui! Sí que és viu!

—Ja t’ho deia, home.

Seguidament li vaig explicar la seva equivocació.

Quan en va estar ben convençut, se’m llançà als braços, per demostrar-me la seva alegria.

—Bé, noi; ara prou, que tenim molta feina endarrerida i és qüestió de no badar. Sortosament, en Mastega-rocs i els seus companys ja no m’amoïnaran més, perquè es pensen que sóc mort. Això em donarà molta llibertat d’acció per a treballar. El que tu has de fer, Llíssara, és no dir a ningú que he ressuscitat.

—Però, no veu que el veuran sortir i entrar de casa i tothom ho sabrà?

—Et penses que sóc tan mitja-cerilla? Ja veuràs com me les arreglaré perquè no em descobreixin.





Nous estratagemes


Vaig esmorzar copiosament. Portava bastant de gana endarrerida, i el plat de mongetes fregides que en Llíssara em va presentar va quedar esgotat en pocs minuts.

Després vaig xerricar-hi un bon traguinyol de vi ranci, i, ben satisfet, vaig acomodar-me en la meva butaca, a fi de rumiar amb tota tranquil·litat el meu pla estratègic per a reprendre les gestions referents a la desaparició de la perla groga.

Quan vaig tenir la cosa embastada, vaig cridar:

—Llíssara!

—Què mana, senyor Bolavà?

—Porta’m el vestit de criat número 1.

En Llíssara va córrer cap al meu guarda-roba i en va treure un magnífic vestit de criat, compost d’una jaqueta, una armilla amb ratlles grogues i negres i unes calces amb viuet vermell.

Després vaig posar-me Vigor del cabello fins a mitja galta, i al cap de dos minuts ja m’havien sortit unes boniques patilles per l’estil de les que porten els criats de casa bona.

Em vaig mirar al mirall i vaig quedar satisfet de l’aspecte que tenia. Ningú, ni el més eixerit, no hauria pogut endevinar que jo era el gran detectiu Bolavà.

—I on vol anar ara vestit així? —em preguntà en Llíssara.

—Mira, noi, els tafaners no m’agraden. Tu no has de fer més que mirar i callar, com fan tots els grums de detectiu. Si no vingués a dinar, no m’esperis ni ho estranyis. Ja tindràs notícies meves un dia o altre.

—Està molt bé.

—I si ve algú a preguntar per mi, ja ho saps, li diràs que sóc mort i que, per tant, que dispensi si no el puc rebre.

Vaig ficar-me el revòlver de dos-cents trets per minut a la butxaca, i vaig sortir de casa vestit de criat, per dirigir-me ràpidament cap al palau de la senyora marquesa del Ravedolç.

En arribar a la porteria va sortir el porter, i amb força males formes em preguntà:

—On aneu?

—Vaig a veure la senyora marquesa.

—La senyora marquesa no vol rebre gent com vós. Què li voleu, a la senyora marquesa?

—Li vull demanar que em llogui com a criat.

—No en necessitem, de criats, perquè ja en tenim prou.

—Encara que en tingueu prou —vaig replicar jo—, vull llogar-me com a criat de la senyora marquesa.

—Això de «vull», és molt dir!

—Doncs, repeteixo que vull que em llogui i que vull que la senyora em rebi.

—Això ja ho veurem.

—Mira si ho veurem, que ja estàs anant a avisar-la.

—No hi vull anar.

Aleshores vaig treure’m paper i llapis, i vaig escriure: «Perla groga Bolavà».

—Té —vaig dir al porter—, puja aquest paper a la senyora marquesa.

—Ja t’he dit —va respondre’m el porter— que per un ningú com tu no vull molestar-la.

—No? Doncs, saps què és una bala?

—Sí. Quan era petit hi jugava.

—Doncs, mira: ara que som grans, també podrem jugar-hi, solament que les bales que jo tinc són d’una altra mena.

I traient-me el meu magnífic revòlver, vaig apuntar-li en mig del front.

Quan el porter va veure’s el canó del revòlver tan a prop, no va vacil·lar ni un minut més a complir les meves ordres. Sense badar boca, va agafar el paper que li donava i pujà corrent cap dalt per a fer-lo a mans de la senyora marquesa.

Aquell paperet va fer tant d’efecte, que al cap de cinc minuts ja era rebut per la noble senyora.

Em va fer entrar en el mateix saló del primer dia, i en veure’m entrar, no reconeixent-me a causa del vestit que jo portava i de les patilles que lluïa, em va dir tota sufocada:

—Ai, dispensi. No és vostè a qui volia rebre.

—Senyora marquesa —li vaig dir—: jo sóc el que he fet portar el paperet que vostè acaba de rebre i que diu: «Perla groga Bolavà».

—Sí, però vostè és un criat i jo esperava el detectiu successor del difunt Bolavà.

—En Bolavà no és difunt, gràcies a Déu.

—Què em contarà a mi: si fins li vaig enviar una corona per a l’enterrament.

—Tot el que vulgui, però jo li puc assegurar que en Bolavà és viu i que, per més senyes, vostè està parlant amb ell.

—Però si en Bolavà no duia patilles!

—Jo tampoc, abans de fer-me-les créixer.

I seguidament li vaig explicar tot com havia anat, i acabà per reconèixer-me amb la veu i amb les dades que li vaig donar referents a la primera entrevista que vaig tenir amb ella.

—Però, quin acudit ha tingut de venir disfressat de criat?

—No és cap acudit. Vinc per demanar-li que em llogui.

—I això per què?

—Senzillament; per fer vida comuna amb els altres criats i així descobrir quin d’entre ells ha estat el lladre de la perla groga.

—Magnífic! —exclamà la marquesa, tota admirada—. Sap que vostè se les pensa totes?

—Oh, és el meu ofici. Ara faci’m el favor de repetir-me tots els detalls de la perla a fi que pugui orientar-me i comprovar, en cas oportú, que és la que vostè ha perdut.

—Miri —va contestar-me la marquesa—. És una perla única al món. Les seves dimensions són com les d’una mandarina.

—Està molt bé. Amb aquestes dades ja en tinc prou.

—Pel que li pugui convenir, afegiré que aquesta perla prové de l’Emperador de la Xina.

—Perfectament.

Des d’aquell dia vaig quedar instal·lat en el sumptuós palau de la marquesa del Ravedolç, i em vaig ocupar especialment de donar panís i escarola als ocells.

Amb aquest càrrec tan honorífic vaig ésser presentat a la resta del servei de la casa, i em vaig quedar allí, en realitat, per a descobrir el lladre de la perla groga.

Les dificultats i les peripècies que vaig passar en aquella casa són de les que hom no oblida mai més, com es veurà en els capítols que segueixen.





Misteris inexplicables


Com sempre acostuma a succeir, la meva entrada de criat al servei de la senyora marquesa no va ésser gaire ben rebuda pels altres criats.

Tots em miraven amb certa desconfiança i no s’amagaven de burlar-se de mi tant com podien en veure les grans dificultats que tenia per a exercir el meu càrrec, cosa molt natural si es té en compte que jo no coneixia res de la casa.

El qui més broma feia era el lacai, que, com es recordarà, es deia Cunito Escuraplats, i del qual jo havia maliciat un xic en ocasió del primer interrogatori.

En Cunito Escuraplats era, en realitat, un xicot espaviladet, viu com una centella i molt aficionat a riure. Per poder fer una estoneta de broma, crec que hauria donat els guanys d’un mes.

Jo, com és natural, feia el badoc expressament, a fi d’anar observant la manera d’ésser de tots els criats i poder-los vigilar de prop, sense que maliciessin ni un moment de mi. Jo, per ells, no havia d’ésser més que un criat i no altra cosa.

Al cap de pocs dies que era a la casa, vaig començar a observar una sèrie de fets misteriosos que em varen cridar molt l’atenció per tal com els trobava inexplicables.

Com ja he dit, jo representava haver estat llogat per a cuidar-me de donar menjar als ocells, ja que la senyora marquesa en tenia en regular nombre, en gàbies molt boniques i vistoses col·locades a la galeria i al jardí.

Cada matí, amb tota la calma, me n’anava a netejar les gàbies i a posar menjar a les menjadores.

Fins ara havia complert la meva obligació molt al gust de la senyora marquesa. Els ocells s’engreixaven que era un gust, i per aquest motiu vaig rebre elogis i felicitacions de la senyora del Ravedolç.

Però heus aquí que tot d’un cop semblava haver-se’m girat la fortuna. Un matí vaig trobar-me amb un canari mort a la gàbia. La meva sorpresa i el meu disgust varen ésser de consideració, i com que jo estava tan acostumat a deduir, vaig passar-me el dia rumiant les causes ocultes que haurien pogut produir la mort d’aquell innocent animaló.

Mes la malastrugança em perseguia. L’endemà matí vaig trobar un altre ocell mort.

Totes les enquestes, preguntes i interrogatoris varen resultar inútils; la causa d’aquelles morts misterioses no apareixia.

I amb terrible regularitat, cada matí trobava, no un, sinó alguns ocells morts de panxa enlaire.

Cregueu que n’hi havia per a esfereir el més serè. Però haig de confessar que, a mesura que anaven ocorrent aquelles misterioses defuncions, en el meu esperit s’anava obrant un canvi sorprenent. La meva naturalesa de detectiu trobava un cert goig en aquell misteri. Un gran desig de descobrir els motius d’aquells esdeveniments m’esperonava del matí al vespre. I ja la perla groga no em preocupava tant com el descobriment de les causes d’aquella terrible mortaldat.

Durant el dia no em cansava d’observar en la cara dels criats tots els gestos i fesomies, a fi de veure si per ells podia descobrir quelcom. Però aquella gent es mostrava impenetrable. Fins en Cunito Escuraplats feia el seriós, i tots plegats simulaven un gran interès per saber a què es devia aquella epidèmia ocellística.

Tan bé fingien, que vaig comprendre de seguida que no trauria res en clar de l’observació personal, i vaig resoldre aquell mateix dia posar-me a l’aguait, prop d’una de les gàbies, per atrapar el criminal que em matava els ocells.

Per a poder exercir una profitosa vigilància, vaig cargolar-me en un rotllo d’estora col·locada en un racó de la galeria, i allí vaig passar-me tot un dia i tota una nit, alimentant-me solament amb preses de xocolata que prèviament m’havia ficat a la butxaca.

Allí, a mitja tarda, el cor em va fer un salt en sentir a vora del meu amagatall dos criats que conversaven parlant precisament de l’assumpte:

—On deu ser el criat nou? —deia l’un.

—Sí que és cert que en tot avui no el veig.

—Potser ha fugit en veure que se li morien els ocells.

En sentir això vaig concentrar tota la meva atenció per veure si se’ls escapava algun secret.

—Ja és estrany —va dir un d’ells— això que es morin els ocells d’aquesta manera.

—És un misteri. Mai no havia succeït.

—Potser el criat nou els embruixa.

Només em faltava aquesta. Darrere del gran disgust que jo passava, encara acabaria per resultar que la culpa era meva.

Els criats varen desaparèixer i jo vaig continuar en el meu amagatall, esperant poder descobrir alguna cosa.

Però va passar la nit i ningú no es va acostar a la galeria.

En canvi, quan vaig sortir del meu amagatall, l’endemà al matí, en clarejar, el primer que vaig veure va ésser un altre ocell mort a dintre de la gàbia.

N’hi havia per tirar el barret al foc!

Mai, durant la meva vida de detectiu, no m’havia trobat davant d’un fet més misteriós i inexplicable. Si jo fos un detectiu poruc i ignorant, és segur que hauria cregut en l’existència d’algun fantasma que em volia mal.

Però aquí no es tractava d’això, tot i que el cas era dels que fan pensar en beneiteries d’aquestes.

No sabent a què atribuir aquella desfeta ocellística, vaig demanar audiència a la senyora marquesa i em va ésser concedida.

La pobre senyora estava fondament afligida en veure que, l’un darrere l’altre, tots els seus ocells se n’anaven a l’altre món.

Jo vaig provar inútilment de tranquil·litzar-la, assegurant-li que acabaria per descobrir l’autor d’aquelles malifetes.

Podeu comptar, doncs, amb quin interès vaig prosseguir les meves recerques.

Per acabar-ho d’adobar, un altre fet misteriós va venir a empitjorar la situació, com podreu veure en el capítol que segueix.





El llit fantàstic


El servei del palau de la marquesa tenia les seves habitacions al pis més alt de la casa, és a dir, sota terrat.

Jo, com que en realitat no era un criat veritable, sinó un detectiu disfressat, dormia en una bonica cambra del pis de sota, en un llit de viena ben còmode.

Allí m’estava dormint profundament, quan tot d’una vaig despertar-me sobresaltat per una terrible sotragada en el meu llit, com si s’hagués alçat tot sol i hagués tornat a caure.

D’un salt vaig ésser a baix del llit i vaig encendre l’espelma. De primer vaig donar una mirada general a la cambra per veure si hi havia algú, però tot restava en el més absolut silenci.

Minuciosament vaig registrar tots els racons del dormitori, portant a la mà el meu magnífic revòlver. Tot ho vaig regirar, sense oblidar-me de mirar dessota el llit, però no vaig trobar res absolutament.

Aleshores vaig creure que aquella sotragada no havia estat més que l’efecte d’un somni, i sense preocupar-me més, me’n vaig tornar al llit.

Res més, digne de menció, no em passà aquella nit. L’endemà al matí, havent repetit el registre, vaig acabar de convèncer-me que tot havia estat il·lusió. Segurament havia somiat.

Quan va arribar la nit vinent, abans de ficar-me al llit vaig mirar ben bé tots els racons de la cambra. No hi havia res d’anormal. Vaig tancar ben tancades la porta i la finestra que donava al jardí, em vaig ficar tranquil·lament al llit, i vaig quedar adormit al cap de pocs moments.

No sé pas el temps que devia haver transcorregut, quan, tot d’una, la sotragada terrible em despertà.

Agafo apressadament el revòlver i salto ràpidament del llit. Encenc el llum, miro, observo, busco, registro, i res!

N’hi havia per a desesperar-s’hi!

Tothom sap que a mi, ni en els moments més perillosos, m’ha faltat mai la serenitat, però haig de confessar que en casos com aquell no m’hi havia trobat mai. A mi no em fa por un lleó cara a cara, però un perill misteriós sempre fa basarda. Això de no saber amb qui te les has d’haver fa venir esgarrifances al més valent.

Aquest cop estava segur que no havia somiat. Havia sentit clarament la sotragada del meu llit, exactament igual com la de la nit anterior, i és cosa segura que mai no es tenen dos somnis tan idèntics. Tot plegat era molt misteriós i molt fantàstic. Aquestes coses estranyes que em passaven devien tenir poca o molta relació amb el motiu que m’havia portat al palau.

Interrogats els criats, varen contestar-me tots que mai no havia passat en aquella casa res d’extraordinari, i això demostrava que tots aquests misteris anaven especialment dedicats a molestar-me.

Deduint, deduint, vaig arribar a la conclusió que jo feia nosa allí a algú. Si jo feia nosa, devia ésser per la por que descobrís el lladre de la perla groga, i en resultava així la quasi seguretat que el tal lladre era allí entre els criats i que per tots els mitjans volia fer-me impossible l’estada al palau.

La mort dels ocells i la sotragada nocturna del meu llit feien pensar que el meu enemic era capaç d’usar tota mena de mitjans per a desembarassar-se de mi. El perill era ocult, però pròxim, i em calia viure previngut.

A més, la forma misteriosa amb què es produïen els fets em feia creure que l’enemic era poderós.

Amb totes aquestes deduccions vaig concloure senzillament que calia no badar.

La nit vinent vaig resoldre no dormir gens, a fi de poder assabentar-me de tot el que passava.

Varen tocar les deu, les onze i les dotze, i just, a la darrera batallada, el llit es va commoure violentament, s’alçà de la banda dels peus, i tornà a caure d’un sol cop.

Fetes les investigacions, tampoc no vaig observar res, i en vista d’això vaig resoldre esperar la nit següent passar-me tota la nit amb el llum encès.

Arribada la nit, ho vaig fer tal com m’ho havia proposat, esperant amb impaciència que toquessin les dotze.

Podeu suposar la gran emoció que em dominava en el moment en què l’agulla del rellotge va assenyalar l’hora fatídica.

Pausadament varen tocar les dotze batallades i…, res. Vaig esperar una estona i tampoc res. Es veia clarament que el misteriós autor d’aquella broma nocturna no era gaire amic de la llum.

Des d’aleshores vaig observar que les nits que em deixava el llum encès no passava res d’extraordinari, i en canvi, les nits en què, per distracció o per creure que ja no em tornaria a succeir res, apagava el llum, encara no havien acabat de tocar les dotze que se sentia tot seguit la violenta sotragada.

Això em tenia tan intrigat que arribà a preocupar-me a totes hores, rumiant sempre sobre les causes que podien produir semblant estranyesa.

Tot ho vaig mirar; tot ho vaig regirar sense poder descobrir el més petit detall per orientar-me.

Això em va fer enflaquir molt, perquè, a més de la preocupació constant que jo tenia, em passava quasi totes les nits sense dormir, i ja se sap que la falta de repòs desnodreix l’organisme.

Calia, doncs, posar remei a la cosa. És clar que hauria pogut mudar de cambra, però les meves aficions de detectiu, i l’amor propi, m’impedien prendre aquesta resolució.

Si m’hagués mudat de cambra, l’autor ignorat i misteriós d’aquestes bromes m’hauria pres per un gallina, i qui sap si també hauria vingut a molestar-me allí, per tal d’aconseguir el que es devia proposar, és a dir, que jo acabés per cansar-me i abandonés el local.

Vaig resoldre, doncs, no moure’m d’allí, i rumiar entretant el millor sistema per a descobrir el misteriós subjecte o almenys per a acabar amb aquelles xerinoles nocturnes que em treien la son i que amenaçaven treure’m la salut.

Varen passar molts dies abans d’arribar a aquest resultat tan desitjat, però puc avançar que a l’últim vaig mig sortir amb la meva, i això és el que tindré el gust d’explicar en el vinent capítol.





Atrapat, però no provat


Una nit vaig resoldre fer una provatura. Vaig ficar-me al llit amb el revòlver a la mà, disposat a descarregar-lo tan bon punt sentís el més petit soroll.

«Així», pensava, «si el que em dóna la sotragada al llit és una persona que hagi entrat, no sé com, o la feriré, o l’espantaré. D’una manera o altra, el més probable serà que es descobreixi alguna cosa».

Aquella nit va ésser la que amb major impaciència vaig esperar l’hora de la sotragada.

Com és de suposar, vaig deixar la cambra a les fosques, perquè és ja sabut que els dies que deixava el llum encès no passava res de particular.

Al punt que varen començar a tocar les primeres campanades de les dotze, vaig incorporar-me al llit, amb el revòlver a punt de descarregar.

En tocar la darrera campanada, l’operació es va repetir; el llit es va alçar per la banda dels peus, i jo, sense esperar que donés el cop en caure, vaig disparar a l’aire i tot seguit es va sentir un gran terrabastall de ferros.

Vaig encendre el llum a tota pressa i vaig veure a terra un ganxo de ferro aparegut allí misteriosament.

—Hola, hola! —vaig dir, mentre collia aquell ferro i l’examinava curosament—. Això sembla un ham de pescar lluços!

Ara calia estudiar com havia pogut ser que aquell ferro hagués entrat a la meva cambra, sense passar per la porta ni per la finestra, ja que ambdues estaven completament tancades.

Després, calia suposar que aquell ferro algú el portava i que si l’havien deixat allí havia estat gràcies al tret de revòlver, perquè les altres nits no se l’havien deixat mai.

Aleshores vaig començar a mirar detingudament les parets de la meva cambra. No veient enlloc la traça de la bala del revòlver, vaig mirar al sostre. El meu cor de detectiu va fer un salt d’alegria. Al bell mig del sostre hi havia un foradet.

Per tal d’observar-lo amb comoditat, vaig fer un castell de cadires, damunt del llit i, m’hi vaig enfilar per a examinar el foradet amb tot detall.

Un altre dubte m’assaltà tot seguit. Aquell foradet, tant podia ésser un orifici fet expressament per a fer-hi passar el ganxo de ferro i pescar-me el llit per donar-li la sotragada, com podia ésser el forat que havia fet la bala del meu revòlver.

Això últim semblava més lògic, car aquell era l’únic forat per on la bala podia escapar-se, perquè, segons ja havia observat, en tota la cambra no hi havia ni el més petit senyal de bala.

Però si això era lògic, lògic era també creure que aquell forat ja era fet abans de descarregar jo el revòlver, car en el cas contrari no hauria estat possible que aquell ferro hagués entrat a la meva cambra per altre lloc, ja que tot era tancat i barrat.

Tan bon punt va ésser clar, vaig pujar a les golfes per veure el forat per la seva part superior.

Allí vaig tenir una altra revelació. Al costat mateix del foradet hi havia una gota de sang.

Era, doncs, molt possible, després de deduir que aquell forat hagués estat el que va donar pas a la bala, indicant-me la sang que en passar-hi havia ferit algú que es trobava allí.

Deducció feta, resultava que el forat ja feia temps que era al sostre, essent molt fàcil que hagués passat per allí la bala.

Sols em faltava ara descobrir el ferit.

Això em causà molta alegria perquè vaig pensar que seria la cosa més fàcil del món descobrir entre els criats el que portés la mà ferida. I dic la mà, perquè suposant que per aquell forat algú hi feia passar el ferro, era segur que el més pròxim al forat era la mà que aguantava el ganxo.

De bon matí vaig baixar a la cuina, a fi d’anar veient un per un tots els criats, ja que al matí tots hi acudien per arreglar-se l’esmorzar.

A mesura que anaven entrant, jo me’ls mirava ben mirats.

El cuiner va arribar primer, amb les mans a la butxaca. Es va posar a fer foc de seguida, sense que jo li notés cap senyal d’estar ferit. Els altres varen anar baixant, i tots, com de costum, corrien a l’armari i es tallaven una llesca de pa.

Finalment va baixar en Cunitu Escuraplats, també amb les mans a la butxaca i xiulant alegrement.

Com que aquest era el que em feia maliciar més, el vaig ben observar, però en veure que entrava xiulant, ja vaig perdre les esperances, perquè quan un està ferit no xiula així com així.

El mateix que els altres, se’n va anar de dret a l’armari i es tallà una bona llesca de pa. A mig tallar-se-la, va deixar sentir un crit i el ganivet li va caure de les mans.

—Ui, ui, ai, ai! —cridava en Cunitu tot plorant—. M’he tallat, m’he fet un tall, ui, ui!

Tots hi varen córrer, i el cuiner, que era un home molt pràctic en això de curar ferides de ganivet, va ésser el primer, i li posà tot seguit un grapat de sal a la ferida i la hi embolicà amb un drap de cuina. Quan jo vaig atansar-me per veure el mal que s’havia fet, el lacai ja portava el dit embolicat.

Tot això, que va passar de la manera més natural, a mi em va fer mala espina.

Resultava molt casual, en efecte, que precisament aquell contra qui jo maliciava més hagués baixat amb les mans a la butxaca i s’hagués tallat després amb el ganivet.

No podria ésser tot això una comèdia o un fingiment per ocultar la ferida, fent veure que se l’havia feta amb el ganivet?

Aquests eren, justament, els meus dubtes. Però, com és ja sabut, els detectius no poden agafar ningú per indicis, sinó solament quan s’atrapa el delinqüent, amb proves, en el moment del delicte.

Resultava, doncs, que, segons totes les probabilitats, jo havia atrapat l’autor del misteri de la meva cambra, però em faltaven proves.

I si, com jo creia, era aquell lacai el culpable, s’ha de convenir que la sabia molt llarga, perquè la comèdia del tall era d’allò més ben feta que un hom pugui imaginar.

Ni aquella nit, ni les successives, va tornar a passar-me res digne de menció. Això m’acabava de convèncer que, en efecte, la bala del meu revòlver havia estat d’una gran utilitat.

De tots aquests fets resultava, segons les meves deduccions, que si en Cunitu Escuraplats era el ferit, devia ésser cert que ell era el qui amb el ganxo em feia sotragar el llit.

De la qual cosa deduïa que si era ell l’autor misteriós de la broma nocturna, era ell l’interessat a fer impossible la meva estada al palau; i d’això en resultava que si la meva estada al palau no li convenia era que el xicot maliciava que jo era quelcom més que un criat i per tant quasi quasi em feia creure que era ell el lladre de la perla groga.

Faltava ara comprovar, per acabar de fer la deducció, allò de la mort dels ocells, que continuava cada dia de la mateixa manera, malgrat tot el que jo havia fet per descobrir la causa d’aquella mortaldat.

Calia, doncs, acabar de determinar aquest extrem. Com és sabut, jo havia ja fet quasi tots els possibles per aclarir aquest misteriós assumpte, sense haver pogut obtenir cap resultat satisfactori.

Rumiant sobre aquest particular, va acudir-se’m una idea lluminosa.

Tothom sap que el meu fort és la deducció; i va ésser deduint que vaig pensar que si els ocells es morien podria ésser degut a emmetzinament.

Aquesta hipòtesi era molt acceptable, sobretot ara que, després del que m’havia succeït amb la sotragada del llit, sabia del cert que allí, no lluny de mi, hi tenia un enemic formidable. Havent-hi algú que em volia mal, era molt probable que fos el mateix que s’entretenia a matar-me els ocells, amb l’intent, potser, de comprometre’m als ulls de la senyora marquesa.

El difícil era descobrir l’autor, però, per a un detectiu com jo, no hi ha res difícil.

Ja veureu, en el pròxim capítol, com m’ho vaig arreglar per saber si els ocells morien o no emmetzinats.





Un convit inesperat


Dues coses em calia esbrinar. La primera, com ja he dit, era saber si els ocells morien emmetzinats; la segona, descobrir-ne el culpable.

La primera no era tan dificultosa, i va ésser gràcies a una bona idea que vaig tenir, que no vaig trigar a saber-ho. Ara, pel que respecta a descobrir l’autor de l’emmetzinament, ja era més difícil, i no em fou possible arribar-hi de moment, encara que, tal com m’havia succeït amb l’assumpte de la facècia nocturna, vaig acabar de refermar-me en les sospites que en Cunitu Escuraplats no era del tot aliè a aquestes misterioses maniobres.

No hi havia dubte que si en Cunitu Escuraplats era l’autor de l’emmetzinament, no voldria de cap manera menjar ocell emmetzinat per por de morir-se. Doncs així, la millor manera de descobrir-lo era convidar-lo a dinar, a ell i els altres criats, a fi d’observar si n’hi havia algun que es negués a menjar ocell.

Era segur que el que tal fes, resultaria el culpable, segons totes les probabilitats.

Vaig comunicar aquest propòsit a la senyora marquesa, i el va trobar excel·lent.

Només calia motivar el convit i això em va ésser molt fàcil.

Fent veure que s’acostava el meu sant, vaig començar a fer els preparatius del dinar, encarregant als mateixos criats que compressin carn, vi i dolços.

Quan va venir el dia assenyalat, vaig fer coure mitja dotzena d’ocells dels que s’havien mort els últims dies, i quan tot va estar a punt, vaig convidar tots els criats a dinar a la meva cambra.

Tots varen acceptar molt contents, ponderant la meva generositat.

En Cunitu Escuraplats també va ésser-hi convidat, naturalment, i vaig procurar col·locar-lo a taula en un lloc que vingués davant mateix del que jo ocupava, a fi de poder observar-lo còmodament quan fos oportú.

Vàrem asseure’ns a taula i començà el dinar amb pau i alegria. De primer va venir la sopa, que era molt substanciosa; després un bon plat de carn, del qual tothom va fer elogis, i finalment varen portar els ocellets.

Quan la plata va ésser a taula, vaig mirar-me un a un tots els criats, mentre jo pronunciava aquestes paraules:

—Senyors criats: en obsequi vostre, us presento el millor plat del dinar. Són els ocellets que s’han mort aquests últims dies.

Ningú no va contestar. En Cunitu Escuraplats va ésser l’únic que va atrevir-se a fer un comentari.

—Bona menja! —va dir—. Però més m’hauria estimat pollastres.

En sentir-lo, vaig deduir de seguida que ell era l’autor de la mort dels ocells, ja que no li feien gaire goig, a jutjar pel desig que havia demostrat d’agradar-li més el pollastre.

Aleshores, mirant-me’l fit a fit, li vaig preguntar:

—I per què t’hauries estimat més que fossin pollastres?

—Vaja una pregunta! —exclamà en Cunitu—. En un pollastre hi ha més tall.

—Tot es pot arreglar —vaig dir-li jo, pensant agafar-lo així—. Aquí hi ha sis ocellets. Jo me’n menjaré un i tu et menjaràs els altres cinc.

—Amb molt de gust —va respondre en Cunitu.

Allò em va desarmar. La fermesa amb què responia, i veure’l disposat a menjar-se els ocells, em va fer creure que aquests no havien mort emmetzinats, o que, en últim cas, no era ell l’emmetzinador.

De tota manera, vaig fer la provatura fins a la fi. I sense afegir paraula, vaig servir-li cinc ocellets, reservant-me’n jo un, que no volia tastar fins que ell no hagués menjat els seus, a fi de cerciorar-me de si estaven emmetzinats o no.

Amb la més gran sorpresa vaig presenciar com en Cunitu es menjava aquells ocellets, l’un darrere l’altre.

Segons es veu, totes les meves deduccions havien fallat.

Però jo no em donava per vençut, i per acabar la prova vaig donar una queixalada a l’ocellet que m’havia reservat.

Vaig assaborir-lo i el vaig trobar molt bo, encara que un xic massa carregat de pebre.

A la segona queixalada, la boca em picava tant, que no vaig poder estar-me de dir-ho al cuiner:

—Tanmateix, els heu carregat massa d’espècies.

El cuiner va mirar-me tot estranyat, assegurant-me que no havia posat ni un gra de pebre en els ocells.

Aleshores em semblà observar que en Cunitu feia el dissimulat. També a ell li devia coure la boca i no ho deia. Això em portà a pensar una altra sèrie de consideracions. D’una banda, el cuiner assegurava que no havia tirat pebre als ocells, i per l’altra, en Cunitu s’havia callat que picaven…

Sense dir res a ningú, vaig alçar-me de taula i vaig anar a mirar el caixó on jo guardava el menjar dels ocells.

De seguida ho vaig comprendre. Entremig del menjar hi havia grans de pebre, semblants a la llavor de cànem que els ocells menjaven.

Però m’assaltà tot seguit el dubte que potser aquell pebre ja era a dins del caixó quan jo vaig tirar-hi el menjar. En aquest cas, en Cunitu no en seria pas el culpable.

Vaig decidir posar-me en observació dins del rebost durant uns quants dies. Així ho vaig fer, però no es presentà ningú.

Una cosa vaig guanyar i és que, des d’aquell dia, no se’m va morir cap més ocell. Em resultava el mateix que amb l’assumpte del llit. Evitava el mal, però no trobava el culpable.

Tot això m’anava tenint molt intrigat. Jo confiava arribar a descobrir-ho tot, però és clar que no tot es troba en un dia.





La pista de la perla groga


Les coses extraordinàries que m’havien passat aquells dies, i de les quals jo, en el meu íntim pensament, donava la culpa al lacai, o sigui a en Cunitu Escuraplats, em varen fer redoblar l’atenció respecte a aquest petit personatge que de tan viu es perdia de vista.

Com que ja feia molts dies que jo actuava de criat de la senyora marquesa de Ravedolç, sense que fins aquell moment hagués pogut descobrir res referent a la misteriosa desaparició de la perla groga, vaig rumiar un mitjà que em va semblar molt a propòsit per a posar-me sobre la bona pista.

Quasi tots els meus dubtes i sospites anaven contra el petit lacai, però aquest era tan murriet, que ja veia jo que també ell maliciava de mi; així és que es feia del tot impossible atrapar-lo.

Rumiant, rumiant, vaig pensar que el millor seria fer-se ben amic d’en Cunitu, però com que de mi no ho hauria volgut ésser, se m’acudí fer una combinació amb en Llíssara, que em permetés arribar a la finalitat que jo em proposava.

Aquest pla, que ja veureu si era ben pensat, vaig proposar-lo a la senyora marquesa, la qual es va avenir gustosa a facilitar-me tots els mitjans per portar-lo a terme.

L’endemà mateix es presentava en Llíssara al palau de la marquesa, i després de conversar una estona amb ella, vingué cap a mi, i, fent-me l’ullet, va dir-me davant de tots els altres criats i fent veure que no em coneixia:

—La senyora marquesa m’ha llogat per criat i m’ha dit que em posés a les ordres de vostè.

Com podeu suposar, això era el meu pla. Fent veure que en Llíssara era també criat de la casa, com que per l’edat i per ser eixerit s’assemblava al lacai, seria probable que ells dos es fessin amics, i per aquest procediment era fàcil saber coses referents a la perla groga.

Per primera vegada d’ençà que vivia allí, em sortia bé el pla proposat.

Tal com havia pensat, en Cunitu va rebre en Llíssara amb molta simpatia.

El mateix dia que va quedar-se aquest a la casa, ja en Cunitu se l’emportà a part, i tingué amb ell la següent conversa, que després em repetí en Llíssara fidelment.

—Com te dius, noi?

—Llíssara, per servir-te.

—Bonic nom. Llàstima que t’hagin posat a les ordres del «Gos xato»!

—Qui és el gos xato? —va preguntar en Llíssara.

—Home, aquell criat mal carat.

—I per què li dius «Gos xato»?

—Perquè ho sembla: tant de cara com de gènit.

—Ah!, té mal gènit? —anava preguntant en Llíssara, a fi de saber el concepte que jo li mereixia. De moment ja s’havia assabentat que em deia el «Gos xato», i això tenia la més gran importància, perquè demostrava que en Cunitu no em tenia cap simpatia.

—Que si té mal gènit, dius? Tot el dia està vigilant-me per veure si m’atrapa fent alguna malesa.

—I t’ha atrapat, alguna vegada?

—No, mai. I això que n’hi he fet de grosses.

—Et deus divertir molt, doncs.

—Ja ho crec. I si vols ajudar-me, encara ens divertirem més.

En Llíssara va oferir-li tota la seva col·laboració, fingint-li una gran amistat, tal com li havia jo manat que fes.

Amb aquest començament podeu comptar que al cap de poques setmanes en Cunitu i en Llíssara eren els més amics del món.

Tot el que en Cunitu pensava, ho comunicava seguidament al meu grum, de manera que jo estava assabentat de totes les trapelleries que el xicot projectava.

Així vaig saber que, efectivament, l’autor de les misterioses peripècies que m’havien passat amb els ocells i amb el sotrac del llit era en Cunitu, solament que, pel que s’explicava, semblava fet únicament per fer broma i no per altra cosa.

El que no sortia, encara, era cap confidència respecte a la perla groga; així és que, malgrat saber que era ell l’autor d’aquelles facècies pesades, no vaig voler fer-li res, esperant que un dia o altre, deixant que continués confiant en en Llíssara, acabaria per confessar la seva falta, o que impensadament se li escaparia alguna paraula comprometedora que em dones un xic de llum en aquest assumpte tan intrigant.

Els esdeveniments que segueixen diran bé prou si jo anava errat o no en sospitar del lacai. El misteri de la perla groga aviat ja no fou cap misteri, si no per a mi, almenys per a en Llíssara.

Per tal de no tenir ja més en suspens els meus lectors, els avançaré la notícia que realment en Cunitu era el qui havia robat la preciosa perla groga.

En veure’l tan eixerit i faceciós, ningú que no hagués estat jo no l’hauria cregut capaç de cometre un delicte tan baix.

No es pot negar que en Cunitu Escuraplats, malgrat aquest fet vergonyós, tenia un fons de bona persona, solament que el noi s’havia malcriat i no tenia gran instrucció.

En Cunitu Escuraplats es deia Joanet, encara que els criats de ca la marquesa, amb aquesta mala idea que els noms dits en castellà resulten més fins, varen començar a dir-li Cunitu, o sigui Juanito, mal pronunciat. Escuraplats li ho havien tret de resultes de la seva gran afició a sucar pa en el seu plat, a riscos de llevar-li vernís i tot.

En Joanet (que així l’anomenarem d’aquí endavant) era orfe de pare i mare i s’havia criat en el més complet abandonament.

La seva vida era un teixit de calamitats i de desgràcies, i si encara no era més dolent del que en realitat resultava, es devia al bon temperament que dintre de tot Déu li havia donat.

Si el pobre Joanet hagués tingut una mare amorosa que l’hagués educat i cuidat, ben segur que no hauria anat a parar de lacai en aquella casa, i que en cas d’haver-hi anat no s’hauria atrevit mai a tocar res que no fos de la seva propietat. Per desgràcia, el lacaiet no havia conegut aquest ésser quasi diví que és una mare. Ell no sabia el que eren els besos tebions i dolços dels llavis maternals; ell no sabia el que eren les ensenyances cristianes que omplen els cors dels infants i els assenyalen el bon camí. Res d’això no coneixia; però, en canvi, sabia totes les dolenteries dels xicots de carrer; coneixia totes les privacions i tots els dolors de la misèria; havia sofert totes les crueltats del fred i de la fam.

Tot això ho vaig saber després, però, per al bon ordre de la narració, cal que us faci ara coneixedors de la manera d’ésser d’en Joanet, perquè no voldria per res del món que el mal jutgéssiu, qualificant de lladre rematat a qui, segons vaig saber al final de totes les peripècies, no era més que un desgraciat.

La manera com va entrar de lacai a ca la senyora marquesa és prou curiosa perquè us ho conti en quatre paraules.





De com un noi perdut va convertir-se en lacai


Com ja he dit, en Joanet anava perdut pels carrers, menjant els rosegons que li donaven i dormint allí on podia. Malgrat tot, com que era un xicot animat i de poc enteniment, no s’encaparrava gaire amb el seu infortuni, sinó que passava les hores tan bé com podia.

Havia fet de tot: havia collit puntes, havia robat cotó al moll, havia venut diaris pels carrers i, finalment, feia de cirabotes. Anava amb la seva caixeta al coll, i corria de cafè en cafè per guanyar-se alguns centimets enllustrant botines.

A manera de diversió, no deixava tramvia sense enfilar-s’hi, ni cotxe en el qual no s’agafés per anar una estona a cavall.

Un dia, mentre anava tot tranquil assegut damunt de les molles d’un carruatge molt luxós, els seus companys varen començar a cridar:

—Al darrere! Al darrere!

El cotxer, des del pescant, va enviar-li un cop de fuet, amb tan mala sort, que va fiblar fortament la cara d’en Joanet.

El cop va ésser tan fort, que en Joanet va perdre l’esma i va caure.

La gent s’agrupà tot seguit al seu entorn, mentre els policies detenien el cotxe.

A dintre hi anava una distingida dama, que no era altra que la senyora marquesa, la qual s’interessà molt pel noi desgraciat, i en el seu mateix cotxe el va fer portar al seu palau, després d’haver-lo retornat i curat en una farmàcia.

D’ençà d’aquell dia, en Joanet va ésser lacai de la senyora marquesa.

Podeu comptar l’alegria que en va tenir i la gran diferència que va trobar entre la vida passada i la vida present.

Com que el seu caràcter era molt animat, aviat es va fer simpàtic als criats, els quals reien de gust tots els acudits del lacai, i li tragueren tot seguit el motiu d’«Escuraplats».

Com podia ésser, doncs, que estant tan bé en aquella casa i després d’haver rebut tan gran favor de la senyora marquesa, en Joanet s’atrevís a robar-li una joia de tan gran valor com era la perla groga? Això és el que jo em preguntava també, tan bon punt vaig saber la seva història.

El perquè, vaig saber-lo al cap d’algun temps. Els meus amables lectors ho sabran abans, perquè ara tinc aquí les dades totes reunides i les vaig transcrivint amb ordre.

Quan ja feia molts mesos que en Joanet era lacai de la senyora marquesa, va presentar-se al palau un xinès pobre demanant per veure la senyora. El porter, pensant-se que la volia veure per demanar-li caritat, va privar-li l’entrada, però el xinès pobre tant i tant va insistir dient que el deixessin passar, perquè havia d’oferir una joia de molt preu a la senyora, que a l’últim el porter passà avís, i tornà amb l’ordre que el pobre xinès pogués entrar.

Com ja saben els nostres lectors, el xinès va oferir a la marquesa la preciosa perla groga, dient que l’havia trobada pels carrers de Pequín.

La senyora marquesa, enamorada d’aquella raresa, perquè de perles grogues no en corren gaires i menys de les dimensions d’aquella, va comprar-la per una quantitat fabulosa.

De tot això, en Joanet, o sigui, el lacai, no en sabia res, però vet aquí que, mentre ell esperava, com de costum, a l’antesala, la senyora el cridà, dient-li que acompanyés el xinès a la cuina perquè li donessin dinar.

En Joanet va complir, i tot content de veure’s tan a prop d’un xinès, l’acompanyà cap a la cuina i s’assegué amb ell a taula, buscant-li conversa.

Per divertir-se més, començà a donar-li força gots de vi. El xinès, com més vi bevia, més alegre i xerraire es posava.

Aleshores començà a explicar una cosa que interessà de tal manera en Joanet, que ja no pogué treure-s’ho més del cap. El xinès, entre copa i copa, li explicà que acabava de vendre a la senyora marquesa una magnífica perla groga que havia pertangut a l’emperador de la Xina. Segons va explicar el xinès, ell la va trobar pel carrer, segurament per haver caigut del braçalet de la filla de l’emperador.

En Joanet s’interessà de debò en aquesta història i anà fent preguntes, fins que va saber-la tota.

El xinès, engrescat pel vi i content del bon negoci que havia fet, va anar explicant que aquella perla podia fer fàcilment la felicitat d’un home.

—Així, doncs —va preguntar en Joanet—, ara la senyora marquesa serà feliç?

—Dic d’un home, i la senyora no és cap home.

—I això, per què?

—Perquè l’emperador ha promès que el que li porti la perla groga es casarà amb la princesa, la seva filla.

—Doncs, per què no us presentàveu? —li va preguntar en Joanet.

—Perquè jo ja sóc casat.

Aquesta història va causar al lacai una gran impressió. La idea que si ell fos amo d’aquella joia podria casar-se amb la princesa de la Xina, no se la pogué treure del pensament durant molts dies, fins que, a l’últim, un matí que estava espolsant els mobles de la cambra de la senyora marquesa, va veure la cobejada perla en un joier que estava obert, i no podent resistir la mala temptació, la robà i se la ficà ràpidament a la butxaca.

Ara que ja he explicat als meus lectors aquells detalls, seguirem el curs dels esdeveniments, a fi de veure de la manera sensata amb què jo, detectiu de bon cor i de bones condicions, vaig portar aquest delicadíssim assumpte.





El lacai es guarda el secret, però…


Cada dia en Llíssara se’m presentava per tal d’informar-me de les coses que havia pogut descobrir, però mai, llunyanament, em comunicava res que pogués tenir relació amb la perla groga.

Jo ja començava a desesperar de trobar el culpable, sobretot quan en Llíssara, d’ençà d’un quant temps, només em portava que notícies laudatòries per al lacai.

En Llíssara s’hi havia fet tan amic que havia acabat per simpatitzar-hi de debò. L’amistat que abans li fingia acabà per ésser sincera i veritat.

—Cregui’m, senyor Bolavà —em deia en Llíssara sovint—, per mi en Joanet no és el culpable. És un bon noi de cap a peus. És cert que és un xic entremaliat, però no fa res amb malícia.

—I la mort dels ocells? I la comèdia nocturna del llit? —li responia jo.

—Em sembla que tampoc no ho feia amb malícia. Tot era perquè vostè, amb aquestes patilles que ara porta, no fa gens de goig.

Com es veu, amb totes aquestes coses n’hi havia per deixar estar la pista d’en Joanet i provar per altres camins.

Però, no és per envanir-me, jo puc tenir molts defectes, però bon detectiu no es pot negar que ho sóc. Res no ho prova tant com el fet que, a desgrat de les informacions que em portava en Llíssara, jo no deixava per això de sospitar d’aquell marrec, eixerit i simpàtic.

Vingué un dia que en Llíssara em va fer una pregunta tan natural, però també tan raonable, que quasi, quasi, em vaig decantar per deixar-ho córrer tot i no pensar més en la possibilitat que en Joanet fos el lladre.

La pregunta que en Llíssara em va fer era aquesta:

—Si vostè creu que en Joanet és el lladre de la perla groga, com s’explica que s’hagi quedat a la casa en lloc de fugir, com fan tots els lladres?

Haig de confessar que aquesta pregunta em deixà parat. Segons totes les probabilitats, si en Joanet hagués comès la greu malifeta que jo li atribuïa, era de creure que no s’hauria quedat allí, i exposar-se a ésser agafat.

La perla era prou valuosa per poder-ne treure força diners. Com s’explicava, doncs, que en Joanet no se la vengués, ni fugís, i que, al contrari, es quedés allí tan tranquil com si res no hagués fet?

Tots aquests pensaments varen ocupar-me tota la nit, i en llevar-me l’endemà al matí, quasi quasi ja estava convençut de la innocència del lacai.

Fins i tot estava a punt d’anar a declarar-me vençut davant de la senyora marquesa i dir-li que havia errat la pista, quan em vingué en Llíssara a explicar-me una conversa interessantíssima que em va fer posar tot seguit a l’aguait.

En Llíssara m’ho contà tot detalladament. Aquell matí varen sortir junts amb en Joanet per passar unes targetes d’invitació per a la gran festa que la senyora marquesa estava organitzant en el seu palau.

Pel camí, en Joanet es deturà en una confiteria per a comprar molles. En Llíssara ho aprofità per a sortir a parlar d’interessos amb el lacaiet.

Tot menjant molles, el meu grum va interpel·lar-lo, procurant fingir poc interès en la conversa.

—Veig que tens molts cèntims —li va dir en Llíssara.

I ell, tot satisfet de veure l’admiració que inspirava al meu grum, va respondre-li:

—Més en guardo encara a la guardiola.

—Ah, sí?

—Sí. A la guardiola, hi tinc almenys vuit duros.

—Si que ets ric! Com t’ho fas per arreplegar tants diners?

—Molt senzill: em guardo totes les propines que em donen i una part del que guanyo.

—I per què fas bossa? —va preguntar-li en Llíssara.

—Oh, això és un secret.

El meu criadet va quedar molt intrigat en sentir això, i es proposà anar-lo voltant fins a conèixer aquest secret. Per aconseguir-ho, no va trobar millor mitjà que envanir-lo.

—Doncs digues que ets molt ric, tu! Amb vuit duros podries comprar-te moltes coses.

—Ja ho sé, però no vull gastar-me’ls; i encara en vull arreplegar més.

—Noi, noi, quina sort que tens! —feia en Llíssara, tot fingint una gran admiració—. Però, i què en faràs, de tot aquest capital?

—Ja t’he dit que això era un secret. És una idea que tinc, que si em surt bé, seré feliç.

—Home, ets molt reservat. Jo per als amics no en tinc, de secrets.

—Jo tampoc; però jo no sé si tu ets un bon amic.

—En pots dubtar?

—És que haig d’anar amb molt de compte, perquè aquest secret que et dic té molta gravetat.

—Què dius ara?

—És una cosa que no la puc dir ni als més amics, perquè…

Aquí en Joanet va tornar-se més vermell que una magrana. Per més que en Llíssara va provar de fer-li dir el secret, no aconseguí saber ni una paraula més. Per contra, el meu grum observà que en Joanet procurava desviar la conversa, com si es penedís del que havia dit.

En Llíssara va venir corrents a informar-me del que queda relatat, i com que, en realitat, tot això era molt sospitós, vaig aconsellar en Llíssara que seguís la seva tàctica de fingir una gran amistat a en Joanet, a fi de fer-li agafar confiança fins a obtenir la confessió del secret.

—Oh, ja ho diu vostè —va respondre’m en Llíssara—. Ja li he dit que no puc fingir-li amistat, perquè la que sento per ell és veritable i sincera. Tot i aquesta conversa sospitosa, jo continuo creient que en Joanet és, en el fons, un bon noi. Jo li tinc cada dia més afecte i no puc creure que sigui culpable d’un delicte tan baix com el robatori.

—Doncs, si li ets tan amic —vaig preguntar a en Llíssara—, per què el traeixes venint-me a contar tot el que et diu?

En Llíssara es redreçà com si s’hagués ofès, i em va respondre amb una energia que em va deixar parat.

—Vostè, senyor Bolavà, m’acaba de dir una cosa que m’ha ferit de debò. M’ha dit que jo traïa el meu amic Joanet, i això no és cert. Jo em limito a complir el meu deure, i com que el meu deure és servir a vostè, tot ho sacrifico davant de l’obligació.

—Et felicito, Llíssara! —vaig respondre-li jo, entusiasmat—. D’això, se’n diu ésser home.

—A més —va respondre en Llíssara—, com que estic molt segur que en Joanet no és culpable, tot el que sigui aclarir el misteri de les seves paraules, crec que serà beneficiós per a ell, i és per això que tinc doble interès a venir a dir-li a vostè tot el que pugui donar llum sobre aquest assumpte.

Vaig quedar molt satisfet d’aquest petit discurs del meu grum. L’energia amb què va parlar i l’enteniment que demostraven les seves paraules varen fer-me molt bon efecte, i augmentaren l’estima en què ja tenia el meu criadet.





Un lacai assaltat


Havien passat molts dies, i tot i els esforços i argúcies que emprava en Llíssara per saber el secret de què havia parlat en Joanet, sols pogué saber un detall que, encara que molt important per a mi, no acabava d’aclarir prou la cosa.

Un dia, tornant a parlar dels diners que es guardava en Joanet, aquest va dir que una de les il·lusions més grans que tenia era la de viatjar, córrer món i veure nous països.

—En això et vols gastar els diners? —li va preguntar en Llíssara.

—Sí. Vull fer un viatge molt llarg. I si puc arribar a realitzar-lo, estic segur que seré un dels homes més rics.

—I has d’anar gaire lluny per a això?

—Sí, molt lluny. A la Xina! —va acabar en Joanet, rient, com fent veure que ho deia de broma.

Quan en Llíssara m’ho comunicà, vaig anotar-m’ho de seguida, ja que em semblà una dada molt interessant.

Llevat d’això, res més no li pogué arrencar en Llíssara, tot i revenir sobre el mateix a fi de veure si això d’anar a la Xina ho havia dit en broma o seriosament.

Visiblement es comprenia que el lacai no tenia ganes de parlar d’aquell assumpte, i això feia molt difícil d’esbrinar res.

Però un fet extraordinari que va succeir a en Joanet va venir a donar un xic de llum al misteri de la perla groga, encara que en certa manera complicà la qüestió.

Un vespre, el majordom envià en Joanet a comprar tabac a l’estanc. Feia un temps fred i dolent. El vent bufava molt fort, i això feia que fossin comptadíssims els transeünts.

En Joanet, amb les mans a les butxaques, anava saltironant camí de l’estanc, quan tot d’una va veure, a poques passes de distància, una tossa negra que tenia la forma d’home i que semblava tenir molt d’interès a amagar-se.

El lacai no era gens poruc; així és que, sense malfiar-se de res, anà caminant en direcció al lloc on havia vist l’ombra sospitosa, que era unes quantes cases més amunt del palau.

Quan va arribar allí, va mirar cap a dins de l’entrada que havia servit de refugi a l’ombra misteriosa, i veié un embalum arrupit que, pel que es veia, tenia molt d’interès a passar desapercebut.

En Joanet, creient que es tractava d’un pobre captaire que s’havia refugiat allí a causa del fred que feia, va passar sense dir res. Però tan bon punt va haver passat, va sentir passes al seu darrere, unes passes molt silencioses, com si fossin d’algú que anés amb sabatilles o que caminés de puntetes.

En Joanet es girà i va veure altre cop aquella ombra, que desaparegué ràpidament al llindar d’un portal.

Tornà a emprendre el camí i altre cop sentí darrere seu aquell trepig misteriós. Aleshores va prendre el partit d’apressar el pas per arribar a l’estanc com més aviat millor.

Quan hi va arribar, va girar-se, però no va veure ningú.

Tot això li anava semblant molt estrany, i si s’ha de dir la veritat, en Joanet començava a alarmar-se, fins al punt que sentia una certa angúnia d’haver de passar altre cop pel mateix indret.

De totes maneres, com que en Joanet no era gens poruc, va decidir-se a tornar pel mateix camí.

Ja en embocar el carrer li va fer mala espina veure que algú havia apagat un fanal públic.

Això no li va agradar, i pel que pogués ésser, es previngué, i passà cautelosament pel lloc que era fosc.

Encara no havia acabat de passar, se sentí agafat per darrere, i dues mans com dues tenalles li varen garrotar el coll.

En Joanet, en sentir-se atacat, va fer un crit esgarrifós, però ja no pogué cridar més, tan fort l’havien agafat pel coll.

En Llíssara, que en aquella hora s’estava parlant amb el porter, a l’entrada, en sentir el crit d’en Joanet, va córrer ràpidament cap al lloc d’on havia sortit el xiscle, però la fosca no li va permetre reconèixer tot seguit el que passava.

Arribat fins allí, no va poder veure més que dues tosses que es debatien en una lluita desesperada.

La primera impressió va ésser que en Joanet havia estat atacat per un gos rabiós, i s’ho pensà més quan, en ficar-se entre les dues tosses per ajudar el seu amic, va venir-li a les mans una cua. En Llíssara no la va pas deixar anar, sinó que, per contra, estirà amb totes les forces, fins que l’amo de la cua va fer un xisclet terrible, al mateix temps que la cua, arrencada, quedava a les mans d’en Llíssara.

En Joanet havia quedat deslliurat, ja que la tossa misteriosa, gemegant com un desventurat, va fugir i desaparegué de seguida.

Això no privà el pobre lacai de quedar per terra sense sentits i amb un començament d’asfíxia, a causa de la pressió brutal d’aquelles mans inconegudes.

En Llíssara, en veure que el seu amic no es movia de terra, l’agafà d’un braç i corregué cap al palau, a fi de donar-li els auxilis necessaris i veure si era mort o viu.

Tots els criats de la casa varen acudir i portaren tota mena de remeis. El pobre Joanet va ésser col·locat en el seu llit, i varen córrer de seguida a buscar un metge.

Mentre estaven així, vaig aparèixer jo a la cambra del malalt. En veure’l, amb la cara moradenca i completament esvanit, vaig comprendre de seguida que si havíem d’esperar el metge aquell xicot estava perdut per sempre més.

—A aquest noi li falta aire! —vaig cridar jo, alhora que manava desembarassar la cambra de gent i feia obrir les finestres. Amb la pràctica que hi tinc, perquè jo, de jovenet, havia estat manescal honorari, vaig escoltar-li el pit, i veient que el cor amb prou feines funcionava, vaig fer anar a buscar una manxa a la cuina. Amb el galet de la manxa aplicat a la boca d’en Joanet, vaig començar a manxar, de primer suaument i després més seguit.

El malalt va obrir els ulls i respirà amb delícia l’aire benefactor que jo li enviava amb la manxa, de manera que quan el metge va venir ja va trobar tota la feina feta.

El doctor ordenà que deixessin en Joanet tranquil, que no li preguntessin res, a fi de no cansar-lo.

Una de les minyones es quedà a vetllar-lo, malgrat haver demanat en Llíssara que el deixessin vetllar a ell.

Jo, com és de suposar, estava molt preocupat davant d’aquell inesperat esdeveniment.

El meu nas de detectiu em va fer ensumar en aquest fet estrany i inexplicable alguna cosa referent a l’assumpte de la perla groga. Cap lladre no les emprèn mai contra un noi, lacai per més senyes; cap mossega no té res a escurar a les butxaques d’un criadet.

Tot això em feia pensar que el mòbil de l’assalt d’en Joanet Escuraplats es relacionava amb la perla groga, i per això esperava amb veritable ansietat que aquell noi es posés bo, a fi de saber detalls de l’escomesa.





Lligant caps


Aquella nit va ésser nit de gran feina per a mi i per a en Llíssara.

Després de sopar, vaig tancar-me a la meva cambra, i com cada nit, al cap de poca estona que hi era, varen trucar dos trucs a la meva porta.

—Qui hi ha?

—Sóc jo.

Era en Llíssara, el pobre Llíssara, que venia més afectat que el mateix Joanet.

—Què et passa, noi? —li vaig dir per animar-lo.

—Encara vol que passi més? —va respondre’m ell—. Cregui’m, senyor Bolavà, que estic trastornat de debò. Si no arribo a acudir a temps, a hores d’ara el pobre Joanet seria mort.

—I hauria estat llàstima, perquè, o molt m’enganyo, o aquest atemptat comès contra el lacai ens ha de fer descobrir quelcom d’aquest misteri impenetrable.

—Quin misteri vol dir? —va preguntar-me en Llíssara, tot sorprès.

—Home, el de la perla groga.

—Però, què té a veure la perla groga amb l’atac del pobre amic meu?

—Per a tu, que ets un bon noi sense gaire malícia, potser no, que no hi tindria res a veure, però per a mi, que sóc un detectiu bregat en assumptes d’aquesta mena, ja és una altra cosa.

—No l’entenc.

—Ja m’entendràs. Escolta. Partim de la suposició que en Joanet, el teu amic, com tu li dius, sigui innocent.

—Això és —va assentir en Llíssara, tot content d’aquesta hipòtesi.

—Si en Joanet és innocent, per què i amb quin fi l’haurien atacat?

—Ah, això no ho sé.

—Quin lladregot és tan ruc que vulgui robar a un noi que no ha de portar pas grans capitals al damunt? —En Llíssara va somriure—. Bé, de què rius ara? —vaig preguntar-li jo.

—Ric, perquè no és cap lladregot el qui l’ha atacat.

—Doncs, així tu saps qui és?

—No sé tant; però quasi puc assegurar que no era lladregot; i si no ho asseguro completament és perquè el carrer era molt fosc i no es veia res.

—Doncs, què et sembla que era?

—Això ja li ho diré després. Ara vagi fent suposicions.

—Doncs continuaré suposant. Si en Joanet fos innocent, és a dir, si ell no tingués en el seu poder la perla groga o els diners que n’ha tret de la venda, no l’hauria atacat cap lladre. Ara bé; com que un lladre l’ha atacat, això vol dir que hi ha algú que sap que en Joanet té la joia o té diners.

—Això és bo per suposar —va respondre en Llíssara—. I fins diré que aquestes deduccions proven el gran talent que vostè té, però una sola paraula meva li tirarà per terra aquest castell que vostè, amb la seva rica imaginació, s’acaba de forjar.

—Saps que tot això comença a interessar-me de debò? —vaig fer-li jo tot mirant-me’l fit a fit—. Vejam, digues aquesta paraula que ha de tirar per terra totes les meves deduccions.

En Llíssara reflexionà un instant i digué:

—Tot això que vostè diu no pot ser, perquè el que ha atacat en Joanet era…, era una bèstia.

Haig de confessar que davant d’aquesta inesperada resposta em vaig quedar com qui veu visions. Tot m’ho esperava, menys que em sortís amb una bèstia.

Si ens haguéssim trobat en plena selva, com en els temps de les meves caceres memorables, no m’hauria pas sorprès, com és de pensar. Però, en una ciutat, en un carrer empedrat, creure que és possible que surtin feres a atacar els pacífics vianants, això no podia ésser! Així ho vaig dir a en Llíssara, però ell, en lloc de donar-se per vençut, va continuar somrient.

—No ho comprens així? —vaig preguntar-li a l’últim.

—No senyor.

—Continues creient que es tracta d’una bèstia?

—Sí senyor.

—Com és que ho dius tan segur si fa poc que m’has dit que el carrer era un fosc que no es veia res?

—I encara ho dic. No es veia res, però he tocat.

—I què has tocat?

—Una cosa que m’ha semblat pell, i després…

—Potser el criminal portava una pell al coll per guardar-se del fred. Perquè, vaja, no puc creure que hagi estat una bèstia la que hagi deixat tan ben marcades en el coll de la víctima les traces de les seves mans.

—Tot el que vulgui, però jo continuo creient que era una bèstia.

—Però, per què ho creus així? En què et fundes?

—Ja li he dit que en tinc proves.

—Sí; les d’haver tocat una pell.

—És que encara tinc una altra prova, i aquesta sí que no deixa lloc a dubtes. Vostè mateix m’haurà de donar la raó quan ho sàpiga.

—Doncs, qui et fa esperar tant? Vinga la prova de seguida.

—Aquí la té.

I en Llíssara, amb tota solemnitat, es va treure un paquet de la butxaca i me l’allargà, dient:

—Obri aquest paquet i digui si no és una bèstia que ha atacat el meu estimat amic Joanet.

Vaig obrir el paquet i la meva sorpresa va ésser inexplicable en trobar-me amb una cua entre les mans.

En Llíssara reia del meu posat, mentre jo examinava minuciosament aquella cua.

—Ho veu, senyor Bolavà, si tenia raó o no quan li deia que havia estat una bèstia la que ha atacat en Joanet? —Jo no li vaig respondre ni una paraula. Tota la meva atenció estava posada en l’examen d’aquell fragment d’animal, i a mesura que l’anava observant, el meu cor batia de satisfacció—. Totes les seves hipòtesis són per terra! —exclamà en Llíssara, prenent per indecisió i dubte el que no era més que la gran atenció que jo posava en examinar aquella cua.

—No cantis victòria tan aviat —li vaig respondre.

—Encara vol tenir raó?

—No en vull tenir, sinó que la tinc. I més m’estimo aquesta cua que mil duros.

—Per mil duros n’hi portaré tantes com vulgui —va respondre’m en Llíssara, somrient amb aire burleta.

—No pas com aquesta —vaig respondre-li jo, tornant a embolicar ben bé la cua i ficant-me el paquet a la butxaca.

Després vaig fer seure en Llíssara i explicar amb tots els detalls el que havia vist i sentit referent a l’assalt d’en Joanet, que és el que ja saben els nostres lectors.

Quan en Llíssara s’hagué ben explicat, vaig quedar-me una estona rumiant amb el cap entre les mans.

—Avui, després del que ha passat —vaig dir solemnement—, puc afirmar que la perla groga està en poder d’en Joanet Escuraplats.

En Llíssara em mirà com qui veu visions. Justament quan creia poder provar la innocència del seu amic, jo li sortia amb aquella categòrica afirmació. Comprenc, doncs, la seva sorpresa.

Els esdeveniments que es varen desenrotllar després varen venir a provar si jo m’equivocava en fer semblant afirmació.





Una nit de vetlla


En Joanet, de resultes de l’atemptat de què va ésser víctima, va estar una pila de dies malalt de gravetat. Entre l’esglai i les lesions que li havien fet al coll en voler-lo escanyar, el pobre infeliç semblava més de l’altre món que d’aquest.

En Llíssara el va vetllar moltes nits, amb tant d’interès com si es tractés d’un germà seu.

A les hores marcades pel metge, li donava la medecina; després l’acotxava amorosament com una mare ho fa al seu fill i el deixava reposar fins que tornava a ésser hora de donar-li el remei.

Quan en Joanet començà a anar millor, dirigia mirades d’agraïment a aquell bon amic que tantes molèsties es prenia per ell, i com que no podia parlar a causa de l’opressió del coll, s’acontentava amb demostrar la seva reconeixença amb mirades plenes d’afecte vers el seu amic.

Considerant l’estat del malalt, no és d’estranyar que ningú no li hagués preguntat res respecte la forma en què fou atacat.

Jo esperava amb veritable ànsia que arribés el moment en què això fos possible, però els dies se succeïen i el metge mantenia encara la prohibició que es parlés al malalt o que se’l fes parlar.

Una nit, això no obstant, mentre en Llíssara vetllava, succeí una cosa extraordinària que va estranyar molt al meu grum.

En Joanet no dormia aquella nit. La seva mirada no s’apartava ni un moment de la cara d’en Llíssara, com si volgués parlar i no es decidís.

El meu criat no sabia què fer; d’una banda estigué temptat a preguntar-li què volia, però de l’altra, tenint present les prescripcions del metge, no s’atrevia a dir res.

En Joanet continuava mirant-se’l. Després tragué una mà i l’allargà a en Llíssara, com demanant-li la seva. En Llíssara la hi agafà i sentí com el seu amic la premia amb una premuda eloqüent que volia dir moltes coses.

I així, tenint-li la mà agafada, en Joanet arrencà a plorar desconsoladament.

En Llíssara s’alarmà, no sabent a què atribuir aquelles llàgrimes, i ja estava a punt de sortir a avisar quan en Joanet, sense deixar-li la mà, en veu baixa i plena d’emoció, li digué:

—Com t’agraeixo tot el que fas per mi!

En Llíssara, també entendrit, li contestà que no valia la pena; que estigués tranquil i que no parlés, perquè el metge ho havia prohibit.

—Ja callaré; però, això sí, abans respon-me al que et preguntaré.

—Digues; però parla baix i a poc a poc per no cansar-te.

—Quan em varen atacar, qui va ser el que va venir a defensar-me?

—Jo mateix —va respondre en Llíssara.

En sentir aquesta resposta, en Joanet alçà els ulls al cel com donant gràcies.

—No saps l’alegria que em dónes. Vas ser tu i ningú més?

—Ningú més.

—De manera que ningú més que tu va veure l’home que m’atacava?

—Ningú, ni jo tampoc —va respondre en Llíssara.

—Tu tampoc? Tu no vas veure l’home que m’atacava?

—Era molt fosc…, i a més, el qui et va atacar no era un home.

—Doncs, què era?

—Era una bèstia.

En Joanet va somriure i els seus ulls varen reflectir una gran alegria.

En Llíssara se n’estranyà molt, d’aquella alegria, però no en féu cabal.

El malalt va reposar una estoneta, car l’esforç que havia fet per parlar l’havia fatigat molt.

Al cap d’una estona va tornar a preguntar:

—Estàs segur que era una bèstia?

—Ja ho crec.

—I ho has dit a tothom així?

—A tothom.

—I, com és que estàs tan segur que era una bèstia?

—Perquè li vaig arrencar la cua.

En sentir això, en Joanet es tornà groc com la cera, i deixant anar la mà del seu amic, quedà prostrat al llit, donant mostres de profund abatiment.

—Què et passa, Joanet? —li preguntà en Llíssara, alarmat.

—Res, res —responia ell; però ben clarament es veia que una sobtada impressió l’acabava de trastornar.

—Et trobes més malament? —insistí en Llíssara.

En Joanet va fer un signe negatiu amb el cap i semblà disposat a no dir res més.

En Llíssara atribuí tot això a la impressió que li havia causat recordar l’atac de què fou víctima, però fixant-se en el detall que feia poca estona, parlant del mateix assumpte, en Joanet s’havia posat alegre, va concloure que tot plegat resultava un xic misteriós.

De totes maneres, no volgué donar gran importància al fet, i veient que el malalt reposava, va asseure’s novament a la seva cadira i continuà vetllant.

Al cap d’una hora, en Joanet tornà a despertar-se, i el cridà.

—Escolta, amic meu —li va dir—. M’has dit que tu vas arrencar la cua a la bèstia que m’atacà?

—Sí. Jo li vaig arrencar la cua a còpia d’estirar-la-hi perquè et deixés estar.

—I la bèstia, que dius tu, no va dir res? —preguntà en Joanet, sense poder amagar la seva emoció.

—Es va queixar. Va fer un grinyol i va desaparèixer gemegant.

—I aquesta cua, tu la guardes?

En Llíssara vacil·là un instant.

—No, no la tinc jo —va respondre a la fi.

—Doncs, qui la té? —preguntà en Joanet, amb molta ansietat.

—L’he donada al senyor Bolavà.

En sentir aquest nom, en Joanet va fer tal salt, que va quedar assegut al llit, amb els ulls immensament oberts.

—Què dius, ara! En Bolavà! L’has donada a un detectiu?

En Llíssara es quedà confós i esmaperdut. Impensadament se li havia escapat el meu nom veritable, cosa que féu sospitar el malalt.

—No, home, tranquil·litza’t —li deia en Llíssara, mirant si podia esmenar l’error en què havia incorregut.

—Però, per què l’has anat a portar a un detectiu? És que tu sospites de mi?

—Joanet, calma’t i no tinguis por. Si em promets assossegar-te, et diré la veritat, tota la veritat. Serà el primer cop que et demostraré ser-te un amic veritable.

—Sí, sí; cuita, digue’m la veritat! Explica-m’ho tot; no et callis res!

—Ja t’he dit que havia de ser amb la condició que et tranquil·litzessis. Has de pensar que estàs malalt i que el metge ens ha prohibit que et parléssim i que et féssim parlar. Si tinguessis la desgràcia de recaure, meva seria la culpa, i jo no vull tenir tan gran remordiment.

—Sí, ja em calmaré, però parla. Necessito que m’ho diguis tot. Tinc una pena fonda, fonda, que no em deixa viure. Ja fa temps que visc intranquil, tot dissimulant els meus remordiments sota una aparença de broma. Ja m’ho penso el que em diràs; ja m’ho imagino el que m’has de dir, amic Llíssara.

»Ja fa temps que me’n dubto del que passa. Ja abans de venir tu vaig maliciar que aquell criat no era un criat, sinó un detectiu… Estic perdut! Déu meu, quina desgràcia!





Dos cors francs


El meu criadet, com ja deveu haver comprès, era un bon xicot de cap a peus. L’amistat que havia contret amb en Joanet havia anat tornant-se afecte de germà, que s’anà arrelant a mesura que en Llíssara va saber la història del seu amic orfe, accentuant-se encara molt més l’afecte que li portava d’ençà que a causa de l’atemptat va comprendre que el cor del seu amic sofria molt, no precisament del dany material que li havien causat, sinó d’alguna pena oculta que el lacai tenia.

Disposat en Llíssara a ajudar el seu amic a sortir-se de la situació en què es trobava, va venir a demanar-me que durant uns quants dies el dispensés del deure de donar-me compte de les seves gestions.

Vaig accedir-hi immediatament, confiant que en Llíssara era un xicot que no perdia pas el temps.

Quan el meu grum va tenir el meu assentiment d’obrar com li semblés sense informar-me de què passava ni del que feia, va quedar molt agraït, i em digué:

—Gràcies, senyor Bolavà. Vostè ha estat condescendent, però jo seré agraït.

—Què vols dir amb això?

—Vull dir que si em deixa fer, potser trobarem la perla groga.

En sentir això vaig comprendre de seguida del que es tractava. Per les paraules d’en Llíssara ben clar es veia que aquest es proposava obtenir la joia, però amagant-ne l’autor del robatori per salvar-lo.

A dir veritat, no em va desagradar aquest propòsit. El que convenia era retornar la perla a la senyora marquesa. Si l’autor del robatori hagués estat un lladre professional, aleshores sí que no hauria consentit a salvar-lo, però si, com jo em pensava, el lladre era en Joanet, no tenia jo gran interès a fer-lo agafar, perquè bé prou escarmentat que quedaria després de l’atemptat de què fou víctima i, a més, perquè haig de confessar que tota l’antipatia que en un principi m’havia inspirat aquell marrec, ara es convertia en veritable simpatia.

Però anem als fets que varen esdevenir i que són realment interessants.

En Llíssara va esperar uns quants dies a parlar amb en Joanet d’aquest assumpte.

El malalt li pregava que l’escoltés, que volia confessar-li-ho tot a canvi que en Llíssara li expliqués el que es tramava contra d’ell, però en Llíssara, temorós que el malalt no pogués resistir les emocions i recaigués en la seva malaltia, el tranquil·litzava dient-li que no tingués por, que no li passaria res de mal i que ja parlarien quan estigués més reforçat.

Aquestes paraules conhortadores tranquil·litzaren el malalt i potser contribuïren molt que es posés bo més de pressa, ja que al cap de vuit dies en Joanet ja es llevava.

En Llíssara ho aprofità per parlar-li. Tots dos tancats a la cambra d’en Joanet varen tenir l’entrevista.

Aquells dos cors francs varen obrir-se germanívolament, confiant l’un les seves penes, massa grosses per a un noi com en Joanet, i l’altre explicant clarament el que ell i jo havíem anat a fer al palau de la marquesa.

Tot i ja dubtar-ne, en Llíssara no pogué menys que estremir-se en sentir la terrible confessió del seu amic. Sí, era cert; en Joanet era el lladre de la perla groga. Ell l’havia robada!

Entre llàgrimes i gemecs confessà el pobre delinqüent la seva terrible falta de la qual es penedia de tot cor, i que esperava ansiós el moment en què es trobaria en disposició de sortir al carrer per córrer a demanar la gràcia de Déu en el tribunal de la penitència.

En Llíssara, per calmar aquell desconsol, li digué:

—Pel molt que plores el teu pecat, Déu et perdonarà.

—Ah, com ho desitjo! Però, i els homes? I en Bolavà? —replicà en Joanet.

—Això deixa-ho per a mi —li digué en Llíssara.

Quan ja en Joanet hagué explicat amb gran penediment la seva falta, va contar a en Llíssara allò de l’atemptat.

En Joanet sabia qui l’havia atacat; el coneixia i no ignorava els motius que l’havien induït a fer-ho.

—Doncs, per què no ho deies, que l’hauríem fet agafar?

—No podia.

—Com s’entén això?

—Si jo hagués descobert el meu agressor, quedava descobert jo també.

—Així, doncs, l’agressió de què vares ser objecte està relacionada amb la perla groga?

—Sí; completament relacionada.

—Doncs, explica-m’ho tot; sigues ben franc, a fi que, coneixent tot l’embolic, jo pugui prendre les precaucions necessàries per a evitar el major mal possible.

En Joanet, amb la veu commoguda, començà:

—Com ja t’he dit, la mala idea de robar la perla groga va venir-me de les paraules que em va dir aquell xinès quan va venir a vendre-la a la senyora marquesa.

—A quines paraules et refereixes?

—A les que em va dir notificant-me que el qui portés aquesta perla a l’emperador de la Xina li seria concedida la mà de la princesa, o sigui, que s’hi casaria.

»Amb aquest sol afany, vaig fer la mala acció de robar la preciosa joia. Un cop la vaig tenir en el meu poder, tot el meu interès va ser de recollir prou diners per a fer el viatge a la Xina, a fi de tornar la perla a l’emperador i casar-me amb la seva filla.

»Quan la senyora marquesa es trobà sense la perla groga, va donar veus a la policia i els diaris varen comentar la misteriosa desaparició.

»Per aquest mitjà, el xinès que l’havia venuda a la senyora va saber que la perla havia estat robada.

—I això, quin interès podia tenir per a ell?

—Ja veuràs; el xinès, en saber que havien robat la perla, va maliciar tot seguit de mi.

»Va recordar que jo era l’únic que posseïa el secret de la dita perla i calculà que per l’afany d’obtenir la mà de la princesa de la Xina, havia comès el delicte. Com tu ja saps, el xinès no s’equivocava.

—Però, a ell, què se li’n donava de tot això perquè arribés a l’extrem d’atemptar contra la teva vida?

—Molt senzill. El xinès va mentir quan va dir que havia trobat la perla pels carrers del seu país. El que havia fet era robar-la.

—Ah, això es va aclarint.

—Ja veuràs. Tornant jo la perla a l’emperador, l’hauria compromès, i com que jo el conec, l’haurien agafat. Això no li convenia, al xinès, i per això va venir a trobar-me un dia, i m’esperà també en una cantonada.

»Això va passar un quant temps abans de l’agressió. El xinès se’m presentà i sense més ni més em va dir que jo era el lladre de la perla groga. Jo li vaig negar enèrgicament, però ell no em va creure i canviant d’actitud em va dir que si volia vendre-li la joia robada me’n donaria una forta quantitat.

—Així, aquest xinès té diners?

—Sí. Com que la senyora marquesa li va donar una suma fabulosa, encara és ric.

—Això és bo saber-ho.

—Per què?

—Ja ho veuràs més endavant.

—Doncs, tornant al que deia, el xinès volgué comprar-me la perla de totes passades, però jo m’hi vaig negar. Aleshores, ell va proferir unes terribles amenaces, i vaig entendre que em deia: «No seràs pas tu qui torni la perla a l’emperador!».

»Per això, de seguida que em vaig sentir atacat vaig comprendre qui era i per què m’atacava.

—Però, vols dir que va ser el xinès, l’agressor?

—Sí.

—Doncs, com s’explica que jo quedés, en descompartir-vos, amb una cua entre…, però, calla, si devia ser la cua del xinès!

—Això mateix.

—I jo que em pensava que era una bèstia que t’havia agredit! —I en Llíssara esclatà a riure fortament, deixant tot parat el pobre Joanet, que no tenia pas ganes de broma—. No t’estranyi que rigui tant. Em fa gràcia pensar en el meu error, i, a més, estic molt content.

—Content? Qui pogués ser com tu! —exclamà en Joanet.

—Tu també has d’estar-ne de content, amic Joanet.

—Jo sí que…

—Vaja, deixa aquest posat tan tristoi i torna a ser el noi animós i alegre d’abans.

—Però, per què em dius això?

—Perquè, o jo molt m’enganyo, o amb l’ajuda del senyor Bolavà tot ho arreglarem.

—Què em dius ara? Doncs, no m’agafarà?

—No, home, no tinguis por. Jo et prometo arreglar-ho tot…! I pot ser que faci més encara que arreglar-ho… Però ara no vull dir res més. Si tot em surt com jo espero, em sembla que ens divertirem molt.

—Que Déu t’escolti.

En Llíssara va abraçar amicalment en Joanet, i després d’animar-lo el deixà amb les seves meditacions i els seus pensaments.





Conclusió satisfactòria


Amb totes aquestes coses, en Llíssara estava més content que un gínjol. Saltant i ballant com un liró, va venir a veure’m a la meva cambra, i em deixà tot parat.

—Que t’has tornat boig? —li vaig preguntar jo, veient-li fer tantes tercerilles.

—No senyor, no. No m’he tornat boig, sinó tot al contrari.

—Doncs, per què estàs tan content?

—Estic tan content perquè ja puc cantar victòria.

—Victòria de què?

—Del misteri de la perla groga.

—Ja ho saps tot? —vaig preguntar-li, somrient.

—Tot! —va respondre’m en Llíssara amb convicció.

—Doncs jo encara sé més que tu.

El meu criadet se’m quedà mirant com qui veu visions.

—Com! Vostè sap…

—Ho sé tot i encara sé més coses que tu.

—Però, com pot ser? Si jo acabo de saber-ho ara!

—Doncs jo ja fa dies que ho sé.

—Però, què sap? —em preguntava en Llíssara, tot intrigat.

—Sé qui va ser el lladre de la perla groga; sé qui va ser l’agressor d’en Joanet; sé per què va agredir-lo; sé…

—Però, com ho sap tot això?

—Per a un bon detectiu, tots els detalls són aprofitables —vaig respondre-li jo seriosament.

—Però, per quin detall ha pogut esbrinar tantes coses?

—Molt senzill. Per la cua de la bèstia.

—Si no era de bèstia!

—Ja ho sé. La cua era de xinès, i va ser per aquí que vaig anar deduint i endevinant-ho tot.

En Llíssara es quedà bocabadat i admirat de les meves bones condicions de detectiu.

Finalment, en Llíssara va preguntar-me:

—Vostè ha dit que sabia més coses que jo, i fins ara no m’ha dit res de nou.

—Ja t’ho explicaré. Ara, de moment, et demano que cada dia em portis aquí a la cambra dues racions cada hora de menjar.

—Sí que se li ha obert la gana!

—Molt! Ja ho tens entès, oi? Necessito cada dia dos esmorzars, dos dinars i dos sopars.

—No faltaran —va respondre’m en Llíssara, tot sorprès—. Però, pot dir-me què és el que es proposa fer amb tots aquests preparatius?

—T’ho diré com a premi als bons serveis que m’has prestat per arribar al descobriment gloriós de la perla groga.

»Veus aquest armari? —li vaig dir, signant-li l’armari de la meva roba.

—Sí, senyor.

—Doncs aquí dintre hi ha el xinès, el veritable lladre de la perla groga, l’agressor brutal del teu amic.

—Així, el dinar de més és per a ell?

—Ho has endevinat. El vull tenir tip, perquè quan el porti a la presó vull presentar una bona peça.

En Llíssara picava de mans.

—Així, a en Joanet no li farà res?

—Res. Al contrari. Ja que s’ha penedit i que ja ha pagat cara la seva falta, em proposo emprendre amb ell i amb tu un viatge a la Xina, per anar a rebre l’ofrena de l’emperador.

—Quina ofrena? La princesa?

—Justa. En Joanet, en certa manera, és el descobrir veritable del misteri de la perla. Doncs és just que ell obtingui la recompensa.

—No estarà poc content! Jo havia tingut la mateixa idea.

—Millor. Ara ja podeu començar a fer els preparatius del viatge. No oblideu armes i municions, perquè haurem de passar per uns països molt poc hospitalaris.

El Llíssara se’n va anar a cercar en Joanet perquè jo mateix li donés la gran nova.

Va venir el pobre lacai, amb un posat molt avergonyit, però quan jo li vaig comunicar el que em proposava, se’m llançà als braços amb tant d’afecte, que si no m’arribo a aguantar em fa caure.

El que va passar amb el xinès i les mil peripècies que ens varen succeir durant el viatge de la Xina es conta amb tots els seus interessantíssims detalls a la segona part d’aquesta curiosa història.

FI DE LA PRIMERA PART





Un xinès manso


Les memòries del nostre famós detectiu, en començar aquesta part, no estan redactades per ell mateix. S’han trobat els documents plens d’apuntacions i de detalls referents a l’interessant viatge que en Bolavà, acompanyat d’en Llíssara i d’en Joanet, va fer al país dels xinesos, i és amb aquestes apuntacions que m’ha estat possible relatar els fets d’aquesta època de la vida d’en Bolavà, una de les més interessants que es puguin concebre.

Abans d’entrar en matèria, hem d’explicar el motiu pel qual en Bolavà tenia tancat en el seu armari de roba el xinès agressor del pobre Joanet.

Res més senzill; quan en Llíssara va donar a en Bolavà la cua del xinès creient que era d’una bèstia, en Bolavà, com ja s’ha dit, va examinar-la detingudament. Per poc detectiu que s’hagués estat, era fàcil endevinar que aquella cua era de xinès i no de bestia, com en Llíssara suposava.

En Bolavà ho va conèixer de seguida, gràcies a la seva excepcional percepció, i com que ell sabia la part que el xinès havia representat en l’assumpte de la perla groga, va deduir tot seguit que l’agressor d’en Joanet era el mateix xinès que havia venut la perla a la senyora marquesa.

La deducció no va costar gaire de fer-la. Si el xinès tenia interès a fer desaparèixer en Joanet, era evident que en Joanet tenia la perla en el seu poder. Això quedava, doncs, demostrat. A més, el fet que el xinès tingués tantes ganes que la perla no estigués en poder del lacai feia suposar que el xinès no havia trobat la perla a Pequín, sinó que l’havia robada.

Resultava, doncs, que el xinès era culpable de dos delictes greus: robatori de la perla en el palau imperial de la Xina, i agressió nocturna contra un menor d’edat.

Aquests motius eren més que suficients per a fer empresonar el xinès, i amb aquesta bona intenció en Bolavà començà a realitzar una sèrie de recerques per a detenir el culpable.

Totes les que va realitzar varen ésser de moment infructuoses, però un dia, anant en Bolavà a passeig, va veure un home que per la cara li va semblar que era un fill del Celeste Imperi.

El va seguir amb cautela i va veure que el xinès es ficava en un cafè. En Bolavà també hi va entrar i s’assegué en una taula propera a la que s’havia assegut el xinès.

Des d’allí el va començar a observar, i havent advertit que el suposat xinès no s’havia tret el barret, va acudir-se-li la idea que la millor manera de saber si aquell home era realment el xinès que buscava, seria veure-li el cap descobert i comprovar si hi havia senyals d’haver-se-li arrencat la cua.

El difícil era fer-li treure el barret. En Bolavà, fent veure que el coneixia, se’l mirà i va fer la gran salutació, traient-se el seu barret, però el xinès sols va contestar a la salutació amb una inclinació de cap.

«Malament!», va pensar en Bolavà. «Aquest xinès és més viu del que a primera vista sembla».

Aleshores en Bolavà es posà el dit al front; rumià cinc minuts i va dirigir-se al telèfon. Com que es va tancar a dins de la cabina del telèfon, no sabem ara per ara el que va dir, ni amb qui va parlar, però és el cert que al cap d’un quart rodava pels voltants del cafè un xicot que portava una caixeta de cirabotes al coll.

Quan el xinès va sortir del cafè, l’enllustrador va atansar-se-li, dient:

—Enllustro, senyor?

Per la veu que feia el marrec, qualsevol dels meus lectors hauria endevinat que aquell cirabotes era en Llíssara. El xinès anava caminant, sense respondre, però el cirabotes insistia:

—Vol que les hi eixugui?

—No, no! —va dir el xinès, tot enfadat.

Però el marrec es posà al seu davant, col·locà la caixa a terra i s’agenollà en actitud d’anar-li a enllustrar les sabates.

El xinès, enfadat, volgué seguir endavant, però ensopegà amb la caixa i caigué a terra tan llarg com era i el barret li anà a parar a dos metres de distància, és a dir, el suficient perquè en Bolavà, que seguia darrere, pogués observar còmodament que el xinès tenia la coroneta pelada, amb visibles mostres d’haver-li estat arrencada la cua.

El cirabotes va desaparèixer corrents, i en Bolavà corregué a ajudar el xinès a alçar-se.

—S’ha fet mal? —va preguntar-li en Bolavà.

—No, no senyor —va respondre el xinès, en castellà mal pronunciat.

—Aquests xicotots són molt impertinents! —va dir en Bolavà, fingint indignació.

—Ja ho pot dir. Estava entestat a enllustrar-me les sabates.

Com veuen els meus lectors, tot havia sortit com en Bolavà volia. Pel telèfon havia avisat en Llíssara perquè fes la comèdia que li hem vist representar, sense que ell es maliciés que la persona que havia fet caure fos el xinès que agredí en Joanet. I al mateix temps, amb aquest accident, en Bolavà havia trobat motiu d’entrar en conversa amb el xinès, el qual es va deixar enredar com un ídem.

Aquest fet, tan magistralment portat, demostra fins a quin punt en Bolavà era eixerit.





La ratera


Conversant, conversant, i dient mal dels cirabotes, en Bolavà anà acompanyant el xinès pel seu camí, procurant fer-se-li molt amic.

Després d’una bona estona d’anar així parlant, en Bolavà es va treure el rellotge de la butxaca i va exclamar:

—Ui, com s’ha fet tard!

El xinès, amb molta urbanitat, va respondre:

—Sento molt que, a causa de l’accident del cirabotes, vostè hagi perdut el temps.

En Bolavà, en un to molt indiferent, va contestar:

—Oh, jo sí que quasi mai no tinc tard; però, justament avui dóna la casualitat que haig d’anar a molts llocs per veure si trobo un senyor que vulgui comprar una perla de molt preu.

El xinès, en sentir aquestes paraules, no es va tornar groc perquè els xinesos ja ho són de natural, però va fer un pas enrere i es mirà fixament en Bolavà.

Aquest continuà fingint la més perfecta indiferència.

—Ha dit una perla? —va preguntar el xinès, amb un gran interès.

—Sí; una perla molt rara. És una perla d’un color que no abunden gaire.

—Groga, potser? —va preguntar el xinès imprudentment.

—Sí; precisament groga. És una perla molt bona, que val molts diners.

El xinès feia uns ulls més grossos que els d’un bou.

—I com l’ha adquirida vostè?

—Oh, és un secret. Un xicot va venir a oferir-me-la.

—Un xicot? Que és un lacai, potser?

—Just; un petit lacai que m’ha dit que l’havia trobada.

—I vostè l’ha comprada?

—Sí senyor; jo l’he comprada.

—I se la vol vendre?

—Sí senyor; me la vull vendre.

—Doncs, jo la compro! —va dir el xinès, tot content, fregant-se les mans en considerar que, adquirint ell la perla, ja no el comprometria ningú.

Aleshores varen fer tractes. En Bolavà va posar com a preu la mateixa quantitat que la senyora marquesa n’havia donat, i quedaren que l’endemà el xinès aniria a casa seva, o sigui al palau de la senyora marquesa, i que mitjançant la quantitat, en Bolavà li lliuraria la cobejada perla.

En acomiadar-se, el xinès va lliurar a en Bolavà la seva targeta, que deia:

Yam-An-Wist

PEQUÍN



En Bolavà va saludar molt afectuosament i es varen acomiadar:

—Passi-ho-be, senyor Yam-An-Wist.

—Passi-ho-bé.

L’endemà al matí, el xinès es presentà al palau de la senyora marquesa i fou introduït a la cambra d’en Bolavà.

Aquest el va rebre molt bé, i el féu seure.

—Ara vaig a donar-li la perla groga —va dir en Bolavà, butxaquejant.

En Yam-An-Wist, pel seu cantó, va treure’s la cartera i col·locà al damunt de la taula tot un feix de bitllets de banc.

Quan en Bolavà va veure que els deixava allí al damunt, va alçar-se, i obrint l’armari de la seva roba, fent veure que era una porta que comunicava a una altra habitació, va invitar el xinès que hi passés:

—Faci el favor de passar en aquesta sala, que és on la guardo.

En Yam-An-Wist, amb la major confiança, entrà dintre de l’armari, creient que era, en efecte, la porta d’una habitació, i quan va ésser dintre, en Bolavà va tancar ràpidament la porta amb clau i anà tot seguit a recollir els bitllets.

El xinès, veient-se tancat a la ratera, va començar a picar de peus amb l’intent d’esbotzar la porta. Com que movia molt d’enrenou, en Bolavà va emprar un nou estratagema. Va agafar el revòlver, va obrir-lo, a fi de fer sentir el soroll al xinès, i, com si s’ho digués a ell mateix, va dir:

—Deixa’m carregar aquest revòlver, perquè si torno a sentir soroll dintre de l’armari, faré foc.

Quan en Yam-An-Wist va sentir aquests propòsits, va fer moixoni de seguida i ja no se’l va sentir fer més soroll.

Aleshores en Bolavà va anar a visitar la marquesa a les seves habitacions, i amb la cara triomfant li digué:

—Senyora marquesa: vostè em va fer l’honor d’encarregar-me la busca i captura del lladre que va robar-li la perla groga. És cert que m’ha costat molt, però, a la fi, tinc la satisfacció de venir a comunicar-li que he descobert aquest misteri d’una manera tan completa, que no sols he trobat el lladre, sinó que he recuperat la perla i, el que és encara més increïble, els diners que vostè en va donar.

—Això sí que no ho entenc —va dir la marquesa, plena de satisfacció.

En Bolavà li explicà aleshores que la perla que el xinès li va vendre era robada, i que, per tant, la senyora marquesa no podia posseir-la. A canvi d’això li tornava el seu import, pregant-li que l’acceptés.

La senyora marquesa, molt agraïda, car ja es creia no veure mai més ni diners ni perla, va felicitar calorosament en Bolavà per la seva admirable habilitat, i en mostra de l’agraïment que sentia va agafar el feix de bitllets que en Bolavà li havia lliurat i els hi tornà, dient:

—Com que també ja donava per perduts aquests diners, aquí els hi torno, senyor Bolavà, perquè en faci el que millor li sembli.

—Gràcies, senyora —va respondre en Bolavà, commogut—. Ho accepto, no per a mi, sinó per a fer un viatge en companyia del meu criadet i del lacai de vostè.

—I on volen anar?

—A la Xina.

—Per què precisament a la Xina?

—Perquè vull tornar la perla al seu legítim propietari, que és l’emperador.

—I per què se n’emporta el meu lacai? Què té a veure en Joanet amb l’assumpte de la perla?

En Bolavà trigà un moment a contestar, i per no trair en Joanet, va dir:

—En primer lloc, tinc interès que vingui en Joanet, perquè un viatge així li anirà molt bé per a reforçar-se després de la convalescència, i en segon lloc, perquè, encara que no ho sembli, en Joanet ha contribuït molt al descobriment del misteri de la perla groga. Així, doncs, espero que vostè li permetrà venir amb nosaltres a la Xina.

—Queda concedit, senyor Bolavà —va respondre la marquesa.

I després de tornar a felicitar en Bolavà per la seva traça a resoldre tan misteriós assumpte, se’n va acomiadar, i li féu l’honor de deixar besar-li respectuosament la mà.





L’ocell ha fugit!


Mentre varen durar els preparatius del viatge a la Xina, res de particular no havia succeït que fos digne de menció. En Yam-An-Wist continuava tan tranquil a dintre de l’armari, car no li faltava res quant a menjar; i encara que no tenia gaires diversions allí dintre, de totes maneres no passava les hores gaire avorrides, ja que els xinesos són gent molt pacient.

Una de les seves distraccions més usuals era la d’emprovar-se els diferents vestits que en Bolavà tenia a dintre de l’armari, invertint en aquesta feina algunes hores del dia, a causa de la dificultat que li oferia el poc espai de què disposava.

En Bolavà el tenia tancat allí, esperant lliurar-lo als tribunals de justícia tan bon punt estiguessin preparats, ells i els seus criadets, a emprendre el viatge a la Xina.

En Bolavà volia donar el gran cop. En el mateix instant que faria empresonar el xinès, els diaris informarien de la seva anada a Pequín, i per això no volia lliurar-lo abans, pel temor que, sabent-se que anava a tornar la perla groga, no sortís algú a destorbar-li els plans.

Casualment s’anunciava la sortida d’un vaixell directe cap a la Xina, al cap de quinze dies, i en Bolavà reservava el lliurament del presoner per aquella època.

Però heus aquí que quan no faltaven més que dos dies per marxar, va succeir una cosa d’una gran importància.

En Bolavà venia de comprar els bitllets per al vaixell que havia de conduir-los a la Xina, i a l’objecte de comunicar-ho a en Llíssara i a en Joanet, els cridà perquè anessin a la seva cambra.

En essent allí tots tres reunits, varen començar a parlar del viatge que anaven a emprendre, sense ni recordar-se del xinès que els estava escoltant des de dins de l’armari.

En Yam-An-Wist ho va comprendre tot, aleshores. Fins en aquell moment, com que ningú no li havia dit per què l’havien tancat, l’home estava tranquil, sense encaparrar-s’hi gaire, però quan va sentir la veu d’en Joanet i s’assabentà del pla que tots plegats portaven, es va esverar de tal manera, que des d’aquell instant ja no pensà en res més que a buscar la manera d’escapar-se de tan difícil trànsit.

Aquell vespre mateix, quan en Bolavà anà per introduir el sopar a dintre de l’armari, retrocedí sorprès.

L’ocell havia volat! El xinès havia desaparegut.

En Bolavà no s’ho podia acabar de creure. Regirà l’armari, se’l mirà de tots cantons i res: ni un forat, ni una obertura, res que indiqués per on havia pogut fugir en Yam-An-Wist.

Però el cert és que el xinès ja no hi era.

La desesperació del nostre eminent detectiu no tenia límits.

El cas era, realment, extraordinari, i tot i l’experiència d’en Bolavà, la cosa era tan misteriosa que el pobre home no encertava a trobar una possible explicació a tan estranya aventura.

I el pitjor era que l’endemà passat mateix havia de marxar. És a dir, que li quedava molt poc temps per a portar a terme les recerques que convenia fer.

Mentre així estava, va entrar en Llíssara amb una carta.

—Tingui, senyor Bolavà. Han portat aquesta carta per a vostè.

En Bolavà l’agafà i l’obrí ràpidament, amb l’esperança que aquella carta estava relacionada amb la desaparició del xinès.

Però no era així. Era una carta del capità del vaixell que havia de marxar a la Xina, en la qual s’advertia a en Bolavà, en qualitat de passatger, que el vapor havia hagut d’ajornar la seva sortida fins a la setmana entrant, a causa d’haver de proveir-se de carbó.

En Bolavà en va tenir una gran satisfacció, d’aquest ajornament, ja que així li quedarien uns quants dies més per posar-se a recercar l’espavilat Yam-An-Wist, el qual, com es pot veure, no era un xinès tan manso com semblava.

En Bolavà començà a donar ordres a en Llíssara de posar-se en campanya.

Suposant que el vapor trigués encara vuit dies a sortir, era qüestió de no perdre temps.

En Llíssara era un bon auxiliar i ajudà amb totes les seves forces en Bolavà.

Per començar, va ésser ell el qui va descobrir la manera com havia desaparegut el xinès.

En Bolavà s’estava exclamant en aquests termes:

—Per mi, aquest xinès és el diable en persona, i això em fa témer que les nostres recerques resultaran inútils.

—Per què diu això? —li replicà en Llíssara.

—Perquè un home que surti d’un armari sense espanyar el pany, ni fer cap forat a la fusta, més que un home ha de ser un esperit maligne.

Mentre en Bolavà s’exclamava així, en Llíssara s’havia anat atansant a l’armari, i amb un llumí encès anava mirant-lo detingudament fins en els més petits detalls.

—Què mires aquí? —li va preguntar en Bolavà.

—Res; és per distreure’m.

—No cal que busquis, que no hi trobaràs res. Ja ho he mirat jo tot.

En Llíssara, efectivament, no veia res, i ja anava a deixar estar la inspecció, quan en aturar-se va semblar-li veure en un dels costats de l’armari una silueta d’home, com si hi fos dibuixada.

En veure aquell detall, no pogué retenir una exclamació.

En Bolavà, en sentir-la, s’hi atansà i també va veure aquella silueta dibuixada.

En acostar-s’hi per veure ben bé el que era, va recolzar la mà al damunt, i amb la major sorpresa es trobà que la fusta cedia, fins que va caure tot el tros assenyalat per la ratlla dibuixada, i quedà un buit que tenia exactament la forma d’un home.

—És per aquí que ha fugit el poca-vergonya! —cridà en Bolavà.

Un cop ben examinat, es va veure que en Yam-An-Wist havia usat per tallar la fusta un clau roent, que segurament havia escalfat amb llumins.

L’estratagema no podia ésser més enginyós. Així el xinès havia pogut treballar sense ésser destorbat, ja que ningú no hauria conegut res. En sortir de l’armari per l’orifici que hi havia fet, tornà l’home a col·locar el bocí vogit, que presentava altre cop l’aspecte que res no havia succeït.

En Bolavà s’avergonyia d’haver-se deixat enganyar tan fàcilment, ell que tant s’alabava d’ésser viu.

—No m’ho puc acabar! —deia ell, estirant-se els cabells—. Mira que deixar-me ensarronar com un xinès i per un xinès autèntic, ja és tot el que es pot dir!

Però no eren les exclamacions les que podien salvar la situació, sinó un pla ben meditat.

I això és el que es posà a fer en Bolavà d’acord amb en Llíssara, i començaren una campanya activa que, trist és confessar-ho, no donà cap resultat.





Una nova ensarronada


Havia passat tota una setmana sense que ni en Bolavà ni en Llíssara haguessin tingut la sort de trobar ni rastre d’en Yam-An-Wist.

Tot el que varen fer per trobar-lo va resultar inútil. El xinès no apareixia per enlloc.

Veient la infructuositat del seu treball, en Bolavà procurà consolar-se amb la reflexió que si bé era cert que el xinès havia escapat, en canvi tenien la perla i els diners; de manera que no s’havia perdut tot.

Malgrat no trobar el fugitiu, s’anava atansant el dia de la sortida del vaixell, i com que en Bolavà tenia els bitllets, era qüestió de no deixar-se’ls perdre.

Vingué el dia de la marxa, o sigui el terme de la setmana que el vaixell havia esperat a sortir.

En Bolavà, seguit d’en Llíssara i d’en Joanet carregats amb maletes i baguls fins al clatell, va dirigir-se cap al moll.

En ésser allí, s’estranyà de no veure-hi el vaixell, però creient que potser s’havia mudat de lloc per anar a carregar el carbó, no en va fer cas, i buscà un camàlic per preguntar-li si sabia on era atracat el vapor que havia de sortir cap a la Xina.

El camàlic, en sentir aquesta pregunta, es mirà en Bolavà amb gran sorpresa, i en veure que aquest i els seus acompanyants anaven tan carregats, va esclatar a riure amb totes les seves forces, i no hi havia manera possible de fer-lo posar seriós.

En Bolavà, enfadat, li digué:

—Ja sabeu amb qui parleu?

—Ja, ja, ja! —feia el camàlic. Parlo amb un senyor que vol anar a la Xina!

—I això què té a veure? Aquí tinc els bitllets per a embarcar-me.

—Ja, ja, ja! Es vol embarcar! —tornava el camàlic, rient a tot esclat.

Per últim en Bolavà es va formalitzar, i el camàlic, en veure les insígnies de detectiu que en Bolavà li mostrava, va posar-se seriós tot seguit.

—Dispensi, senyor detectiu. Jo no em burlava de vostè, però, sap, em feia gràcia el cas.

—Però, a quin cas us referiu?

—Al cas que el vapor ja ha sortit.

—Què dieu ara! I quan?

—No en fa pocs, de dies! Miri, avui ja en fa vuit.

—Com pot ser! Vostè està equivocat, senyor camàlic.

—Dispensi, senyor detectiu. El que està equivocat és vostè.

Així estaven discutint, quan en Bolavà va veure venir un empleat de la companyia del vapor de la Xina.

—Vostè m’ho explicarà millor —va dir en Bolavà anant-lo a trobar—. El camàlic, com que no sap que la sortida del vapor s’hagués ajornat, es pensa que va sortir el dia fixat.

—Quin ajornament vol dir? —va fer l’empleat.

—Home, l’ajornament que el capità del vaixell em va comunicar.

—Però si no hi ha hagut cap ajornament!

—Miri, aquí tinc la carta en la qual se’m diu que el vapor trigarà una setmana més a sortir.

—Aquesta carta és falsa! —digué l’empleat.

—Què em diu ara!

—El que sent.

—De manera que el vapor va sortir el dia fixat?

—Exactament!

Quan en Bolavà va sentir això, va deixar caure tots els equipatges a terra, i es quedà tan prostrat, que si el camàlic i l’empleat no l’aguanten, hauria caigut en basca.

Passada la primera sorpresa, en Bolavà va tornar a ésser l’home de sempre. Tot seguit va calcular l’abast d’aquella broma pesada que li havien fet, i sense haver de rumiar gaire, va comprendre que en aquest assumpte hi havia la mà oculta d’en Yam-An-Wist.

La carta que simulava que era feta del capità devia ésser del xinès, i el motiu era per fer escapar el vapor als nostres expedicionaris.

Es veu que el xinès no era tonto i que sabia venjar-se de la manera amb què en Bolavà l’havia agafat.

La cosa es veia tan clara, que quan en Bolavà en va parlar amb en Llíssara, aquest va manifestar que el mateix havia pensat ell.

En Bolavà, enfadat com mai no l’havia vist ningú, va dir solemnement:

—Aquest xinès de tots els diables no ens vol deixar marxar, però no se sortirà amb la seva. Demà mateix sortirem d’aquí.

—Però, com? —va preguntar en Llíssara—. Ara ja no sortirà vaixell fins d’aquí tres mesos.

—No hi fa res. Demà marxarem. Deixeu les maletes en aquest magatzem, i seguiu-me.

En Bolavà, seguit dels seus dos acòlits, va dirigir-se a tota pressa a una ferreteria. Allí van comprar dues dotzenes de pales dels fogons, i amb aquesta càrrega van tornar cap al palau.

La sorpresa que tothom va tenir en veure’ls va ésser molt grossa, perquè tothom creia que ja eren camí de la Xina.

En Bolavà, sense fer cas de les exclamacions dels criats, va dirigir-se cap a les habitacions de la senyora marquesa.

Al cap de mitja hora en sortí amb la cara radiant de satisfacció.

En preguntar-li en Llíssara el que es proposava fer, en Bolavà es limità a respondre:

—Estem salvats. Demà marxarem.

L’endemà al matí, a trenc d’alba, en Bolavà ja estava vestit. El primer que va fer va ésser despertar en Llíssara i en Joanet.

Al garatge del pati del palau ja els esperava el xofer de la marquesa.

Tots tres varen pujar a l’automòbil, i en menys de cinc minuts, anant a tota marxa, van arribar al port.

El xofer era un xicot molt trempat i molt bromista; li agradava molt viatjar, i per això havia triat l’ofici que tenia.

En Bolavà, en arribar, li digué:

—La senyora marquesa m’ha autoritzat per emportar-me’n l’automòbil a la Xina; si vós voleu venir de xofer, quedeu acceptat; si no, ja us en podeu tornar, que jo ja m’encarregaré de conduir l’automòbil.

El xofer va contestar tot seguit que s’estimava més anar amb ells a la Xina que no pas quedar-se.

Però ell no comptava amb la mena de viatge que havia de realitzar i que, com es veurà en el capítol que ve, era d’un sistema desconegut fins aleshores.





Nou mitjà de navegació


En Bolavà, talment un general en cap, es posà a donar les ordres necessàries per a preparar la marxa.

Començà per fer treure el paquet de pales de fogons que havien comprat el dia abans, i seguint les seves indicacions, el xofer, ajudat d’en Llíssara i d’en Joanet, va fixar-les als pneumàtics, cargolant els mànecs i deixant les pales al voltant de les rodes a imitació d’una hèlix o d’una roda de molí.

Quan l’automòbil estigué així disposat, en Bolavà va fer pujar els seus companys de viatge, i un cop el xofer estigué col·locat en el seu lloc, donà l’ordre de marxa.

L’automòbil, obedient, es posà de cara al mar, i emprenent ràpida marxa, es llançà a l’aigua, causant l’admiració de totes les persones que presenciaven l’espectacle.

Com es comprendrà, les pales de fogons actuant de rems, i el motor fent rodar les rodes, proporcionaven a l’automòbil una velocitat superior a la de tots els vaixells.

En Llíssara, i sobretot en Joanet, estaven admirats en veure l’enginy amb què en Bolavà vencia els obstacles, i malgrat ésser el viatge a la Xina ple de perills, tots sentien una gran confiança i esperaven poder sortir en bé de l’atrevida empresa.

L’automòbil va sortir ràpidament del port i les emprengué Mediterrani amunt.

Com és de suposar, l’auto estava ple de provisions, de manera que res no havien de témer, ja que en mig del mar no era fàcil que els sortís cap guàrdia urbà a prendre’ls el número per excés de velocitat.

Tot els anava bé al començament, i estaven tots molt contents pensant amb l’objecte que els portava a la Xina. En Joanet, sobretot, estava emocionadíssim pensant que no trigaria gaire temps a ésser príncep de la Xina.

En Llíssara ja li donava el tractament d’Altesa i es feien uns tips de riure pensant en la cara que faria en Joanet, abillat amb el vestit nacional del Celeste Imperi.

Per consell d’en Bolavà, en Joanet es deixava créixer els cabells, a fi de deixar-se cua, ja que era de creure que els xinesos estarien molt més contents tenint un príncep amb cua que no pas escuat.

Però si fins aleshores tot havia anat bé, no es pot pas dir el mateix de la resta del viatge. Una sèrie de fets misteriosos vingué a torbar la tranquil·litat i l’alegria de què gaudien els tripulants del vapor-automòbil.

Un matí el xofer s’adonà que l’automòbil marxava de gairell, és a dir, que anava decantat. Estudiada la causa de l’accident, es veié tot seguit que d’una de les rodes n’havien caigut algunes pales i era aquest el motiu pel qual l’automòbil, vogant més d’un cantó que de l’altre, no conservava el seu centre.

El xofer, en Llíssara i en Joanet afirmaven que no era possible, tal com havien fixat les pales, que haguessin caigut fàcilment.

—Per mi —digué en Llíssara— això algú ho ha fet expressament.

—Sí, algun lluç! —replicà el xofer, burlant-se, tot mofeta, de l’opinió expressada per en Llíssara.

En Bolavà escoltava i callava.

De sobte l’automòbil va donar una sotragada estranya que d’un xic més se’n van tots a l’aigua.

—Què és això? —va preguntar en Bolavà al xofer.

—No ho sé, però sembla una ensopegada —va respondre aquest.

Aleshores en Llíssara, per venjar-se de la burla del xofer, li va dir:

—Deu ser un lluç que ha posat una pedra en mig del camí.

En Bolavà era l’únic que es prenia la cosa seriosament. La pèrdua de les pales i ara aquell sotrac inexplicable li donaven molt a pensar.

—Hi ha algú que ens vol mal! —exclamà en Bolavà, en observar que a mesura que anaven caminant anaven perdent més pales.

Tothom va callar, però en el fons tots pensaven que no era possible que al mig del mar pogués exercir cap influència ningú per enemic que fos.

—Sembla que està molt pensatiu, vostè, senyor Bolavà —li va dir en Joanet.

—Sí —va respondre aquell.

—I es pot saber el que pensa? —va preguntar en Llíssara.

—Penso que vàrem fer una temeritat de marxar sense haver arreplegat en Yam-An-Wist.

—Però, què té a veure en Yam-An-Wist amb el que ens està passant?

—No puc dir res encara. Deixeu-me estar i no em pregunteu res més.

D’ençà que l’automòbil havia perdut tantes pales, caminava amb molta menys velocitat, i com que encara els faltava fer la meitat del viatge, calia prendre alguna determinació, car passant en el mar més temps del que havien calculat, les provisions se’ls acabarien i la seva situació no seria pas d’aquelles que fan riure.

Però gràcies haurien pogut donar de poder anar viatjant com ara. El pitjor era que les pales de les rodes anaven desapareixent, i seguint així aviat no podrien avançar ni un pas.

En Bolavà es posà a observar abocat a la finestreta de l’automòbil, per veure si podia descobrir com s’operava la desaparició de les pales.

Durant molta estona estigué en observació, però ni el més lleuger detall vingué a donar-li raó del fet misteriós que els estava succeint.

N’hi havia per a desesperar-se. Per fi, l’hora temuda arribà. Ja no quedava més que una pala a cada roda, de manera que l’automòbil avançava amb moltes penes i treballs. Però, si almenys s’haguessin pogut conservar aquelles! Per difícilment que s’avancés, sempre era avançar, mentre que sense cap pala es quedarien allí al mig del mar abandonats a mercè de les ones.

I així succeí.

Ara l’una, ara l’altra, les pales van acabar per desaparèixer totes. L’automòbil no es movia de lloc més que quan la força d’una onada l’empenyia, ara d’un costat, ara de l’altre.

Així, en aquesta situació angoixosa, van passar un dia i una nit.

En Bolavà estava silenciós i pensatiu, i, segons es desprèn de les seves memòries, es preocupava més de les causes ocultes d’aquell fet misteriós que no pas de les conseqüències que podria portar.

Per la seva banda, en Llíssara i en Joanet pensaven més en això darrer. La idea d’haver de restar allí sense avançar, dies i més dies, esgotant les provisions, els tenia més morts que vius, i de mica en mica sentien afeblir-se la confiança que havien posat en el famós detectiu Bolavà.

Van passar una nit molt dolenta, tant pel seu estat d’ànim, que no era gaire alegre, com per l’actitud de la mar, que no era pas gaire tranquil·la.





Nous fets misteriosos


L’endemà al matí, en Bolavà encara s’estava en el mateix lloc i en la mateixa posició reflexiva del dia abans. S’havia passat la nit rumiant.

El xofer, en canvi, com que ja no tenia gran cosa a fer, havia dormit com un santet, i en despertar-se va ésser el primer d’adonar-se d’un puntet blanc a l’horitzó.

—Allò sembla una vela! —va exclamar tot badallant.

De seguida, tots es varen girar vers l’indret que el xofer assenyalava.

Efectivament, era una vela, però es veia tan lluny que no quedava l’esperança de fer-se sentir o veure de la gent que tripulaven aquella barca.

El xofer tingué la bona idea de tocar la trompa seguidament durant tot el matí, amb l’esperança que una ratxada de vent favorable portés el so cap a la barca.

Sigui per això, o sigui per casualitat, el cert és que a primeres hores de la tarda van observar que la barca s’atansava.

Aleshores el xofer va redoblar la seva força, tocant desesperadament la botzina.

De la barca van respondre amb un senyal de mocadors, i al cap d’una hora la barca ja era a tocar de l’automòbil.

Aquella barca va resultar ésser d’uns pescadors italians de les costes del sud d’Itàlia.

En la seva llengua van preguntar què els havia passat i com era que es trobaven amb un automòbil en mig de la mar.

Els tripulants de l’automòbil no van entendre gran cosa, perquè cap d’ells no sabia l’italià, però el xofer, sense pensar-s’hi gaire, es va fer entendre un xic, parlant un català macarrònic que, malgrat la situació, els va fer trencar a tots de riure.

—Somi unis quantis naufraguis que havemos estato ab molto perilli. El signore Bolavini es el patrone. Volete salvarnos i nos fareti un gran favore.

Aquest petit discurset en italià del Clot va fer l’efecte de l’oli en un llum.

—Ah! —van exclamar els pescadors italians—. El senyor Bolavini està amb vosaltres, vero?

—Ja ho crec que es vero! —va respondre el xofer—. Es ell qui nos ha embarcato.

Els pescadors van tirar una corda a l’automòbil, i un cop va ésser lligada al volant d’aquest i a darrere de la barca, aquesta va fer vela i remolcà triomfalment l’auto cap a les costes italianes. Els tripulants, a proposta del xofer, van fer un refresc per celebrar la sort que havien tingut.

Però encara no estaven a mig refresc, una sotragada sobtada va alarmar-los novament.

Mirada la causa de l’accident, es va veure que la barca s’allunyava i que l’automòbil es quedava allí parat.

—La corda està trencada! —va cridar en Bolavà.

—Estem perduts! —exclamaren en Llíssara i en Joanet al mateix temps, mentre el xofer tornava a tocar desesperadament la botzina per avisar la barca.

En Bolavà, afectant una gran serenitat, que en realitat estava molt lluny de tenir, va dir:

—I què hem d’estar perduts! Ara estem més salvats que mai.

—Per què dieu això?

—Perquè fins ara em quedava dubte respecte a les causes dels fets misteriosos que ens estan succeint, perquè la pèrdua de les pales tant podia ser obra d’una mà criminal, com efecte de la força de les onades, mentre que ara, en presència d’aquesta corda tallada, ja tinc la seguretat que tot el que ens passa és degut a un ésser misteriós que ens va seguint per dessota de l’aigua.

—Però, quina mena d’ésser pot ser? Un home, ja s’hauria ofegat!

—Això jo no ho puc dir. Els mitjans de què es val el traïdor per mantenir-se dessota l’aigua sense ofegar-se, jo no els sé, però el que sí puc afirmar sense por d’equivocar-me, és que l’autor d’aquestes malifetes és un home.

Els altres estaven esglaiats en sentir parlar així en Bolavà, tan esglaiats que amb prou feines s’adonaren de com els pescadors varen nuar la corda i tornaren a remolcar-los feliçment.

Tant en Llíssara, com en Joanet, com el xofer, estaven esveradíssims en considerar el poder sobrenatural que devia tenir l’ésser misteriós que els perseguia.

—A mi em sembla que deu ser un dimoni! —va dir el xofer.

Quan en Llíssara va sentir això, va fer un salt que d’un xic més cau a l’aigua.

En Bolavà, immutable, anava rumiant.

El que rumiava en Bolavà era la manera com podria pescar el mal peix que tants disgustos els ocasionava.

De sobte en Bolavà s’alçà. Va treure’s la seva levita de detectiu, es va lligar una corda al cos i en donà el cap a aguantar a en Llíssara.

En Bolavà va girar-se serenament vers els seus companys i els va dir, amb la major naturalitat:

—No us mogueu, que ja torno.

I en menys temps que el que es necessita per dir «Jesús», en Bolavà es tirà al mar i desaparegué dessota de l’aigua.





Una lluita tràgica


La més profunda expectació regnà a bord de l’automòbil i de la barca pescadora. Instintivament tots s’abocaren per veure el que passava, però sols unes bombolles varen bullir damunt de l’aigua, per efecte de la submersió d’en Bolavà.

Al cap d’uns minuts varen veure que les aigües s’agitaven com si algú les remogués violentament.

En Llíssara, ansiós, va comprendre que quelcom de molt extraordinari passava allí dessota, i disposat sempre a donar la vida per les atrevides empreses del seu mestre Bolavà, es va treure el gec i també es tirà a l’aigua, després d’haver donat a aguantar al xofer el cap de corda que sostenia en Bolavà.

En Llíssara nedava a la perfecció, i dirigint-se cap al lloc on l’aigua era més remoguda, va veure una tossa, que semblava un ós, que atacava en Bolavà.

Ràpidament nedà cap allí, o sigui cap a dessota l’automòbil, i fou amatent a deturar el braç del monstre, en el mateix moment que aquest, esgrimint una destral, anava a clavar-la al cap d’en Bolavà.

Aleshores en Llíssara, per mitjà del seu cinturó, va lligar els peus del monstre, amb tanta traça, que aquest ni se n’adonà, i agafant fortament en Bolavà, es posà a nedar cap amunt, remolcant-lo.

En treure el cap a flor d’aigua per respirar, va dir al xofer:

—Estira la corda!

El xofer obeí, i en Bolavà va ésser pujat a bord de l’automòbil, sense que ni ell mateix s’expliqués a què obeïa aquella maniobra.

—Per què m’heu pujat? —va dir en to de reny al xofer.

—M’ho ha manat en Llíssara —va respondre aquest.

—I on és ara, en Llíssara?

—És a l’aigua.

Pel que hem dit, es veu que en Bolavà no s’havia adonat del gran servei que acabava de prestar-li el seu secretari, però aquest, ja es cuidà de fer-se sentir:

—No us entretingueu conversant, que tinc molta pressa. Tireu-me una corda!

En Llíssara la lligà al cinturó que mantenia el monstre a peus junts, i quan l’hagué ben lligada, va cridar:

—Amunt!

La corda tibà, i veient en Bolavà que pesava en excés, va demanar quart i ajuda als altres, posant-se a estirar en Joanet i el xofer amb totes les seves forces.

El que seguí a darrere de la corda causà la més gran admiració.

De primer varen sortir uns peus descomunals, calçats amb unes sabates que semblaven de gegant; i seguint així es va veure aviat que aquells peus pertanyien a un home que anava vestit d’estranya manera.

Com es desprèn del transcrit, el monstre pujava estirat per la corda, de cap per avall.

En veure aparèixer el cap a fora l’aigua, en Bolavà exclamà:

—Això és un bus!

Efectivament, pel vestit es veia que era un bus, però el que interessava saber era el que hi havia dintre d’aquell vestit, que en Llíssara, fixant-se només que en l’embalum que feia, havia pres per un monstre.

Ben lligat de peus i mans, va ésser transportat a l’interior de l’automòbil, i allí varen poder contemplar amb tots els detalls la indumentària d’aquell fulano que tants maldecaps els havia donat.

Portava, com ja hem dit, unes sabates descomunals als peus. Al cap hi duia un casc de bus, però molt més gros que els que usualment porten aquests. Duia a la cintura una forta corretja, de la qual penjaven un punyal molt afilat, una destral molt lluent i unes tenalles.

D’aquesta corretja penjava un ganxo, amb el qual, segons va comprendre en Bolavà, el monstre s’havia pogut agafar al fusell de l’automòbil, essent així remolcat per aquest.

Un cop ben examinats aquests detalls, i després d’haver-li retirat prudentment les armes ja esmentades, en Bolavà donà l’ordre de treure el casc al monstre.

En Llíssara i en Joanet varen realitzar l’operació, però malgrat el compte que hi posaren, en Joanet, en agafar el casc pel cantó de la barba, va sentir-se sobtadament una mossegada al dit.

—Està rabiós! —va cridar en Joanet, mig espantat, en sentir la mossegada.

Però un cop tret el casc es va veure que la tal fera o el tal monstre no era altre que el cèlebre Yam-An-Wist.

—Hola! —va cridar en Bolavà en un to mofeta—. Ja t’esperava, ja. Ja m’ho afigurava que tindria el gust de tornar-te a veure.

El xinès, ajagut i lligat, mirava filosòficament a tots cantons, i en veure’s descobert en presència dels seus enemics, murmurà entre dents:

—Ja m’han vist.

—Què murmures ara? —va dir-li en Bolavà.

I en Llíssara respongué:

—No murmura pas. Es presenta ell mateix pel seu propi nom: Yam-An-Wist.

En Bolavà, sense deslligar el presoner, el va fer seure al seu costat i començà l’interrogatori.

Com que el nostre detectiu era un jutge consumat i molt traçut, va voltar-lo de tal manera a preguntes, que el xinès acabà per explicar-ho i confessar-ho tot.

En Yam-An-Wist havia estat, en efecte, l’autor de la carta falsa per la qual va impedir que en Bolavà agafés el vapor. Creient amb això haver-lo privat de traslladar-se a la Xina, va voler anar a presenciar al port el moment en què en Bolavà aniria refiat per embarcar-se.

Ell presencià, doncs, amb molta alegria interna, amagat darrere d’una grua del port, la decepció del detectiu. Després, veient-lo decidit, el seguí, i va veure com comprava a la ferreteria les pales dels fogons.

Com que aquest xinès era molt viu, ja va suposar la destinació que en Bolavà voldria donar a aquelles pales, i aleshores anà a comprar un vestit de bus de l’últim model, o sigui dels que es fabriquen l’aire ells mateixos.

Preguntat el xinès com s’ho havia fet per mantenir-se durant el viatge, va mostrar el casc, a l’interior del qual hi havia una ampolleta que contenia un líquid fet d’escudella concentrada, cada gota del qual valia per un plat d’arròs i fideus.

En Bolavà va felicitar el seu presoner per la seva previsió i per la modernitat dels seus procediments.

La resta ja es comprèn. El xinès, en veure els preparatius de l’automòbil i com col·locaven les pales a les rodes, se’n va anar a la boca del port, i quan va veure’l venir es tirà a l’aigua vestit de bus, esperant que passés.

En el moment que va passar, va agafar-se al fusell de les rodes del darrere i s’hi penjà amb el ganxo que portava aferrat a la cintura.

Durant el camí, amb l’ajuda de les tenalles anà desfent les pales de les rodes, i quan ja es creia victoriós, veié que l’automòbil era remolcat per una barca de pesca. Furiós, en comprendre la inutilitat dels seus esforços, va tallar la corda que lligava l’auto amb la barca, per mitjà de la destral.

Això havia estat el que l’havia perdut. En Bolavà, com ja sabem, va deduir de seguida que no es talla una corda tota sola… I la resta ja se sap.

Amb aquestes explicacions i sobretot amb les que va fer el xinès referents a la lluita que havia sostingut contra en Bolavà a sota l’aigua, va comprendre aquest el perill que havia corregut, i el gran servei que li havia prestat la intervenció amatent d’en Llíssara, per la qual li donà les més expressives gràcies, abraçant el seu grum amb tot l’afecte del seu cor.





De dret a la Xina


Remolcats per la barca pescadora, varen arribar aviat a un petit port d’Itàlia del Sud on, després de donar una bona propina als pescadors, en Bolavà va adquirir una barca per anar directament a la Xina.

En Yam-An-Wist seguia en perfecte estat de salut, encara que pel posat que feia semblava que se’n rumiava alguna. En Bolavà no hi veia de content.

Això de posseir, a més de la perla i els diners, el mateix lladre que l’havia robada, representava per a ell un dels seus més grans èxits de detectiu.

El vent, entretant, bufava molt favorablement, de manera que els nostres heroics navegants varen poder embocar el Canal de Suez amb tota felicitat.

A Port Saïd varen adquirir noves provisions, ja que el viatge era encara un xic llarg.

En Bolavà, amb un mapa a les mans, anava seguint l’itinerari que s’havia marcat.

Sense que ocorregués res de particular, varen passar el Mar Roig i el Mar Aràbic, i tingueren la sort que el temps es conservés tranquil i la mar bona.

Però en anar a passar per davant del Golf de Bengala, ja la cosa va canviar d’aspecte. Uns núvols negrencs i amenaçadors varen anar apilotant-se damunt seu. El vent començà a bufar fort fins a l’extrem de fer cruixir les veles i el màstil que les aguantava.

L’aigua s’agitava per moments, i feia ballar la barca de tal manera, que els nostres amics havien d’agafar-se ben agafats per no caure.

La tempesta anà prenent caràcters imponents. Ara ja les ones no s’acontentaven amb fer ballar la barca, sinó que s’atrevien a passar pel damunt, omplint-la d’aigua i deixant-los a tots més xops que si haguessin pres un bany vestits.

Allò era una dutxa contínua, però gens agradable, perquè l’aigua rebotia amb tanta força que cada cop d’onada semblava una bufetada seca a la cara dels atribolats tripulants.

En Yam-An-Wist, ajagut com estava, anava a riscos d’ofegar-se, per la qual cosa calgué aixecar-lo del fons de la barca i fer-lo seure en un banc, lligant-lo bé perquè les onades no se l’emportessin.

Com que el firmament s’havia enfosquit completament a causa de l’espessa nuvolada, no podien veure’s els horitzons, de manera que a en Bolavà li era molt difícil orientar-se.

—Si jo sabés —digué ell— que no som gaire lluny de terra, miraríem si a força de rems podíem arribar-hi.

En Joanet, en sentir que en Bolavà havia perdut l’oremus, esverat que ja estava davant la tempesta, va esporuguir-se de tal manera que es va anar a amagar en el racó més pregon de la barca.

El xinès tampoc no les tenia totes, amb més motiu que els altres, perquè ell preveia que quan la barca s’estellaria no podent resistir la violència del temporal, tothom podria intentar salvar-se, ja sigui agafant-se a una fusta o bé nedant, mentre que ell, lligat com estava, hauria de morir necessàriament.

Davant d’aquesta terrible perspectiva, el xinès va decidir-se a parlar:

—Senyor Bolavà: si vostè em volgués fer el favor de deslligar-me, jo em comprometria a portar-los aviat a terra.

—Que et creus que som xinesos?

—Per què ho diu?

—Perquè ens vols enredar.

—Li dic que no, senyor Bolavà. Que em facin les meves costelles a la brasa si jo no compleixo el que dic.

—Podríem entretenir-nos a fer costelles a la brasa quan seríem al fons del mar.

—Li asseguro que si em deslliga no se’n penedirà.

En veritat, l’accent amb què parlava en Yam-An-Wist semblava sincer i de bona fe. En Bolavà ja ho va veure, però de primer li va voler fer gruar esperant que potser amainaria el temporal.

Però, en lloc d’això, cada cop perillava més la vida dels que anaven a la barca. Les posts d’aquesta ja cruixien amenaçant estavellar-se dintre de poc. De manera que en Bolavà, jutjant la situació molt compromesa, va pactar amb en Yam-An-Wist, i el deslligà de seguida.

El xinès va alçar els dos dits xics en l’aire en prova de remerciament, i després, posant-se una mà estesa damunt dels ulls, començà a mirar a tots entorns.

—Em sembla que fas molta comèdia! —va dir-li en Bolavà, que s’impacientava—. Mira que encara tenim temps de fer-te les costelles a la brasa si no vas de pressa.

El xinès, en sentir aquests compliments, va decidir-se tot seguit, i, signant cap a un indret, digué:

—Hem de vogar cap allí.

—I què hi trobarem, allí? —va preguntar en Bolavà.

—Allí, hi trobarem les costes de Bengala i l’Indostan.

—Ah, ja ho sé! —va dir en Llíssara.

—Què saps tu?

—Sé això de Bengala. És allí on fan els focs dits de Bengala, que donen clarors verdes i vermelles. Noi que ens divertirem!

—Sí, per focs estarem.

I dirigint-se al xinès va repetir-li:

—Ja n’estàs ben segur del que ens dius? Ja ho saps bé que és per aquest cantó que trobarem terra?

—Sí senyor, sí. Ja en pot estar ben convençut.

—Doncs, rems a les mans i amunt i fora! —va cridar en Bolavà.

Cada un va agafar un rem, aferrant immediatament les veles, ja que amb la força del vendaval no hauria trigat gaire a girar-se’ls la barca.

—On és en Joanet? —va preguntar en Bolavà en adonar-se sobtadament que aquest havia desaparegut—. Vols jugar-t’hi que una onada se’ns l’ha emportat?

—No, que sóc aquí i no puc sortir.

Era la veu d’en Joanet que arribava llunyana com si vingués de sota terra.

—Però, on s’ha ficat aquell bolitx?

Varen començar a regirar-ho tot, i en Joanet no apareixia. Al cap d’una bona estona de buscar-lo, va tornar-se a sentir la seva veu:

—Sóc aquí! Que no em veieu?

Aleshores es varen adonar que el marrec forcejava per sortir de dins del casc del bus, on s’havia ficat amb la por d’ésser emportat per les ones.

Quan li varen haver explicat el pla que tenien d’anar a desembarcar a les costes del Golf de Bengala, va tenir-ne una gran alegria, però en adonar-se que el xinès estava lliure i deslligat, va agafar-li tanta por, que amb un xic més se’ls tira a l’aigua.

La por al xinès no era pas infundada, perquè, com es recordarà, en Yam-An-Wist havia atemptat contra la seva vida, i això no era per fer agafar confiança a ningú.

A còpia de precs i d’explicacions, se li donà entenent que agafés un rem, car, vogant tots quatre, era més probable poder arribar a terra, malgrat el temporal desfet que regnava.

Com a mesura previsora, varen fer posar el xinès al davant de tots, a fi que tots poguessin vigilar-lo.

A una ordre d’en Bolavà es posaren els quatre rems a l’aigua, i al segon senyal, tots alhora es varen posar a remar, amb tant d’ordre i regularitat, que aquella barca semblava una canoa de regates.





Una terra poc amable


Vogant hores i hores, varen arribar a distingir una cosa que els semblà que era terra. El xinès, doncs, no els havia enganyat, i l’alegria de tots era molt gran, perquè durant aquell trajecte havien estat moltes vegades en perill imminent de naufragar, cosa que havia pogut evitar-se gràcies a la serenitat d’en Bolavà.

La terra anava apropant-se, o més ben dit, ells anaven apropant-se a la terra. El que ara preocupava en Bolavà era la manera com desembarcarien si, com era probable, la costa es presentava abrupta.

El més fàcil, si no prenien precaucions, era que un cop de mar els llancés contra les roques, i el cert és que per arribar a aquest resultat no valia la pena d’haver-se fatigat tant remant hores i hores.

Tal com s’ho temia en Bolavà, el primer que varen distingir en ésser prop de terra va ésser una roca altíssima i tallada tan a pic, que no calia pas pensar a desembarcar-hi.

De totes maneres, anaren acostant-s’hi, per veure si de més a prop descobririen algun replà o prominència en la roca per poder posar-hi peu.

Ja sols es trobaven a pocs metres de la costa, exposant temeràriament la seva vida, car eren a dins del Golf i allí l’aigua era encara més moguda que mar enfora.

Des del lloc on es trobaven, es veien les onades com rebotien impetuoses contra el rocam, que aixecaven cascades d’escuma blanca que produïen un efecte imponent.

Per més desgràcia, el vent, que no havia parat d’ésser fort, allí regolfava amb més força encara, fent témer d’un moment a l’altre que la barca, aixecada pel poder del vent i de l’aigua, acabaria per anar a estavellar-se contra l’espadat.

Calia prendre un partit a tota pressa, o, si no, la mort dels tripulants era inevitable.

Però, quin partit era el millor? Què es podia fer? Calia prendre una decisió ràpida.

Ja gairebé tots estaven decidits a tornar a alta mar, preferint la probabilitat de naufragar a la certitud de morir esclafats contra les roques.

En Bolavà mateix ja estava a punt de donar l’ordre de vogar enfora, però abans, com era el seu sistema, es posà un dit al front i rumià uns instants.

Tothom guardà un pregon silenci, interromput tan sols pel bramul terrible de les onades en batre les roques.

De sobte, la cara d’en Bolavà s’il·luminà d’una vivíssima satisfacció. Tots varen mirar-se’l esperançats, però ningú no va obrir boca per respecte.

Finalment, en Bolavà parlà:

—Companys: acabo de tenir una idea que podria ser que ens permetés sortir del pas difícil en què ens trobem, però abans cal que tots em prometeu tenir molta serenitat. —Tots ho varen prometre i en Bolavà prosseguí—: El meu sistema és perillós, no hi ha dubte. Tant pot sortir bé com malament, de manera que això no ho sabrem fins que ho haurem provat.

—Doncs, a provar-ho! —varen exclamar tots alhora.

—Ja m’agrada veure-us decidits així, però és el cas que això s’ha de provar d’un a un, i, per tant, el primer que faci la prova és el que s’exposa a morir. Ara cal saber qui de vosaltres es vol prestar a una prova tan perillosa.

Com és natural, en casos així, tots es varen mirar, però ningú no va respondre.

Aleshores en Bolavà digué:

—Ja veig que ara no sou tan decidits com fa un moment. Però quan les coses no es volen fer de grat, s’han de fer per força. Jo sóc aquí el capità de la barca, per tant, jo tinc autoritat sobre tots vosaltres i puc manar-vos el que més convingui a l’interès general.

—Doncs, mani vostè, i jo, per la meva part, l’obeiré —digué en Llíssara—, encara que sigui jo el designat per a fer la perillosa prova.

—Jo també —digué en Joanet, entusiasmat davant l’heroisme d’en Llíssara.

En Bolavà, satisfet de la resposta dels seus amics, va dirigir-se a en Yam-An-Wist, i amb la major naturalitat li digué:

—Tu que ets xinès, ens serviràs per a fer la prova.

—No m’hi avinc! —cuità a respondre en Yam-An-Wist.

—T’hi has d’avenir per força.

—Per quina raó?

—Encara que no estem per raons, vaig a dir-te-la. En primer lloc, tu ets un presoner i els presoners no tenen voluntat; han de fer el que els manen. Després, tu ets el qui ens has posat en el trànsit en què ens trobem i, per tant, tu ets el qui tens més obligació de treure’ns-en. A més, has de pensar que, encara que fent la provatura et morissis, no es perdria gran cosa.

—Home, moltes gràcies! —va dir el xinès.

—Ja et diré per què. Si jo et presento a les autoritats xineses, i els dic que tu ets el qui vas robar la perla groga a la filla de l’emperador, el primer que et faran serà tallar-te el coll en rodó.

—Caram!

—És veritat o no?

—Sí senyor, és veritat.

—Doncs, no et sembla que, mort per mort, tant se val que provis a veure si podem sortir d’aquesta situació?

—Té raó, senyor Bolavà —va respondre convençut en Yam-An-Wist, i tot seguit es disposà a obeir tot el que en Bolavà li manaria.





La prova perillosa


La idea que havia tingut en Bolavà era molt enginyosa, malgrat el perill en què es posava el pobre que havia de fer la prova.

Per posar en pràctica el seu projecte, en Bolavà començà a donar ordres. De primer va fer estendre la vela de la barca al damunt d’aquesta talment com si fos una catifa. Després hi posà, al damunt, tres rems entrecreuats, lligant la tela en els caps. El resultat d’aquesta operació va ésser la confecció d’un estel d’extraordinàries dimensions, la tela del qual era la lona de la vela, i les canyes els tres rems entrecreuats.

Ara sols faltava posar-hi cua. Varen lligar una corda fent-hi nusos a distàncies d’un pam. En cada nus hi fixà un diari, un tros de roba, una fusta, és a dir, tot el que els venia a mà. I, finalment, a l’extrem de la cua hi varen penjar el casc de bus que, com es recordarà, era el que duia el xinès per fer maleses dessota l’aigua, fixant-lo en la mateixa forma que els pagesos pengen l’olla a la llar de foc.

Quan va estar tot a punt, varen lligar tres cordes al centre de l’estel, per formar els tres tirants, dels quals partia una corda molt llarga, que era la que havia de servir de cordill per tenir agafat l’estel mentre volés.

En Bolavà va manar al xinès que es fiqués a dins del casc i agafant ell la corda, ajudat d’en Llíssara i d’en Joanet, varen començar a intentar l’elevació de l’estel, seguint els mateixos procediments que empren els nois per fer volar les grues de paper.

Al començament l’enorme estel vacil·là sense acabar de sostenir-se. Era molt natural, donat el gran pes que feia. Però després d’algunes temptatives, va venir una ventada fan torta que d’una batzegada solament l’estel s’enlairà a més de vint metres de la barca, gronxant majestuosament la cua, a l’extrem de la qual anava en Yam-An-Wist, que treia el cap pel casc de bus.

Dues o tres vegades, la cua, brandant, estigué a punt de rebotre contra l’alterosa roca de la costa, però, gràcies a la perícia d’en Bolavà, que anava donant corda ràpidament, en pocs minuts l’estel s’enlairà pel damunt de la penya i anà a baixar poques passes endins de la vora.

En Yam-An-Wist va baixar a terra i en Bolavà va tornar a estirar la corda per acostar l’estel i poder fer-hi pujar un altre passatger.

Però mentre estaven amb aquesta cerimònia, en Yam-An-Wist sortí per dalt de la roca, i en el to més burleta que us pugueu imaginar, va cridar:

—Ep, Bolavà!

—Què vols?

—No res. Sols vull donar-li moltes gràcies per la seva amabilitat. Ara que m’ha traslladat aquí, tinc el gust d’acomiadar-me de vostè i d’aquests marrecs que l’acompanyen, i toco el dos de seguida.

—Ara sí que ens ha enredat com uns xinesos. Això ja m’ho podia pensar! —exclamà en Bolavà, estirant-se els cabells de ràbia—. Tantes coses com hem fet per agafar aquest pillastre, i encara he hagut de ser jo mateix qui li faciliti la fugida.

En veritat, el cas era per desesperar. La rifada del xinès no podia ésser més grossa, i això per a un detectiu com en Bolavà resultava vergonyós. Però no era hora de perdre temps en inútils lamentacions. Calia tocar terra tots tres i després sortir en persecució del fugitiu.

Començant, doncs, per en Llíssara, en Bolavà es cuidà de pujar els seus dos amiguets al damunt de la roca, però el conflicte gros va ésser en trobar-se sol en Bolavà a la barca sense ningú per tenir la corda de l’estel.

Això també havia estat poc meditat, i això que en Bolavà era un detectiu molt aficionat a les meditacions.

De totes maneres, la seva gran serenitat el va salvar.

Enlairà l’estel i va cridar a en Llíssara que el retingués a dalt de la roca. Quan el va tenir, li va dir que tirés un cap de corda roca avall, guardant ell i en Joanet l’altre cap.

Quan tot va estar fet tal com ell ho havia indicat, va acostar la barca, valent-se de l’únic rem que quedava, fins a la vora de la roca, i això va ésser el més perillós, perquè, moguda com estava la mar, a qualsevol moment podia esberlar-se-li contra el rocam. Per prevenir qualsevol accident, en Bolavà va posar-se el vestit de bus que havien tret al xinès, i vogant com un desesperat, arribà a tocar de la pedra. En ésser allí, s’abocà per abastar el cap de corda, però en aquell moment una onada formidable va llançar la barca a una gran altura i anà a estavellar-se entremig de les roques.

Afortunadament, en Bolavà havia tingut prou serenitat per no deixar anar la corda, i en caure la barca ell s’hi arrapà, i quedà suspès al mateix damunt del mar furiós.

—Amunt! —va cridar en Bolavà, sense perdre la seva calma característica. I a la seva ordre, en Joanet i en Llíssara varen començar a hissar-lo penya amunt, fins arribar feliçment a dalt, excepte algunes rascades a les mans, de poca importància.

En ésser a dalt, el primer que se li va ocórrer va ésser posar-se en busca d’en Yam-An-Wist; però, desconeixent la terra que trepitjava, no es va atrevir de moment a emprendre la campanya, preferint de primer reflexionar un xic a fi de prendre les precaucions necessàries per assegurar l’èxit de l’empresa.





Aventures inesperades


Primerament, doncs, començà per donar una ullada al seu voltant i es quedà parat en veure com era d’estrany aquell paisatge.

Darrere de les roques voreres al mar s’estenia un terreny aspre i polsós, sense gens de vegetació. Sols al lluny s’albirava un agrupament de palmeres, que produïa l’efecte d’un oasi en mig del desert.

Tot seguit calculà en Bolavà que l’únic lloc on de moment s’hauria pogut refugiar en Yam-An-Wist era en aquell grup d’arbres, i sense preocupar-se més, sinó que portava els revòlvers ben carregats, a pas viu, va dirigir-se cap a aquell indret, recomanant a en Llíssara i a en Joanet que no es moguessin d’allí, tenint compte que el vent no se’ls emportés l’estel, o no els fes rodolar el casc de bus cap al mar.

En Bolavà va córrer més de mitja hora sense reposar. Per fi ja es trobava prop del grup d’arbres, i per no ésser sorprès va posar-se a caminar més a poc a poc, amb l’esperança d’atrapar el xinès abans que aquest s’adonés de la seva presència.

Però, malgrat aquestes encertades precaucions, va succeir una cosa inesperada, que va posar en perill l’existència del nostre intrèpid detectiu.

Ja veureu com va anar: quan més cautelosament anava caminant pels voltants de l’oasi, i quan més cregut estava que podria introduir-s’hi sense ésser vist, va sentir una veu, que no sabia d’on venia, que deia: «Bolavà, no val a badar».

Calculeu la sorpresa que va tenir en sentir-se així anomenat per la veu misteriosa. Mirà tot a l’entorn i no va veure res ni sentir res. Aleshores provà de donar un altre pas endavant, però encara no l’havia fet que altre cop la veu misteriosa cridà: «Bolavà, no val a badar».

Creient que era el xinès el qui així parlava, va treure’s i revòlver i digué cridant:

—Yam-An-Wist. Encara que no t’he vist, sé que estàs amagat, i et previnc que si no et presentes voluntàriament, et buscaré, i quan et trobi et clavaré un tret de revòlver.

—Faries molt mal fet —li respongué la veu del xinès—. Perquè has de saber que encara que volgués presentar-me voluntàriament no podria.

—Per què? —va preguntar en Bolavà.

—Perquè estic a dalt d’un arbre i no puc baixar.

—I per què no pots baixar?

—Perquè si baixo em trobaré amb el tigre.

En sentir això en Bolavà, malgrat la seva serenitat indiscutible, va fer prudentment dues passes endarrere.

Després, però, pensant que en Yam-An-Wist era molt enredaire, va mig dubtar de la veracitat del que li deia i li respongué:

—Això són excuses. Baixa de l’arbre o, si no, descarrego l’arma.

—Ja que no em creus —li repetí el xinès— atansa’t deu passes vers aquesta palmera alta que tens a la dreta i mira si al peu no hi ha un tigre amb la boca oberta esperant-me. Jo m’estic a dalt de tot de la palmera i sort he tingut de poder-m’hi enfilar quan el tigre em perseguia. Però t’aconsello que si et decideixes a voler veure pels teus propis ulls el que t’estic explicant, has de procurar no fer remor de passes, i això t’ho dic pel teu bé, perquè si el tigre et sentís se’t menjaria sense remei.

Com es veu, el consell no era menyspreable. De totes maneres, en Bolavà volgué avançar, i de puntetes seguí la direcció que li havia indicat en Yam-An-Wist.

Encara no havia fet sis passes, que ja va veure dessota mateix de la palmera un tigràs enorme, que badava una boca que esfereïa.

En Bolavà no era covard ni molt menys. Estava molt acostumat a lluitar amb feres, de quan es dedicava a la cacera, i no li venia d’un tigre més o d’un tigre menys.

El primer que va fer en veure la fera va ésser apuntar-li el revòlver i assegurar-se bé del tret.

Quan va tenir ben presa la punteria, va descarregar, però quina no va ésser la seva sorpresa en trobar-se amb que el tret no sortia.

Amb la remullada que havia pres en el mar, la pólvora se li havia humitejat i no hi hagué manera de poder-se servir del revòlver.

Per a més desgràcia, en veure que no li sortia el tret, en Bolavà va fer una exclamació en veu alta.

—Malviatge! —va exclamar.

I això va ésser la seva perdició. El tigre, en sentir aquesta paraula, s’adonà de la presència d’en Bolavà. Aquest, veient-se perdut, reculà ràpidament unes quantes passes, aprofitant un moment d’indecisió de la fera.

Efectivament, el tigre, en veure en Bolavà, s’alçà per atacar-lo, però es veu que la bèstia, de primer, volia fer un càlcul d’interès, perquè es posà a mirar alternativament en Bolavà i a dalt de la palmera, amb tot l’aire de reflexionar si li convenia més agafar la presa segura, que era en Bolavà, o bé continuar esperant que el xinès baixés de la palmera.

Es veu que a l’últim es va decidir per la carn blanca d’en Bolavà, perquè, prenent de sobte la seva direcció, es posà a seguir-lo.

Com que de primer anava al pas, li va ésser fàcil a en Bolavà prendre-li algun avantatge.

Però això no volia dir que estigués salvat, perquè bé prou pensava en Bolavà que quan arribaria a la costa no tindria sortida per enlloc.

Per acabar d’adobar-ho, o, més ben dit, d’espatllar-ho, el tigre, en veure que la presa se li allunyava massa, va començar a apressar el pas, i acabà per brincar i saltar a tota velocitat perquè no se li escapés.

En Bolavà va fer dos quartos del mateix, corrent a totes gambes.

En arribar a la costa va fer un crit a en Llíssara i a en Joanet.

—Amagueu-vos, que ve el tigre!

Quan aquests varen sentir aquesta terrible frase, varen quedar-se més glaçats que un frigo, i es disposaven a amagar-se, però, on?

La costa era llisa, en aquell punt, com la palma de la mà. Res no oferia lloc a propòsit per a ocultar-se a les mirades furioses del terrible tigre de Bengala.

En Bolavà, en mig minut, va comprendre la dificultat de la situació, i amb la major serenitat va cridar:

—Nois, poseu-me el vestit de bus.

Com es recordarà, el vestit de bus que portava el xinès havia quedat allí, a la costa.

En Llíssara i en Joanet, més morts que vius, varen córrer a complimentar les ordres.

—Això ha d’anar més ràpid que en Fregoli! —va dir en Bolavà.

I efectivament, en menys de dos segons ja hauríeu vist el famós Bolavà ben vestit de bus, amb el gran casc al cap i les botes de cuiro als peus.

Empunyà valentament la destral, i tot just havia alçat el braç, que ja el tigre li queia al damunt.

En Llíssara i en Joanet havien quedat darrere seu, arrupits com dos gats mullats.

La lluita va ésser terrible. A la primera embranzida del tigre, en Bolavà va anar per terra. Brandejant la destral d’un cantó a l’altre, va aconseguir escapçar una orella a la fera, però allò va servir encara per posar-la més furiosa.

Veient-se ja perdut, en Bolavà va posar-se a imitar el bram del tigre. Com que la seva veu no era tan grossa com la d’aquest bestiar, el tigre va creure potser que es tractava d’un tigre petit tancat a dintre d’aquell vestit de bus, i es quedà un xic parat.

Això va permetre a en Bolavà prendre un instant de repòs, que ja li convenia, i veient que per aquell procediment el tigre s’entendria, va posar-se a cantar el «Noi de la mare» i altres cançonetes, amb les quals mantenia el tigre en un perfecte estat d’encantament, cosa, per altra part, molt natural, perquè ja és sabut que la música domestica les feres, com ha dit no sé quin savi en no sé quin llibre.

Però aquella situació no era durable. En Bolavà no podia pas cantar eternament, ni els seus companys podien mantenir-se tota la vida darrere del casc de bus. Havia d’arribar el moment en què l’encantament del tigre cessaria, i aleshores l’avenir dels nostres amics no era, en veritat, gens envejable.





Matx entre un tigre i un detectiu


Aquest moment temut va arribar. Per pega, en Bolavà va enrogallar-se i no va poder cantar més. El tigre, en adonar-se de l’engany, va fer dues passes enrere per agafar embranzida, i de sobte arrencà amb una formidable escomesa sobre en Bolavà.

Aquest, que havia aprofitat l’encantament del tigre per alçar-se, en veure que se li tirava al damunt, va presentar-li el cap amb el casc, naturalment.

El tigre s’arrapà allí ferotge i esfereïdor, i començà a clavar queixalades, encara que inútilment, perquè el casc oferia força resistència.

A l’últim, en Bolavà va poder fer-ne una de les seves. Aprofitant un giravolt del tigre, va fer ell un salt i li munta a cavall. El tigre va posar-se a botre desesperat per desempallegar-se del seu genet, però en Bolavà es mantenia ferm al damunt, prement les cames contra els flancs de la fera i mantenint-se a una distància suficient perquè la boca enorme del tigre no li arribés a les cames.

—Aquesta és la meva! —va cridar en Bolavà, triomfant a dalt del tigre.

I mentre en Llíssara i en Joanet feien a tota pressa un clot per colgar-se, en Bolavà, sense descavalcar, va posar-se a colpejar fortament, amb la destral, el coll del tigre.

Al tercer cop, la bèstia ja era a terra, ferida de mort, però encara bellugava.

En Llíssara, en veure aquell final gloriós de la lluita, va agafar coratge, i corregué cap allí. Amb el punyal del xinès, que amb la batussa havia quedat allí a terra, va clavar la puntilla al temible animal, el qual va fer l’últim badall amb tota tranquil·litat.

Tothom, en el lloc d’en Bolavà, s’hauria quedat allí per comentar el fet victoriós del qual acabava d’ésser el principal heroi. Doncs ell, al contrari: en lloc de perdre temps i ni tan sols prendre’s el necessari per a reposar, va dir:

—Ara a buscar en Yam-An-Wist.

Sí; ja podia anar buscant. En Yam-An-Wist ja no era a l’oasi, ni se’l veia enlloc.

Aleshores, en Bolavà, justament indignat, va preparar-se per a passar una nit a les copes dels arbres de l’oasi, a fi de poder reposar i entretant planejar la persecució del xinès, que es proposava emprendre l’endemà al matí.

Quina nit! Cap dels tres companys no va poder aclucar l’ull. Allò semblava una tempesta desfeta. Durant tota la nit el bramular de les feres ressonà imponent pel desert immens.

Les bèsties sentien la ferum de carn humana i no es movien de l’arbreda. Sort que els intrèpids viatgers havien escollit unes branques ben altes, car del contrari, coneguda com és l’agilitat portentosa dels tigres, no haurien pas estat segurs.

Per fi, amb la sortida del sol, les feres van desaparèixer, i els nostres expedicionaris van poder baixar dels arbres.

Amb l’elixir escudellífic que hi havia dintre del casc de bus van esmorzar tots. En Bolavà, que era el qui tenia més gana, va prendre-se’n dues gotes senceres, el que representava, almenys, tres plats de sopa.

Dirigits per en Bolavà, tan bon punt acabaren d’esmorzar van començar a caminar cap a la part oposada al mar, o sigui terra endins.

Van caminar deu llegües, sense trobar ànima vivent. Al cap de la llarga caminada van reposar, i es prepararen per a quedar-se a dormir en una gruta o cova que van descobrir a la paret d’un marge.

Però encara no s’havien aposentat en aquell refugi, se’ls presentà un negre, alt com un pal de telègraf, que els va dir més o menys això que segueix:

—Bai, bai! Sac de renecs fregits i encavalcats. M’heu af…, m’heu afanat la cova meva cavada en el roc. Jo et toc!

En Bolavà, com que havia viatjat molt, sabia un xic d’aquell dialecte indi, i va respondre-li:

—No t’escarrassis ni t’encaparris, que no som casca-ràbies ni busca-raons.

—Doncs, què sou?

—Som caminadors de carretera, que caminen cada dia cap al país de la gent de cua.

—Rave curt! —va respondre l’indi, tot sorprès—. Cap a la gent de cua aneu? Cama cal per caminar i ser-hi.

Amb això volia indicar l’indi que la Xina era encara bastant lluny.

En Bolavà va continuar enraonant, i per la conversa va comprendre que aquell indi feia de curandero. Encara que els meus lectors s’estranyin que un indi fos un home tan enraonat, haig de dir-los que va acabar per permetre als nostres amics que pernoctessin a la seva cova.

Perquè s’ha de saber que l’Índia no és el que la gent vulgar creu, ni els indis són gent salvatge en absolut. És clar que també hi ha tribus que es mantenen en estat salvatge, però en certes ciutats i en alguns poblets, la civilització hi és bastant desenrotllada. Per sort, en Bolavà i els seus heroics i esforçats companys havien trobat un bon indi.

Parlant, parlant, el curandero va dir-los si pensaven anar a Calcuta, ciutat importantíssima que era bastant propera.

Podeu comptar l’alegria que van tenir els nostres amics en saber això. Segurament que en Yam-An-Wist, coneixedor del terreny, se n’hi havia anat.

El resultat va ésser que l’endemà, acompanyats de l’indi, que es deia Bampamtuntum, van llogar camells i van emprendre-les cap a Calcuta.

Al cap de pocs dies arribaven a aquella ciutat. I allí, si bé no van trobar-hi el xinès que cercaven, en canvi van trobar les autoritats disposades a donar tota mena de facilitats i mitjans a en Bolavà, ja que fins a ells havia arribat la fama dels seus triomfs de caçador i de detectiu.

En Bolavà va fer moltes pesquisses per trobar el xinès, però no tingué aquesta sort.

—Em sembla que ja l’hem vist prou en Yam-An-Wist —va dir en Llíssara.

—T’equivoques, noi —li va respondre en Bolavà—. Jo estic segur que tornarem a trobar-nos, i ja et diré en què em fundo per creure-ho així. En Yam-An-Wist ha fet tot el que ha fet amb l’únic objecte d’impedir el nostre viatge a la Xina. Doncs, ara que està en llibertat, el més natural és que la utilitzi per continuar fent treballs per evitar-ho. És clar que procurarà no ser atrapat com l’altre cop, però, o jo no sóc el Bolavà famós o en Yam-An-Wist ha de tornar a caure en el meu poder.

Finalment, vingué el dia que en Bolavà ho tingué tot preparat per a emprendre el camí de la Xina.





Peripècies misterioses


Gràcies a l’amabilitat de les autoritats de Calcuta, els nostres expedicionaris portaven un cavall cada u i un camell ben carregat d’armes i de provisions de boca, guiat per un criat indi de tota confiança, que els havia facilitat l’alcalde de Calcuta.

Des de Calcuta els calia travessar l’alterosa serralada de l’Himàlaia.

L’empresa era atrevida, però en Bolavà no es deturava per res.

Van emprendre la marxa, no descuidant ni la més petita precaució, però heus aquí que quan ja van arribar a les envistes de la mola imponent de muntanyes, va succeir una cosa inesperada.

El cavall d’en Bolavà va començar a moure el cap a dreta i esquerra, fins que tot d’un cop va caure aplomat a terra, tan ràpidament, que si en Bolavà no arriba a ésser-hi amatent, hauria anat a topar de cap contra les pedres.

Tothom va fer unes grans exclamacions, menys el mateix Bolavà. Aquest es va limitar a somriure i a dir en to indiferent:

—Ja esperava una cosa així.

—Bé s’ho pren prou a la fresca —va dir en Joanet a cau d’orella d’en Llíssara.

—Deixa’l fer. Ell ja sap el que fa.

En Bolavà no tingué més remei que pujar a la gropa del cavall d’en Llíssara, i així van continuar el viatge.

Però, abans de marxar, es gira al criat indi que portaven al darrere, i li va dir:

—Pansamalva! No badis. S’ha de fer l’ull viu.

En Pansamalva no va respondre, però carregà bé les pistoles que duia a la cintura i mirà al seu entorn.

Sense altre incident van arribar, al cap de dos dies, a un dels cims de l’Himàlaia. Allí en Bolavà va desorientar-se i va anar per consultar el mapa.

Butxaquejà, però no el trobà enlloc.

—Què busca, senyor Bolavà? —li preguntà en Llíssara.

—Busco el mapa i veig que m’ha desaparegut.

—Ja és estrany!

—No és gens estrany —va respondre en Bolavà, en to sentenciós—. Ja m’ho esperava.

En Joanet es quedà tot parat d’aquesta segona resposta tan semblant a la que havia fet quan el cavall li caigué mort.

Però ningú no va fer cap cas d’aquest senzill incident. Un mapa és molt fàcil que es perdi, i no creien que la cosa tingués cap transcendència.

En Bolavà començà a mirar tot a l’entorn per veure sí podia orientar-se, però, desconeixedor del terreny, no li fou possible arribar a saber resoldre quina direcció havia d’agafar.

—Pregunti-ho al criat indi —li va dir en Llíssara.

En Bolavà, molt amatent, va girar-se a l’indi, que havia sentit perfectament el consell que en Llíssara acabava de donar al seu amo, i li preguntà:

—Tu saps per on hem de passar?

L’indi va fer que sí amb el cap i es posà amb el seu camell al davant dels altres, disposat a guiar-los.

Així van caminar dues hores, fins que el camí que seguien va anar apropant-se a la vora d’una profunda torrentera.

En Bolavà, instintivament, moderà el pas del cavall, i digué a en Llíssara, que ara anava a la gropa:

—Quin paisatge tan bonic!

L’indi es va girar i va somriure.

El camí s’anava estrenyent i cada cop era més difícil de passar-lo. Era tallat en la roca viva i passava pel mateix caire d’un precipici.

En Bolavà, sense fer remor, va dir a en Llíssara que baixés. Ell va fer el mateix, i en Joanet també, i deixaren que els cavalls seguissin darrere del camell.

A cada pas els cavalls relliscaven, mentre que el camell, més avesat al terreny i de petjada més ferma, caminava pausadament, però amb més seguretat, per aquells llocs perillosíssims.

De sobte, el criat indi va alçar el braç armat amb una de les pistoles i descarregà un tret. Amb el soroll de la detonació, que retrunyí fortament, els dos cavalls es varen espantar i van estimbar-se daltabaix del precipici, al fons del qual quedaren destrossats.

L’indi es va girar, i en veure que els tres anaven a peu i que sols havien caigut els cavalls, no va poder dissimular una ganyota, que no passà desapercebuda per en Bolavà.

—Sort hem tingut que hem descavalcat a temps! —va dir en Joanet—. Ves qui havia d’anar a pensar que podia venir un accident així.

—No m’estranya gens; l’esperava —va respondre en Bolavà, amb el seu posat impertorbable.

Aleshores l’indi, amb veu de nas, va explicar que havia disparat la pistola perquè li havia semblat veure en mig d’un grup d’arbres la figura d’un home apostat.

En Bolavà va remerciar-lo amb tota cortesia pel seu interès, i van seguir a peu darrere del camell.

Al cap d’algunes hores, el camí tornava a endinsar-se per les valls, i abandonava la proximitat del precipici.

En Bolavà anava molt pensatiu, però vigilava sempre.

L’indi, de tant en tant, es girava per veure si tothom seguia, i com que en Bolavà observà que dos o tres cops el guia havia tingut intenció d’agafar la pistola altre cop, va dir-li:

—Escolta. Veig que passem per un lloc ple de perills, i tinc por que, anant tu sol al davant, et passi alguna cosa desagradable, perquè si algú vingués a atacar-nos, tu series el primer de rebre.

—Això no hi fa res —respongué l’indi, melosament.

—Oh, prou que hi fa! Si tu prenguessis mal o et matessin, no sé com ho faríem per saber el camí. Ja veuràs el que et proposo. Deixa’m muntar a la gropa del teu camell, i així, ben armat amb el meu revòlver, mentre tu vigiles a la dreta, jo vigilaré a l’esquerra.

I sense esperar resposta de l’indi, pujà a la gropa del camell.

Van passar dues hores més. Ningú no parlava, a causa de la fatiga, però tan bon punt en Bolavà va descobrir allà, al fons de la vessant pròxima, un poble, va trencar el silenci per preguntar a l’indi:

—Quin poble es aquell?

—És Akyab —respongué l’indi.

—Falta gaire per a arribar-hi?

—Una hora.

Van passar uns instants de silenci.

En Bolavà estava seriós darrere de l’indi, muntats ambdós al mateix camell.

De sobte passà una cosa estranya que va omplir d’esglai en Llíssara i en Joanet.

En Bolavà acabava d’abraonar-se al damunt del criat indi, i traient-li el turbant d’una revolada, va fer servir la mateixa roba del turbant per lligar fortament els braços de l’indi.

—Què hi ha! Què passa! —van cridar quasi al mateix temps en Joanet i en Llíssara.

—No passa res d’extraordinari —va respondre en Bolavà amb tota tranquil·litat—. He volgut fer una broma a aquest criat indi, que ens fa de guia amb tanta amabilitat. —I mostrant amb el dit la coroneta del cap de l’indi, va afegir—: Nois: no us sembla que coneixeu aquesta closca pelada?

—Oh, si, és en Yam-An-Wist! —cridà tot sorprès en Llíssara.

—Ja m’han vist! —va exclamar en veu baixa el fingit guia.

—Sembla com si aquí hi hagi hagut una cua —prosseguí en Bolavà, ensenyant la coroneta del suposat indi—. Un indi que hagi portat cua és un cas estrany, però es veu que és cert. El que m’agradaria saber és com li van arrencar aquesta cua.

En Llíssara es va posar a riure.

I en Joanet, amb uns ulls més oberts que una boca badallant, en veure les coses estranyes que li passaven, no es cansava d’admirar l’alta percepció del gran Bolavà, que havia descobert allò que en Joanet no hauria mai maliciat.





Restauració d’una façana


Amb el fingit indi ben lligat a dalt del camell, van anar seguint en direcció a Akyab.

Però, poc abans d’arribar-hi, van trobar una font, i en Bolavà va baixar del camell.

—Que té set, senyor Bolavà?

—No és set precisament, però tinc ganes de restaurar una façana.

En Llíssara i en Joanet es van mirar tot sorpresos, no sabent a què es referia en Bolavà.

Però ben aviat ho van comprendre. D’un braçat va baixar l’indi del camell i el va fer seure a terra. Després es va treure el mocador de la butxaca i el va mullar, ben mullat, a raig de font. Seguidament va aplicar-lo a la cara del suposat indi i començà a fregar amunt i avall amb certa força.

El resultat va ésser que el mocador quedà negre, i la cara del guia fingit quedà de groc natural, quedant ben visibles les faccions del cèlebre xinès Yam-An-Wist, el lladre de la perla groga.

De com s’ho havia fet per fingir-se guia no n’hem de parlar, ja que ens és ben coneguda l’astúcia d’en Yam-An-Wist. De primer es llogà de criat de l’alcalde de Calcuta, havent-se pintat prèviament la cara. Quan l’alcalde va voler enviar un guia a en Bolavà, el xinès va oferir-se dient que ell coneixia el camí a la perfecció. I així va ésser com va aconseguir anar amb els portadors de la perla groga, fent tots els possibles per impedir que seguissin el seu camí.

Abans de sortir, donà al cavall que havia de muntar en Bolavà una injecció d’una substància verinosa que va produir l’efecte que ja se sap. La desaparició del mapa també era obra d’en Yam-An-Wist, i finalment, ja es recordarà l’incident del tret de pistola en l’indret més perillós del camí, a fi d’esverar els cavalls i estimbar-los, cosa que havia pogut evitar en Bolavà, gràcies a la seva claríssima percepció.

Tots aquests accidents, ja des del primer, van posar en guàrdia el nostre detectiu. Més ben dit: quan l’alcalde li va presentar el guia que els acompanyaria, pel posat d’aquest, va semblar-li sospitós, però l’acceptà sense vacil·lar, perquè tenia l’íntima convicció que per aquest mitjà arribaria a saber quelcom d’en Yam-An-Wist.

Després, pel camí, anà adquirint el convenciment que el guia era el mateix xinès en persona, i per fer la prova va idear l’acudit de muntar en el camell, darrere seu, i en un moment donat arrencar-li el turbant per veure si tenia el senyal inconfusible de la cua arrencada.

De totes maneres no va voler portar a cap aquest projecte fins que van ésser a la vista d’un poblat, car del contrari hauria pogut succeir que, desconeixent el camí i sense plànol ni mapa per orientar-se, es perdessin en mig de la immensitat de les serres de l’Himàlaia.

Els meus volguts lectors ja han vist com tot es va realitzar segons el pla d’en Bolavà, cosa que li fa un veritable honor.





L’entrada a la Xina


Portant ben lligat en Yam-An-Wist, i després d’haver comprat un bon mapa, la caravana portadora de la perla groga va travessar el Tonquín, fins arribar al territori del gran Imperi de la Xina. El terme del seu viatge era Pequín; de manera que havien de travessar obliquament tot l’Imperi.

Les coses que els van passar abans d’arribar-hi omplirien deu llibres com aquest, ja que les memòries d’en Bolavà en van plenes; però jo, amb permís dels meus lectors, em limitaré a consignar les peripècies més notables, algunes de les quals arriben a adquirir caràcters tràgics, car més d’un cop en Bolavà i els seus companys es veieren molt a prop d’ésser decapitats.

La primera nit que van passar a la Xina va ésser en un poblet anomenat Yot-Flic, situat a la vora dreta del cantó esquerre del nord del meridià. Amb això ja n’hi ha prou per saber la situació geogràfica de Yot-Flic.

En entrar al poble, una corrua de xicots xinesos, naturalment, van començar a seguir en Bolavà i companyia.

—Kina kara, kina kara! —cridaven tots en veure els europeus.

Però tot d’una es van adonar que els nostres amics portaven un xinès lligat, i aleshores van arrencar a córrer tement que no els lliguessin a ells.

Com que Yot-Flic és un poblet petit, aviat va córrer la nova que havien arribat forasters que portaven un xinès lligat.

L’alcalde del poble, en saber-ho, va voler assabentar-se del motiu que els havia portat al poble i el perquè de la detenció d’en Yam-An-Wist.

Mentre en Bolavà i els altres estaven acabant de dinar, va presentar-se l’alcalde, que allí li diuen el «mandarí», i va interrogar en Bolavà en aquests termes, seguint els procediments xinesos:

—Salut, fill il·lustre de la bella Europa. Permeteu que humilment us vingui a interrogar, jo, el més menyspreable de tots els mandarins, per preguntar-vos, amb el vostre permís i amb tots els respectes, què és el que veniu a fer aquí, i per quin motiu haveu fet l’honor a aquest xinès de lligar-lo com una bala de cotó.

—Bé heu enraonat prou per dir tan poca cosa —va respondre en Bolavà.

—Molt més mereix la vostra honorabilitat distingida.

—Moltes gràcies. Doncs hem vingut aquí —va replicar en Bolavà—, en primer lloc perquè ens ha donat el gust i la gana, i en segon lloc pel que no us importa.

—Agraeixo molt les fines paraules amb què acabeu d’honorar-me. Però jo voldria saber, si vós teniu l’extrema condescendència de voler-m’ho dir, per què porteu aquest xinès lligat.

—Si fa no fa, pel mateix motiu que us he dit que havíem vingut aquí, és a dir, perquè ens ha donat el gust i la gana i perquè no us importa.

—En aquest cas, segons les humils lleis d’aquest insignificant imperi, tindré l’honor de posar-los al turment perquè em donin amablement les explicacions que tinc l’honor de sol·licitar.

Quan en Bolavà va sentir això, va escamnar-se un xic.

En canvi, en Joanet i en Llíssara es varen escamnar un bon tros, mentre en Yam-An-Wist ben al contrari, estava radiant de satisfacció.

El mandarí va fer entrar quatre xinesos i els va dir:

—Ara tindreu l’honor de lligar aquests tres senyors blancs, els quals tindran la benvolença de seguir-vos fins a la cambra dels turments.

—Ah, jo no faré tal cosa! —va dir en Llíssara.

Però en Bolavà li va donar una mala mirada i ja no protestà més.

En entrar a la cambra dels turments, en Joanet d’un xic més que es desmaia. Era una peça totalment plena d’instruments, de punxes, de fornals, ferros, rodes dentades, etc., etc.

En Bolavà i tot va sentir-se un xic imposat en presència d’aquelles màquines estranyes.

—Estem perduts! —va exclamar en Llíssara—. Vaja una entrada que fem en aquest anomenat Celeste Imperi.

En Bolavà, havent recobrat la serenitat, va respondre-li:

—Justament li diuen «celeste» perquè el primer que fan és fer-te veure les estrelles.

—Encara té ganes de bromejar, senyor Bolavà?

—És clar! Com que no ens tocaran ni ens faran cap mal.

—Tant de bo! —va dir en Joanet.

En aquell mateix moment varen entrar quatre xinesos, arromangats de braços, acompanyats del mandarí.

—Tinc el gust de presentar-los els humils botxins que tindran l’honor de turmentar les fines cares de vostres excel·lents persones.

—Mira, noi —va dir en Bolavà—, no enraonis tant i anem per feina. Què et proposes fer ara?

—Si vostres senyories no hi tenen inconvenient, anem a arrencar les seves perfectes orelles —va contestar un dels quatre botxins.

—Per mi no es molestin —va dir en Llíssara—. Ja me les portaré jo les orelles.

—Mama, mama! —es va posar a gemegar en Joanet, tremolant de por.

—Calla, Joanet, que faràs enfadar el senyor.

El mandarí, aleshores, va cridar els xinesos botxins i els va dir:

—Ja podeu fer xiribecs a les closques d’aquests il·lustres senyors.

—Ep, ep! —va cridar en Bolavà, veient que la cosa anava de debò—. No aneu tan de pressa, que podríeu caure. Abans de fer aquests xiribecs de què parleu, més valdria que us assabentéssiu del que vaig a dir-vos. Jo sóc en Bolavà.

—M’alegro molt de conèixer-lo.

—Gràcies, igualment. Sóc en Bolavà, i vinc a la Xina per fer lliurament a l’emperador —tots els xinesos varen ajeure’s de panxa a terra en senyal de respecte— d’una joia que li pertany i que va ésser-li robada.

En Yam-An-Wist es va estremir.

—Això expliqueu-ho a en Panxa Ampla! —va dir el mandarí, rient incrèdulament—. Vosaltres, amb permís sigui dit, sou segurament uns espies amabilíssims que veniu amb l’excel·lent intent de fer caure l’emperador. —Tots els xinesos varen tornar a posar-se de panxa a terra, tal com manen les lleis de la Xina quan s’anomena l’emperador.

—Et dic que t’equivoques, home. Jo sóc en Bolavà…

—Sou uns espies i ara mateix vaig a dar les ordres perquè us tallin les orelles, després el nas i, finalment, el coll a tall d’obsequi.

—No siguis bàrbar! —va cridar en Bolavà en veure que la cosa prenia caràcters dramàtics.

—Gràcies pel seu elogi —respongué somrient el mandarí.

I fent un senyal als botxins, aquests es van animar a començar la seva sanguinària feina.





Un curt ajornament


Quan en Bolavà va veure els ganivets en l’aire i que els botxins ajudants l’agafaven per posar-li el coll en un piló de fusta semblant als que usen els carnissers d’Europa, va posar-se-li, per primer cop en la seva vida, la pell de gallina.

Cosa que mai no havia fet en Bolavà, es posà a implorar clemència, però el mandarí no en va fer cap cas, i encara volia escoltar menys en veure que en Yam-An-Wist, que per més vergonya era allí present, deia:

—No us els cregueu, que són uns mentiders!

Aleshores en Bolavà, veient-se del tot perdut, va demanar que li deixessin fer una carta.

El mandarí hi va accedir, perquè a la Xina es permet sempre escriure la darrera voluntat d’un condemnat a mort.

Quan en Bolavà tingué la carta llesta, va dirigir-se al mandarí i li llegí la carta, que no era més que la següent sol·licitud:

—Oh tu, que tens un poder tan gran; oh tu, que ets noble de cor i generós com cap altre mandarí, et vull demanar una gran mercè.

—Si és per lliurar-te de la mort, és inútil —va dir-li el mandarí.

—No és res d’això. No vull lliurar-me pas de la mort, perquè m’agradarà molt morir en un país tan amable com el vostre.

—Gràcies.

—No s’ho val. Doncs et vull demanar solament una cosa, i és que ens donis temps de deixar-nos créixer la cua com vosaltres.

—I això per què?

—Home, és molt natural. Tu, com a bon xinès, ja deus saber que si els xinesos porten cua és únicament perquè, quan moren, els déus puguin pujar-los al cel, agafant-los per la cua.

—És cert. Veig que n’estàs ben assabentat.

—Oh, en sé moltes, jo. Doncs, com dèiem, si tu ets tan bona persona que ens vulguis concedir el temps necessari perquè ens creixi la cua, ens faràs amb això la més gran mercè del món. Ja veus que la mort no ens fa por, el que sí que ens en faria seria morir sense tenir agafador per pujar-nos al cel.

El mandarí es quedà una estona reflexionant, i després, fent una gran reverència, va respondre:

—Us concedeixo aquesta gràcia, perquè els déus estaran així més contents de mi, ja que els proporcionaré estadants. Però, quedem entesos, eh? Tan prompte com tingueu la cua prou llarga perquè se us pugui agafar, tindrem l’honor de tallar-vos el coll. I perquè vegeu com aprecio els vostres bons sentiments, passarem per alt les operacions de tallar les orelles i el nas.

—Moltes gràcies! —va exclamar en Bolavà, agraït—. Els déus et tindran en compte la teva bona obra. I com que nosaltres arribarem al cel abans que tu, ja els direm que ets molt bona persona.

—Us ho agrairé, molt.

Dit això, els nostres amics varen ésser traslladats a les masmorres.

Quan varen quedar sols, en Llíssara i en Joanet es varen tirar als braços d’en Bolavà.

—Ai, senyor Bolavà, quin tip de patir que ens hem fet! Salvi’ns, salvi’ns per l’amor de Déu.

—No m’empipeu ara amb plors i gemecs! —respongué en Bolavà—. Els homes han de ser homes. I si ve l’hora de morir, s’ha de saber morir bé, amb serenitat i sense fer cap paper ridícul, perquè en un acte així sempre sol haver-hi gent.





L’execució d’en Bolavà i companys


Cada dia entrava un xinès a la masmorra per veure si els cabells de la cua dels condemnats creixien.

En Joanet, tement el dia de l’execució, s’entretenia arrencant-se’ls, però en Bolavà el va renyar de mala manera, dient-li que si els xinesos se n’adonaven els matarien sense esperar el terme fixat.

—Tingueu confiança en mi i no us amoïneu —els deia en Bolavà sovint, però és el cert que tant en Llíssara com en Joanet començaven a desconfiar del gran detectiu.

Quan pesa al damunt d’un home una sentència de mort, és molt natural que se sigui desconfiat.

En canvi, en Bolavà es mostrava completament tranquil. A estones es posava a rumiar i no hi havia manera de distreure’l de les seves cavil·lacions. Cada dia s’amidava la cua, i era cosa notable veure la pressa amb què li creixia: i el més estrany era que la cua d’en Bolavà creixia més de pressa que les altres.

Com que no tenia cap interès que la cua se li fes llarga, volgué saber la causa d’aquella creixença estranya. Aquella nit no s’adormí, i cap a la matinada va observar que la coroneta de la closca se li humitejava, talment com si li hagués caigut una gota d’aigua.

—Aquí hi ha goteres! —va cridar.

I efectivament, mirant al sostre va veure que d’una escletxa regalimava aigua.

Aleshores va comprendre per què li creixia tant el cabell. Però el que no va poder veure va ésser el personatge misteriós que cada nit anava amb una regadora a tirar aigua per l’escletxa, per regar la cua d’en Bolavà amb el mateix compte que un jardiner rega les seves plantes. Aquest personatge misteriós no era altre que en Yam-An-Wist, que procurava fer tots els possibles per precipitar l’execució d’en Bolavà.

Un dia va obrir-se la porta de la masmorra i entrà un xinès amb una mitja cana. Va amidar les cues dels tres presoners; va prendre nota dels centímetres de llargada i va desaparèixer sense badar boca.

—Això va malament! —va dir en Llíssara.

—Ai pobres de nosaltres! —va exclamar en Joanet.

Però en Bolavà no es va dignar tornar-los cap resposta.

A ell, no li agradaven els homes porucs.

La seva tranquil·litat, però, donava alguna esperança als altres dos, perquè els feia creure que en Bolavà en devia portar alguna de cap.

Sigui com es vulgui, l’hora terrible va arribar.

L’endemà al matí, al punt que el sol s’aixecava, varen entrar sis xinesos a la masmorra, i s’incautaren de tots els presoners.

Ben custodiats, de dos en dos, varen ésser portats a la plaça pública, al centre de la qual s’aixecava una gran estrada amb el piló de carnisser i la destral que hi recolzava. La plaça era tota plena de gent afanyosa de contemplar la triple execució.

—Vaja un poble de badocs! —va dir en Bolavà, mirant-se serenament la gentada.

En entrar a la plaça es va formar la comitiva. De primer anava el mandarí, amb el vestit de les festes. Seguien després els botxins, abillats amb vestits vermells; darrere seu venien els tocadors de tam-tam, espècie de casseroles que piquen amb una massa, i que fan un so estrident i vibrant.

Un clam s’alçà de la multitud en veure arribar les víctimes, i tothom s’arremolinà per veure-les passar.

En Bolavà va ésser el primer que va pujar al cadafal. Sempre serè, va dirigir una mirada al públic. En Llíssara i en Joanet no estaven per serenitats ni poses, i se’ls veia més grocs que un xinès.

Un botxí va descordar el coll dels condemnats, a fi de deixar-lo ben al descobert per poder-los tallar el coll de carn sense fer malbé el de la camisa.

Quan va estar llesta aquesta operació, el tam-tam va ressonar lúgubrement. Era el senyal de l’execució.

En Bolavà, aleshores, va demanar per parlar, però no se li va acordar aquesta gràcia.

—Demano la paraula! —va cridar ell.

Però tot seguit el tam-tam va ofegar la seva veu.

Aleshores, resignat, va posar el cap al damunt del piló, i quan ja el botxí enarborava la destral, en Bolavà va dir-li:

—Jo sóc el que porto la perla groga per a l’emperador.

Encara els botxins no varen sentir el nom de l’emperador, tot seguit es varen posar de panxa a terra en senyal de respecte i tal com mana la llei de l’Imperi.

En Bolavà, somrient, va alçar-se i va dir a en Joanet i a en Llíssara que no diguessin altres paraules que «Visca l’emperador».

Així ho varen fer, i també els seus botxins no varen tenir més remei que posar-se de panxa a terra.

És sabut que el xinès ha d’estar-se en aquesta respectuosa posició fins que el que ha anomenat l’emperador digui una altra paraula.

Quan el mandarí va veure que els botxins se li ajeien, va pujar corrents al cadafal.

—Què feu aquí ajaguts a l’hora de la feina?

En Bolavà va atansar-se al mandarí i va dir-li:

—Visca l’emperador!

I ja em teniu el mandarí ajagut com un llangardaix de panxa a terra.

Entretant, el poble s’impacientava perquè no volia perdre’s l’espectacle. I com que no sabia la causa d’aquella suspensió, començà a cridar i a arremolinar-se amb l’intent de pujar al patíbul i acabar amb els condemnats.

El moment era imposant. Aquella multitud compacta, que agitava les mans i cridava desaforadament, semblava una mar tempestuosa.

En Bolavà, tement que no acabés malament la cosa, va posar-se a la vora de l’estrada i des d’allí, amb totes les seves forces, cridà:

—Visca l’emperador!

Va ésser com posar oli en un llum. La gentada guardà el més profund silenci, i tot seguit, com moguts per un ressort, tothom es posà de panxa a terra.

Aleshores, els tres condemnats varen baixar de l’estrada, s’emportaren les destrals dels botxins, i desaparegueren a tota pressa, cridant sempre: «Visca l’emperador!», fins que varen ésser als afores de Yot-Flic.

Però no hi havia temps per perdre, perquè passada la mitja hora de reglament, els xinesos tornarien a alçar-se, i aleshores ja no hi hauria remei, perquè sabent ja l’astúcia de què es valien, no els serviria de res invocar el nom de l’emperador.





Noves peripècies


La mitja hora d’avantatge que tenien no la varen pas perdre. Corrent com uns esperitats varen allunyar-se tot seguit alguns quilòmetres, però no es podia confiar gaire en les pròpies forces, sinó que calia cercar un mitjà de locomoció per a poder-se’n allunyar més ràpidament.

Mentre l’anaven rumiant, vingué un obstacle a barrar-los el pas. Era un riu molt cabalós que baixava amb una rapidesa extraordinària a causa del molt pendent, cosa que feia impossible fins l’intent de passar-lo nedant.

Tement en tot moment ésser atrapats pels xinesos, que s’havien deixat enredar com uns ídems, estaven tan anguniosos que ni les idees més senzilles se’ls ocorrien.

En Bolavà, amb tot, conservava la seva serenitat, rumiant una solució per a sortir-se d’aquell intricat problema. De sobte va treure’s el mapa de la butxaca i seguí el curs del riu. Afortunadament seguia un camí que els apropava a Pequín.

Això va donar a en Bolavà una idea genial.

Amb les destrals dels botxins varen començar a tallar arbres i branques, i en formaren una mena d’embarcació que semblava una escala d’aquestes de peu.

Quan ho varen tenir construït, ho varen posar a l’aigua, i s’assegueren ells tres en els tres barrots centrals.

Ja era hora! En aquell moment acabaven de sentir la cridòria dels seus perseguidors, i fins varen tenir temps de veure en Yam-An-Wist, que des de la vora del riu els dirigia les més terribles amenaces.

Afortunadament, el corrent era ràpid, i en pocs moments es varen trobar a gran distància dels seus perseguidors.

Quan ja es varen veure salvats, va ésser l’hora de reposar-se un xic de tantes emocions.

Solament que el vehicle que els conduïa no era pas el més a propòsit per a poder descansar, tant perquè era incòmode, com per la velocitat que portava.

No se’n queixaven pas, perquè el que més els interessava era fer camí.

Així va arribar la nit, i va ésser un turment per als nostres intrèpids navegants haver d’aguantar-se asseguts en els barrots de la tosca embarcació, mentre els ulls se’ls aclucaven de tant rendits de son.

Però ben satisfets podien estar, ja que aquestes molèsties no tenien cap comparació amb el perill que havien passat.

L’endemà al matí, tot just clarejava, quan en Bolavà, mirant riu avall per si veia algun poblet on deturar-se per esmorzar, va veure una cosa que li va fer pronunciar una viva exclamació.

—Què passa? —varen preguntar els dos companys seus.

—Passa —va respondre en Bolavà— que estem perduts sense remei.

—Justament després de tants sofriments! —va dir en Llíssara.

—I no hi ha remei? —va preguntar en Joanet.

—Aquest cop —va dir en Bolavà— no tinc pas esperances d’evitar el gran mal que ens espera.

—Però, què és?

—Mireu. Veieu allà baix? Allò és una resclosa, i pel desnivell que des d’aquí puc apreciar, veig que es tracta d’una reclosa molt alta. Sense guia, ni timó, ens n’anem de dret cap al salt, i el més segur és que arribarem a baix fets un farcell.

Efectivament; el riu anava accentuant el seu pendent, fins arribar a un salt o cascada d’una respectable alçada.

El perill era imminent, i el més terrible era que no hi havia mitjà possible de deturar-se. La rudimentària embarcació anava a una velocitat vertiginosa de dret cap a aquell precipici. Ara ja sentien l’estrèpit de l’aigua en caure.

En pocs minuts es varen trobar allí. Els tres navegants varen encomanar les seves ànimes a Déu, i en un obrir i tancar d’ulls el corrent els engolí i els llançà daltabaix del precipici, seguint el curs de la cascada.

De primer moment, tots varen ésser projectats fora de la diguem-ne barca, i aquesta fugí riu avall buida.

En Bolavà i en Llíssara, com que eren bons nedadors, varen poder sortir aviat a flor d’aigua, però en Joanet, que sabia nedar com el plom, va desaparèixer dessota.

—On és en Joanet? —es varen preguntar tots dos alhora.

—No ho sé, no ho sé —també es varen respondre, sense deixar de nedar.

—I justament ell que porta la perla groga! —va exclamar en Bolavà.

—Mentre el trobéssim a ell, poc se me’n donaria de la perla —digué en Llíssara.

En va varen buscar per allí, entre els borbolls de l’aigua. En Joanet no apareixia, i ells començaven a cansar-se de nedar, ja que, a més de sentir-se molt dèbils i cansats, havien de fer una força considerable per sostenir-se damunt de l’aigua, a causa del gran moviment que aquesta tenia en aquell indret, degut a la furiosa força amb què queia en el riu l’aigua del salt.

En Llíssara, per reposar, va fer un capbussó i anà a sortir darrere del salt d’aigua, amb l’intent preconcebut d’agafar-se en una de les roques sortints de la resclosa.

Encara no va fer-ho, que un crit d’alegria sortí dels seus llavis, i tot seguit es posà a cridar en Bolavà, encara que li fou molt difícil fer-se sentir a causa del gran brogit que feia el salt d’aigua.

Finalment, en Bolavà ho sentí i també va fer un capbussó. En ésser a tocar de la resclosa, en Llíssara li va mostrar un esvoranc en la roca, a una alçada com d’un segon pis.

En aquell esvoranc hi havia en Joanet, que en caure havia pogut agafar-se allí per un voler de Déu.

La satisfacció de tots va ésser molt grossa, però no podien encara cantar victòria, perquè si bé era cert que tots tres es trobaven amb vida després d’un tràngol com el que acabaven de passar, era cert també que les circumstàncies en què es trobaven eren dificilíssimes.

En primer lloc no tenien barca, i en segon lloc estaven extenuats de tanta fatiga i de tan poc menjar, car ja feia vint-i-quatre hores que no havien tastat res.

—Baixa! —cridà en Llíssara a en Joanet.

Però en Bolavà li va fer la següent assenyada reflexió:

—No el facis baixar encara. De primer hem de rumiar la manera de sortir d’aquí. Després ja mirarem com ho podrem fer perquè es reuneixi amb nosaltres.

—Això de sortir d’aquí, ja ho veig un xic difícil —respongué en Llíssara.

Però en Bolavà confiava molt en l’eficàcia del rumiar.

Fins en els casos més desesperats i que semblen més impossibles de resoldre, val la pena de rumiar abans de prendre una determinació.

En Bolavà, doncs, va posar-se a cavil·lar. El primer que convenia era trobar un mitjà per mantenir-se a flor d’aigua. Com que havien perdut l’embarcació que s’havien fet, no es podia pensar a utilitzar-la. Nedant, no calia ni pensar-hi, perquè a més d’ésser molt pesat, sobretot estant tan dèbils, hi havia el gran inconvenient que en Joanet no sabia nedar ni poc ni gaire.

Això era un veritable obstacle, però en Bolavà no era home pobre d’idees. La prova està que al cap de cinc minuts d’estar-se allí rumiant, va trobar la solució.

La idea era veritablement d’home de serenitat.

Consistia a posar-se en Joanet entre ambdós i llançar-se tots tres a l’aigua, deixant-se conduir pel corrent, fent el mort.

En Llíssara va celebrar molt la solució, però hi havia l’inconvenient que calia fer una «sota» o un capbussó, per passar a l’altra banda del salt d’aigua.

Malgrat aquest inconvenient, la cosa es portà a terme.





Navegació moderna


El més difícil va ésser decidir en Joanet perquè es tirés de dalt de l’esvoranc en què estava fins al riu. De cap manera el marrec no volia temptar aquella aventura.

Bé prou en Bolavà li cridava:

—Deixa’t caure, que ja et pescarem.

Ell s’arrupia cada cop més i no hi havia manera de decidir-lo.

No hi va haver més remei que provar d’enfilar-se per anar a buscar-lo.

En Llíssara va ésser l’intrèpid. Arrapant-se com va poder per les roques, va aconseguir arribar a l’esvoranc. Però en ésser allí es trobà amb el mateix obstacle, perquè no era possible que en Llíssara se l’emportés a coll, a causa de les dificultats amb què s’havia de baixar per les roques sortints.

Aleshores tingué lloc el següent diàleg:

—Mira, Joanet: tira’t a l’aigua, que en Bolavà ja et pescarà.

—No vull.

—No siguis tossut. Fes el que et dic o, si no, t’hauràs de quedar aquí tot sol i et moriràs de gana.

—No vull —tornava en Joanet.

—No saps dir res més?

—No vull.

En Llíssara, enfadat davant la tossuderia d’en Joanet, va abocar-se per consultar el cas amb en Bolavà, que s’esperava a baix.

En Bolavà va fer un signe a en Llíssara, que en Joanet no va poder veure. El fet és que, sense tornar a dirigir la paraula al seu amic, en Llíssara l’agafà d’un braçat i, sense fer-li cap recomanació, el tirà a l’aigua amb la major tranquil·litat.

En Joanet va fer un crit, però encara no se’n va adonar ja va trobar-se en remull. I quan ja es creia ofegar-se, els braços forçuts d’en Bolavà varen pescar-lo.

En Llíssara, en veure que tot havia sortit bé, es tirà també a l’aigua, i així, tal com ho havien convingut, varen entrellaçar-se de braços amb en Bolavà, fent posar en Joanet entremig d’ells, i es varen deixar conduir pel corrent, fent el mort, amb tota comoditat.

Aquest sistema era molt bo, perquè, a més de no produir-los la menor fatiga, els permetia anar a una velocitat considerable, ja que el riu era de ràpid corrent.

De totes maneres, la gana es deixà sentir. Això d’estar hores i més hores en remull aigualeix molt; i com que els nostres amics no tenien menjar de cap mena i ja feia moltes hores que no havien pogut fer pa i trago, la rateta els feia moltes pessigolles pel ventrell i els budells es queixaven de l’abandó en què se’ls tenia.

En Bolavà estava més intranquil del que semblava. Ja veia arribat el moment en què anirien defallint, sense esma per a deturar-se, ni poder fer cap esforç per a dirigir-se a través del corrent cap a una de les vores del riu.

Preveient aquest moment gravíssim, va resoldre desviar-se, si podien, per anar a embarrancar voluntàriament.

Però quan anava a proposar aquesta solució, va veure un junc xinès, espècie de canoa feta de bambú molt gruixut, que navegava a certa distància, conduïda per dos xinesos.

Quan en Bolavà va adonar-se’n, li va fer més por que goig, perquè va témer que els tripulants de la barqueta no els prenguessin per cocodrils i no els fessin foc.

En Bolavà va anar-los observant, i quan ja va ésser més a prop, va veure que els dos xinesos alçaven els braços en l’aire, fent-los ballar.

De més a prop va veure que sols estenien un dit de cada mà, fent-los anar amunt i avall amb ritme, tot acompanyant aquesta estranya maniobra de cants i exclamacions.

«Això va bé!», va pensar en Bolavà, perquè ell ja sabia que la dansa dels dits és senyal d’alegria.

Efectivament, devia ésser de bon auguri, perquè un bon punt varen trobar-se a la vora del junc, varen veure com els dos xinesos vogaven amb totes les seves forces per anar a pescar-los, tot donant mostres de la major alegria.

En Bolavà, lluint la seva il·lustració, va cridar-los en idioma xinès:

—Kina xamba kem tin gut; xòkala, xòkala, xino eixerit.

Els dos xinesos, en sentir-lo, varen apressar-se més, i els pogueren pescar amb la major facilitat.

Ben aviat va veure en Bolavà que la sort que havien tingut era més grossa del que es pensava.

D’això va poder assabentar-se’n en sentir la conversa dels dos xinesos i en veure les mil reverències que els feien.

Un xinès deia a l’altre:

—Veus com aquella oració meva és bona?

—I la meva també —deia l’altre—. Ja veus com els déus mateixos s’han presentat.

—És que jo els he promès tot un bou rostit.

—I jo dues saques d’arròs.

En resum: en Bolavà va comprendre que aquells dos xinesos els prenien per déus. Escolant la conversa, va assabentar-se que en el poble d’aquells dos xinesos hi havia entrat una terrible epidèmia, coneguda pels xinesos amb el nom d’At-xim, At-xam, i s’havien fet rogatives per demanar als déus que els deslliuressin de tal flagell.

Tot justament els dos xinesos del junc estaven pregant els déus, dirigint-se al sol, als núvols i al vent, demanant-los que es dignessin sanejar el poble.

Mentre estaven així pregant, un d’ells va adonar-se del grup que baixava riu avall i que no era altre que el format per en Bolavà i companys.

Creient que els déus havien escoltat la seva pregària i que s’havien dignat baixar en persona, varen córrer a rebre’ls, posar-los en la seva barca i transportar-los al poble, tot aclamant-los i movent un xivarri de tots els diables, o, més ben dit, de tots els déus.





Entrada triomfal d’en Bolavà a Ya-Men-Ric


Ya-Men-Ric és una bonica població, situada a les vores del riu que tants maldecaps havia donat a en Bolavà. Fins en aquell moment els habitants d’aquell poblet havien estat molt feliços, però, tot d’un cop, una epidèmia, estranya per a ells, i que anomenaven At-xim, At-xam, va entrar en el poble i portà la desolació a totes les famílies.

En Bolavà i els seus companys varen ésser, doncs, molt ben rebuts pels habitants de Ya-Men-Ric, ja que els prenien pels déus que havien de tornar la salut a tots.

De bones a primeres els varen portar a la pagoda, i allí tots els habitants varen entonar càntics en llaor dels tres déus que es presentaven d’una manera tan inopinada.

A mig càntic, com que els nostres amics tenien gana i no estaven per músiques, en Bolavà va fer un gran badall.

Els xinesos, creient que allò era un signe d’aprovació, van repetir el càntic, cosa que va escamnar en Bolavà, i tement que la cerimònia s’allargués massa, va resoldre parlar.

Amb les quantes frases que en Bolavà sabia en idioma xinès, va fer el següent discurs, davant de tot el poble congregat en el temple:

—Xicots, xicotes i xicotets del poble xiroi de Ya-Men-Ric —aquí va seguir un profund silenci—: Hem vingut eixerits per curar-vos a tots, xics i grans, del terrible mal At-xim, At-xam. Però els déus tenen un xic de cassussa. Si teniu xocolata amb xicra o xai rostit, oferiu-lo en sacrifici als déus.

Acabat aquest sermó, varen començar a venir ofrenes. Un dels xinesos de la barca va comparèixer amb un bou rostit, tal com ho havia promès. L’altre va venir amb un tam-tam tot ple d’arròs, i així varen anar acudint xinesos, xineses i xinets, portant cada un la seva ofrena, ja sigui de comestibles, ja de joies, ja de riques tapisseries de seda pura amb brodats d’or.

Tot això va venir-los molt bé als nostres amics. Tot seguit es varen posar a menjar, i quan varen estar ben tips, es varen mudar la roba, que la portaven mullada i estripada, i es posaren vestits de xinès que els va regalar el mandarí de Ya-Men-Ric.

El més difícil va ésser menjar l’arròs. És sabut que els xinesos el mengen d’una manera molt original i difícil. Agafen dos bastonets, un amb cada mà, i, com qui toca un timbal, comencen a fer saltar els grans d’arròs, un a un, i els pesquen amb la boca.

Com que, a més de la poca pràctica que tenien en aquest sistema, la gana no els permetia anar amb gaires compliments, en Joanet va ésser el primer de llençar els bastonets i posar-se a menjar l’arròs a grapats.

En Llíssara, que feia estona que s’estava practicant sense resultat en el difícil exercici, en veure l’exemple d’en Joanet, l’imità tot seguit i acabà per atipar-se de debò.

Després de l’àpat els varen acompanyar en processó cap al Palau del Mandarí, on els havien preparat unes sumptuoses habitacions.

Allí varen fer una bona becaina, després d’haver rebut l’homenatge de totes les personalitats distingides de Ya-Men-Ric.

Tothom s’anà retirant, després de fer les salutacions reglamentàries, que consistien a posar les cames garrelles i fer el ball dels dits.

Varen dormir més de divuit hores. En Bolavà, abans d’anar-se’n a dormir, havia recomanat que no fessin soroll perquè anaven a meditar. El Mandarí va manar, doncs, que es tanquessin totes les botigues, que no circulés cap vehicle i que tothom es quedés a casa mentre els déus meditaven.

El primer que es va despertar va ésser en Bolavà. Ben reposat, ben vestit i ben menjat, el gran detectiu se sentia molt alegre. Va anar a cridar en Llíssara i en Joanet, i tots tres varen anar cap al menjador, on els esperava un bon esmorzar. Per postres, com és natural en terra de mandarins, els varen donar mandarines.





La lluita contra la pesta


Fins en aquell moment tot havia anat bé, perquè els xinesos esperaven obtenir dels nostres tres personatges la gràcia a la terminació de la festa.

En Bolavà va meditar això i començà a sentir un cert malestar davant del temor que l’obliguessin a curar els malalts per obra de miracle. Si, com era probable, l’experiment li sortia malament, era més que segur que totes aquelles festes i obsequis es tornarien censures i qui sap si alguna cosa pitjor.

Calia, doncs, lluitar contra la pesta, però de primer calia assabentar-se de quina mena d’epidèmia es tractava.

En Bolavà va preguntar a un dels criats xinesos que el servien, quines particularitats oferia la malaltia anomenada At-xim, At-xam.

El criat xinès va respondre:

—Raja el nas xano-xano.

—I després què fa?

—S’embussa.

—I en acabat?

—At-xim, At-xam!

En Bolavà va rumiar una bona estona, però amb tan pocs detalls no va poder-se fer ben bé càrrec de la gravetat d’aquest estrany mal.

Però heus aquí que a mig matí varen presentar-se al Palau del Mandarí els metges xinesos i les autoritats, que anaven a cercar els déus per acompanyar-los a l’hospital, que era ple de malalts.

En Bolavà, abans de sortir, va recomanar a en Llíssara i a en Joanet que no diguessin ni fessin res durant la visita a l’hospital, i els manà que adoptessin una actitud seriosa i que no se’ls escapés el riure encara que li veiessin fer coses estranyes.

Un cop convinguts, varen sortir, perquè ja feia estona que els esperaven les autoritats i els metges, i tots junts es varen dirigir cap a l’hospital.

En entrar-hi, en Bolavà va sentir una profunda emoció. Centenars de malalts, des dels seus llits respectius, alçaven els braços demanant als déus la curació immediata.

Quan el gran detectiu va comprendre la greu responsabilitat que pesava al seu damunt, va vacil·lar un moment, però no era cosa de descobrir-se i exposar-se a les ires de tota aquella gent.

Aquesta vacil·lació no va durar ni dos minuts. En Bolavà va reaccionar de seguida; tornà a ésser el Bolavà intrèpid de sempre, i dirigint-se als malalts, els va dir:

—No temeu! La curació no tardarà.

I disposat a jugar-se el tot pel tot, va començar a passar la visita.

De sobte, tota la gent s’arremolinà al voltant d’un llit en el qual hi havia un malalt que feia les més extravagants ganyotes.

En Bolavà també hi va córrer.

—Que passa?

—És un atac d’At-xim. At-xam. Ara li ve l’atac.

Efectivament, el pobre malalt va començar a arrufar el nas, a tancar els ulls, a aspirar profundament, i davant el terror de tots els reunits, el malalt va acabar per esclatar en una sèrie d’«atxims» i «atxams» que tothom estava esfereït.

Aleshores en Bolavà, veient que era allò que causava tant horror als bons xinesos de Ya-Men-Ric, començà a comprendre, i per poc que no esclata a riure allí al davant de tothom.

La terrible epidèmia, anomenada Atxim, Atxam, no era més que el que els catalans en diem un constipat o un refredat, petita malaltia sense gaire importància.

Aleshores en Bolavà se sentí completament animat, i es va disposar a continuar la visita.

Els metges varen ensenyar-li les drogues i les potingues que ells havien donat als malalts, però en Bolavà les va llençar amb un gest menyspreador.

Un a un va anar reconeixent tots els malalts, i quan va tenir la seguretat que no tenien més que un senzill constipat, va ordenar que es fes un gran foc en mig de la plaça pública. Va fer anar a buscar grans calderades d’aigua del riu, i va posar l’aigua a escalfar.

Entretant, en Joanet i en Llíssara, que ja havien comprès del que es tractava, varen anar recollint tota la roba de llit de totes les cases de Ya-Men-Ric, per abrigar ben bé els malalts.

Quan l’aigua va ésser ben calenta, va començar a fer-ne servir als malalts.

Després va fer tancar totes les portes de l’hospital i començà a fer perfums a dintre.

Aviat, a les cel·les dels malalts hi va fer una calor extraordinària. Aquests varen començar a suar a raig fet, i l’endemà tots estaven bons i eixerits com si mai no haguessin tingut res.

L’epidèmia estava vençuda, i el que més admirava els xinesos era que per curar els malalts no havia emprat més que aigua, cosa que els demostrava que en Bolavà havia fet un miracle.

Al poble de Ya-Men-Ric regnava la major alegria. Totes les famílies dels malalts curats enviaven regals als tres déus, i es varen organitzar unes grans festes a les quals varen concórrer tots els altres pobles de la comarca.





Un altre triomf


Però heus aquí que al bo de la festa es varen presentar quatre xinesos, presidits per en Yam-An-Wist, que portaven una ordre del mandarí del seu poble per detenir en Bolavà i companys, que estaven condemnats a mort i eren fugitius.

La gent varen dir-los que allí no hi havia cap fugitiu i que no els amoïnessin, perquè estaven molt contents.

En Yam-An-Wist va insistir, i havent-se adonat que en Bolavà estava assegut en una tribuna presidint les festes, el va assenyalar, cridant:

—És allí, és allí el fugitiu condemnat a mort!

Quan la gent va sentir aquesta ofensa, feta en públic al déu que els havia tret l’epidèmia, varen començar a arremolinar-se al voltant d’en Yam-An-Wist, disposats a apallissar-lo, i segurament n’hauria sortit més mort que viu, si no arriba a ésser en Bolavà, que, alçant majestuosament un braç en l’aire, contingué la multitud amb aquestes paraules:

—No claveu xàfec de xiribecs al xicot xino. Aneu xano-xano, i deixeu-lo xerrar, perquè és un eixelebrat.

Davant d’aquesta ordre terminant, tothom es deturà mirant en Bolavà amb respecte.

Aleshores en Yam-An-Wist, profundament agraït, s’atansà a la tribuna en què es trobava en Bolavà i li digué:

—Us han pres per un déu, ja ho veig. I això vol dir que si no arribeu a sortir en defensa meva a hores d’ara ja haurien fet un farcell de les meves pobres restes. Veig que tant a Barcelona com a Ya-Men-Ric sou sempre triomfant. Jo us saludo, jo us admiro, jo us reconec com el campió dels detectius mundials.

—Gràcies, Yam-An-Wist.

—De res. Ara disposeu de mi. Vós podíeu fer-me matar; vós podeu encara entregar-me a les autoritats xineses perquè em tallin la closca, a causa d’aquell assumpte de la perla que vós sabeu. Feu de mi el que vulgueu.

En Bolavà, molt content en veure el penediment d’aquell xinès que tants enuigs li havia donat, va posar-li una mà al cap i li va dir:

—Noi, t’has explicat molt bé. Tant m’has agradat, que fins et perdonaria, si no fos que me n’has fet de massa grosses.

—Ja té raó, ja.

—De totes maneres, no t’amoïnis. Tu vindràs amb nosaltres i menjaràs bé, perquè tenim valors, queviures i diners en abundància, ja que la gent de Ya-Men-Ric s’han portat molt generosament. Així gaudiràs de bona taula, i quan et tallin el coll, almenys serà un coll presentable de robust i gras.

—Gràcies, senyor Bolavà. Morir per morir, més val morir tip. La veritat és que si em matessin ara, faria un paper ben ridícul amb aquest coll tan magre.

—Doncs, entesos. Ara vindràs amb nosaltres cap a Pequín, i allí et mataran en molt més bones condicions que aquí.

—Moltes gràcies.

Passat aquest incident, continuà la festa en honor dels tres déus, amb balls populars, focs artificials, equilibris, i serviren després una xicra de tinta xinesa, que ve a ésser la xocolata del nostre país.

Després se’n varen anar a dormir, i l’endemà en Bolavà va disposar-se a deixar aquell poblet, on tan bones estones havien passat.

Però, l’endemà, encara no va comunicar al mandarí la seva intenció d’anar-se’n, tot varen ésser planys i llàgrimes.

—No ens abandoneu, senyor déu! —gemegava el mandarí.

I quan pel poble va córrer la notícia que els déus se n’anaven, va ésser una veritable inundació.

Xinesos, xineses i xinets varen sortir al carrer per poder plorar amb més desembaràs. Allò semblava un concert de música moderna. I el que és pitjor és que les llàgrimes corrien amb tanta abundància, que els fonaments de les cases se’n van ressentir, fins al punt que algunes van caure.

En Bolavà no sabia què fer davant de tant desconsol, i es limità a manifestar, per evitar pitjors mals, que de moment es quedava.

L’intent d’en Bolavà no era altre que rumiar un mitjà de sortir del poble sense ésser vist, ja que la seva animà sensible no podia resistir la pena que li causava deixar en tan gran desconsol els simpàtics habitants de Ya-Men-Ric.





Un mitjà meravellós


Quan va comunicar als seus companys la resolució de quedar-se per cercar un mitjà, va encarregar-los que en rumiessin un. En Yam-An-Wist, que ho va sentir, va ficar-se en la conversa:

—Escolti, senyor Bolavà. Si vostè m’ho permetés, li donaria una idea.

—Vós direu.

—Aquí, als afores, hi ha una mina de carbur. Els meus compatriotes no saben encara les qualitats d’aquesta substància. Em sembla, doncs, que per mitjà de grans quantitats de carbur podríem omplir un globus i engegar-nos-hi tots.

—Bona idea, però, on trobem el globus?

—Això és el de menys. Vostè sap que aquí, a la Xina, es fabrica la seda més bona i més fona que s’hagi conegut. Jo m’encarrego de fer construir el globus per les dones de Ya-Men-Ric.

—Acceptat —va respondre en Bolavà.

I, acte seguit, en Yam-An-Wist, que volia quedar bé per demostrar el seu agraïment, va córrer de porta en porta, dient que els déus estarien molt contents si els confeccionessin una gran bossa de seda.

Tothom va contribuir entusiasmat a fer aquest regal. Els botiguers varen regalar peces de seda de la millor, i les dones es varen oferir per cosir la bossa.

Quan en Yam-An-Wist va donar les mides, tothom es quedà parat.

—Vaja una bossa —exclamaven tots.

Però en Yam-An-Wist va cuitar a dir-los que els déus la necessitaven així perquè hi cabessin les obres bones dels fills del Celeste Imperi.

Al cap de tres dies, la bossa ja estava feta. En Bolavà hi va fer col·locar una cistella a baix, i satisfet de l’obra, va convocar el poble a la gran festa que se celebraria als afores del poble.

Aquella tarda, tota la població de Ya-Men-Ric va acudir als voltants de la mina de carbur, que era el lloc fixat.

En Yam-An-Wist havia fet portar grans calderes d’aigua, i les tenia preparades a la vora de la mina.

Quan es va donar el senyal, en Bolavà imposà silenci, i parlà així:

—És l’hora de tornar a la nostra destinació. Ja sabeu que ens n’anem molt ben impressionats i que ens recordarem de vosaltres. Us he cridat per mostrar-vos el que no ha vist mai ningú, és a dir, la nostra ascensió a les regions celestials.

Tothom va alçar els dits en senyal d’entusiasme.

Aleshores en Bolavà va fer tirar l’aigua de les calderes dins de la mina. Ja és sabut que el contacte de l’aigua amb el carbur produeix el gas acetilè. Els xinesos no en sabien res, de tot això; així és que no sabien per quin fi en Bolavà feia totes aquelles operacions, i se’l miraven bocabadats.

Quan va començar a produir-se el gas, uns quants xinesos, a les ordres d’en Yam-An-Wist, varen aproximar la boca del globus a la boca de la mina, i, davant de l’admiració de tothom el globus, o la bossa, com ells en deien, començà a inflar-se.

Els xinesos el mantenien fix, mentre en Bolavà, en Joanet, en Llíssara i en Yam-An-Wist prenien lloc dins de la cistella.

Quan el globus va estar ben ple, en Bolavà va donar l’ordre:

—Deixeu anar!

I el globus, majestuosament, s’enlairà, mentre els xinesos, meravellats, es prosternaven, alçaven els braços en l’aire i lloaven els déus en la seva ascensió.

Tot hauria anat bé, si al mandarí de Ya-Men-Ric no se li hagués acudit una pensada que podia portar conseqüències fatals.

A l’home, per acompanyar triomfalment els déus en la seva ascensió, se li va ocórrer disparar un gran castell de focs artificials.

Quan els del globus varen veure aquell obsequi, varen esverar-se com podeu suposar.

I l’esverament va arribar al seu punt màxim quan varen veure que els coets arribaven gairebé a tocar del globus.

Afortunadament, un vent favorable els apartà de la trajectòria dels coets, i ben aviat varen allunyar-se d’allí, no veient més des del globus que la taca pintoresca del joliu poblet de Ya-Men-Ric.





Accident deplorable. L’aterratge


El viatge aeri va ésser tan feliç com podia esperar-se. En Bolavà estava molt satisfet del curs que seguien les coses. Del que no estava tan satisfet era del moment actual, perquè, si bé el globus era fort i resistent i anava a les mil meravelles, era també cert que, desproveït de mecanismes especials, era molt problemàtic saber el lloc i el moment en què podrien tocar terra.

Això els donà a tots plegats un xic d’angúnia, perquè les hores anaven passant i no es veia la manera en què podria verificar-se el descens.

Per acabar-ho d’adobar, succeí un trist accident que he d’esmentar per la importància que va revestir.

S’estaven els quatre aeronautes rumiant la manera com ho farien per fer baixar el globus, amb major motiu quan, cap al lluny, es veien ja les alteroses puntes de les pagodes de Pequín, quan va passar l’accident que anem a relatar.

Ells bé prou veien que si el globus les donava per anar seguint, amb la velocitat que portava, el més fàcil era que s’allunyessin de la capital de l’Imperi, cosa que els hauria produït una grossa pèrdua de temps i nous perills.

En Llíssara va proposar un mitjà. Foradar un xic la tela del globus. Per aquest procediment el gas fugiria a poc a poc, i, naturalment, anant perdent la força, el globus baixaria pausadament.

En Bolavà també havia pensat en això, però no hi tenia gaire confiança, perquè temia que, amb la força del gas, l’esvoranc s’engrandís massa, cas en el qual la descensió hauria estat tan ràpida, que tots quatre corrien perill d’arribar a baix fets una coca.

Però en Llíssara va insistir de tal manera, que tots es decantaren per aprovar el seu procediment, i es decidiren a la fi, en veure que el globus anava a passar pel damunt de Pequín sense deturar-se.

En Llíssara va ésser l’encarregat de fer el forat al globus. Per a això calia enfilar-se a la barana de la cistella, a fi d’arribar, agafat amb les cordes, a la tela del globus.

Així ho va fer, però la desgràcia, o el que sigui, va voler que tan bon punt en Llíssara posà els peus a la barana, perdés l’equilibri, i desaparegués en la immensitat de l’espai.

Un crit d’angoixa s’escapà de tots els llavis, i ràpidament es varen abocar tots a la barana, però el globus navegava a tanta altura que no varen veure ja ni rastre del seu malaurat company.

En Joanet es posà a plorar desconsoladament, mentre en Bolavà calculava el nombre de bocins en què deuria quedar dividit el cos d’en Llíssara en arribar a baix.

En Yam-An-Wist, pel seu cantó, també afectava un gran sentiment, però, a fixar-s’hi bé, s’hauria vist de seguida que el seu desconsol era fictici.

En Bolavà se’n va adonar tot seguit, i maliciant-se que en Yam-An-Wist alimentava encara propòsits criminals, va prendre precaucions, sobretot en defensa d’en Joanet, el qual, essent portador de la perla groga, era el que el xinès devia tenir, sense cap mena de dubte, més interès a fer desaparèixer.

Per això, quan es tracta de veure qui seria el que faria el forat al globus, en Bolavà, per provar, va preguntar al xinès:

—Qui et sembla que pot fer el forat ara?

I el xinès va respondre molt amatent:

—En Joanet.

—I això per què? —va tornar a preguntar en Bolavà, amb malícia.

En Yam-An-Wist es quedà un xic perplex, però com que tenia molta sansfaçon, tot seguit va reprendre la naturalitat i va dir:

—Oh, jo ho deia perquè com que és el que va més lleuger, és el que ho podria fer millor. Però si vostè hi troba inconvenient, pot fer vostè mateix el forat.

—Res de tot això. En primer lloc podria passar el mateix que ha passat amb en Llíssara. Podria relliscar i caure.

—Oh, fóra molt casual! —va respondre el xinès.

—Doncs, tu creus que no relliscarà?

—És clar.

—Així, tu mateix faràs el forat.

El xinès abaixà el cap, confós, en comprendre que en Bolavà maliciava d’ell.

Així, fent-li fer a ell mateix el forat, en Bolavà ja sabia que el faria amb compte, perquè tot el que en Yam-An-Wist pogués fer en perjudici dels altres, esdevindria també en perjudici propi.

El xinès, doncs, va fer el forat amb tota consciència, i el globus, tal com estava previst, començà a davallar pausadament.

La impressió causada en l’ànim d’en Bolavà i d’en Joanet per la desgràcia del pobre Llíssara no els va permetre gaudir de la satisfacció que els hauria causat el feliç èxit de l’aterratge.

El globus anava baixant. Ja les teulades ondulades de Pequín es veien a tocar. I el més curiós és que, no fent ni un alè d’aire, el globus baixava verticalment damunt d’una gran plaça.

Ja eren tan prop de terra, que des del globus veien una gran multitud corrent pels carrers en direcció a la plaça, on comprenien que havia de baixar el globus.

Aquest, majestuosament, arribà a l’alçada de les cases. En Bolavà tirà una corda perquè des de baix l’agafessin i els acabessin de conduir.

Tot es va realitzar així i sense cap obstacle. El globus va aterrar i els aeronautes varen baixar de la cistella.

Però, quina no va ésser la seva sorpresa en trobar-se que el primer que els sortia a rebre, obrint-se pas entre la gentada, era el mateix Llíssara, bo i sa i eixerit com sempre!

L’estupefacció dels seus companys va ésser tan grossa, que quasi no varen tenir paraules per dir-se res.

El xinès, amb els ulls oberts com dues taronges, va caure de genolls davant d’en Llíssara, dient-li:

—Perdó, perdó! Ara veig que sou uns déus tal com deien els habitants de Ya-Men-Ric.

Quan la gentada va sentir això, tothom es prosternà i aclamà els déus.

En Joanet, abraçat fortament amb en Llíssara, li demostrava així la seva gran alegria per haver-lo retrobat quan ja el creia esclafat i mort.

Va ésser molt difícil obrir-se pas pels carrers de Pequín, per anar a un hostal que en Yam-An-Wist havia indicat; tanta era la gentada que s’acumulava per poder tocar amb els dits la roba dels aeronautes, als qui creien uns déus baixats directament de la lluna.

Tant era així, que el globus va ésser conduït al temple, creient que era el mateix astre de la nit.

Quan varen ésser a l’hostal, en Bolavà i en Joanet varen marejar a preguntes l’afortunat Llíssara.

—Però, com t’ho has fet?

—Com has pogut salvar-te?

—Què t’ha passat?

En Llíssara, somrient, va contestar:

—Si no em deixeu temps per respondre! Escolteu-me i ho sabreu tot.





El viatge directe d’en Llíssara


En Llíssara començà així la seva narració:

—Com sabeu, em disposava a fer el forat a la tela del globus, quan en enfilar-me damunt de la barana de la cistella vaig sentir que algú em donava dissimuladament un cop a la cama i em feia perdre l’equilibri…

—I aquest algú, no podries dir qui va ser? —preguntà en Bolavà.

—Jo no ho vaig veure, però puc assegurar que va ser…

—No cal que ho diguis. Jo ho sé: en Yam-An-Wist.

—Això mateix.

—Perquè així ho creia és pel que en aquests moments acabo de lliurar el xinès a les autoritats de Pequín, acusant-lo de lladre de la perla groga i oferint explicar jo mateix, davant dels tribunals, aquesta acusació.

»Ara, continua les teves interessants explicacions respecte al teu viatge directe.

—I tan directe! Figureu-vos que tan bon punt em vaig veure en mig de l’espai, no vaig tenir més temps que el de dir un Parenostre, i en arribar al «Glòria», plaf!, el meu cos va topar contra la teulada d’una casa.

—Però, no et vas estabornir?

—No vaig tenir temps.

—Però això no té explicació. Com pot ser que anessis a topar contra una teulada, sense quedar esclafat com una truita?

—Ja ho veureu. La teulada corresponia a una tenda d’opi, i el que va esclafar-se no vaig ser jo, sinó la teulada.

—Com pot ser?

—Vosaltres no sabeu que les tendes d’opi són unes barraques que tenen la teulada de palla, i a l’interior, tot són grans sofàs molt baixets, en els quals s’ajeuen els fumadors d’opi.

—Ara ho comprenc.

—És clar, home. Vaig rebentar la teulada, i amb la fúria vaig anar a caure al damunt d’un pobre fumador d’opi que s’estava ajagut en un d’aquests sofàs de què he parlat.

—I no li vares fer mal?

—Sí, però no se’n va adonar, perquè els fumadors d’opi s’ensopeixen de tal manera, que quasi sempre es queden adormits a dins de l’establiment, i no hi ha manera de treure’ls, fins que els ha passat la mona d’opi. En caure jo al seu damunt, l’home va fer un gemec, però es tornà a adormir de seguida.

—Ja podem donar gràcies a Déu per tan gran favor! —va dir en Joanet, emocionat encara pel relat del seu estimat amic.

—Bé prou que ho he fet. Doncs, continuant, en veure que no m’havia trencat cap costella, vaig eixir tot seguit al carrer, i com que no conec la població, ni vaig trobar cap municipal perquè em guiés, vaig resoldre passejar-me, sense preocupar-me d’on anava. Tot d’un plegat vaig començar a veure que la gent corria tot mirant en l’aire. Jo també hi vaig mirar per assabentar-me del que els cridava tant l’atenció, i ja podeu comprendre la meva alegria en veure el globus baixar pausadament damunt d’aquesta ciutat tan gran, però també, pel que he pogut veure, tan bruta. La resta ja ho sabeu.

En Bolavà va estrènyer afectuosament la mà del seu company i secretari, i en Joanet el tornà a abraçar efusivament.

—Ja t’has salvat d’una i bona! —li deia aquest, no sabent-se’n avenir—. I ara aneu perdonant el xinès.

—No em sap pas greu haver-lo perdonat quan els habitants de Ya-Men-Ric volien matar-lo, perquè així hem aconseguit que ell, amb l’afany de fer-nos una mala passada, ens proporcionés el globus que ens ha permès venir fins aquí.

—Sí, però si ens descuidem ho hauríem pagat ben car.

—De totes maneres, la conducta d’en Yam-An-Wist prova fins a quin extrem són hipòcrites i falsos els fills del Celeste Imperi, i bo serà tenir-ho en compte pel que ara anem a proposar-nos.

La conversa va girar aleshores respecte a la forma amb què s’aniria al palau imperial per presentar a l’emperador la perla groga i reclamar la mà de la princesa.

Mentre estaven així conversant, varen sentir uns grans crits al carrer.

En Bolavà s’alçà per saber el que passava i va veure que els que tant cridaven eren els venedors de diaris. Pels carrers s’hi veien grans grups de curiosos, que comentaven amb calor les notícies dels diaris.

En Bolavà va fer-ne anar a comprar un, i ja en obrir-lo va assabentar-se d’allò que tant rebombori movia. A la primera pàgina del diari apareixia en grossos caràcters un títol que deia: EL DESCOBRIMENT DE LA PERLA GROGA. QUI SERÀ L’AFORTUNAT?

En Bolavà va llegir de cap a cap la sensacional nova. S’hi explicava l’arribada d’uns forasters vinguts de la lluna, que havien lliurat un xinès a les autoritats, acusant-lo d’ésser l’autor del robatori de la perla groga.

Per la sensació que la notícia havia causat a Pequín, aviat es comprendrà la importància que tenia l’acte que anaven a realitzar els nostres amics.

I es comprèn fàcilment, perquè la troballa de la perla groga implicava el casament de la princesa, i aquest implicava la coneixença del successor del tron imperial.

Quan en Joanet pensava això, sentia una esgarrifança que no sabia si era de joia o de temor. Ell, un humil lacai, ex-abandonat, enllustra-sabates, etc., arribaria a ésser l’emperador de la Xina, tenint per esposa la molt dolça, molt bella, molt graciosa, molt gentil i molt altíssima princesa anomenada Krissantema.





L’audiència imperial


L’endemà passat de l’arribada dels nostres amics a Pequín, en Bolavà va rebre una papereta de citació del gran Pan-Xa-Gros, majordom imperial del palau, que li manava, per ordre de l’emperador, que es presentés immediatament a la majordomia.

En Bolavà es raspallà el ric vestit de xinès que li havien regalat a Ya-Men-Ric i es dirigí al palau en una cadira de braços que ell mateix es va arreglar a la moda xinesa, amb dos coves i dos llargs bambús.

D’un dels coves en va tallar el fons, cosa que li permetia treure el cap còmodament per allí, i els braços per l’espai que quedava entre els dos coves units per les manses. Com que no tenia criats a mà, i, a més, desitjava que la seva visita al palau no fos coneguda de ningú, va demanar a en Joanet i a en Llíssara que li fessin de portadors.

Varen arribar al palau i en Bolavà va pujar, mentre els altres dos, a baix, s’esperaven amb la cadira de braços.

En Pan-Xa-Gros va sortir a rebre’l, i s’ajupí tres cops a terra. Després donà tres copets amb la mà a la panxa d’en Bolavà, tot això en senyal de respecte.

—Salut, oh molt «guapíssim» senyor.

«Això de “guapíssim” és el primer cop que m’ho sento dir», va pensar en Bolavà.

—Salut, senyor blanc del país de la llum i del sol i de la lluna.

—Servidor de vostè.

—Salut, oh gran senyor, que saps notícies de la formosa perla groga, robada amb traïdoria a la nostra bellíssima princesa Krissantema.

—Ja veuràs, anem per feina, perquè no tinc temps per perdre. Nosaltres, els catalans, no anem amb tantes històries, amb això ja et faig franc dels teus compliments i digue’m per què m’has enviat a buscar.

—T’he enviat a buscar perquè el nostre gran emperador et vol conèixer.

—Doncs, presenta-m’hi.

—Oh; s’han de complir totes les cerimònies. De primer t’has de descalçar.

—Home, això podies advertir-m’ho abans.

—Què té més abans que ara?

—És que…, com t’ho diré jo…

—No comprenc la teva torbació.

—Ja t’ho diré: és que porto els mitjons sargits.

—Què vol dir això?

—Vol dir que eren foradats i varen haver de cosir-me els forats, i ara es veuen els sargits.

—No hi fa res. L’emperador es creurà que són brodats.

—Així m’hi conformo.

En Bolavà va descalçar-se, i precedit del majordom es dirigí cap a la cambra imperial.

En entrar, en Pan-Xa-Gros va dir a l’orella d’en Bolavà:

—T’has de posar de panxa a terra.

En Bolavà va obeir, i al cap d’una estona que estava així, va sentir que el majordom li donava cops de peu dissimuladament per fer-lo alçar.

—Apa, home, què fas aquí dormint?

Efectivament, en Bolavà, cansat com anava, en trobar-se tan ben ajagut, anava a aprofitar-ho per fer una becaina.

En sentir-se tocat, s’alçà amatent i va fer una gran reverència.

L’emperador li preguntà quins fonaments tenia per acusar en Yam-An-Wist com a lladre de la perla groga.

En Bolavà s’explicà amb tots els detalls, acabant per dir que ell sabia on era la perla groga i que estava disposat a retornar-la a l’emperador, atenint-se a les condicions anunciades per aquest o sigui, que donaria la mà de la princesa al qui tornés aquella preciosa joia.

Quan el gran majordom Pan-Xa-Gros va sentir això, va fer una gran reverencia i sortí de l’estança imperial.

La conversa entre en Bolavà i l’emperador continuà, però el que més interessarà els meus volguts lectors no és precisament el que aquests dos parlaren, car això ja se suposa, sinó el que passava en aquells moments al palau, i sobretot a les habitacions de la molt graciosa princesa Krissantema, relacionat també amb l’entrevista que estava celebrant el gran detectiu Bolavà amb l’emperador de la Xina.





La princesa Krissantema


Quan en Pan-Xa-Gros va sentir que en Bolavà sabia on parava la perla groga, va córrer tot seguit a demanar audiència a la molt graciosa princeseta Krissantema.

Aquesta va concedir-la-hi de seguida, i en Pan-Xa-Gros la trobà, com de costum, mig ajaguda en un magnífic sofà, amb els ulls tristos, molt tristos, i la cara blanca, molt blanca.

La princesa era blanca i no groga com els seus compatricis, perquè de petita havia estat sempre a dins del palau, sense que el sol li toqués mai la cara. Era formosa, per això, encara que els seus ulls eren petits, com és costum entre les senyores del Celeste Imperi.

Però el més petit no eren pas els ulls, sinó els peus de la princesa Krissantema.

Ja se sap que a la Xina, quan neix una nena, li posen tot seguit unes sabatetes molt fortes que priven que els peus creixin, ja que el major signe de bellesa i distinció per a una senyoreta xinesa és l’extremada petitesa dels peus.

Però anem al que dèiem. En Pan-Xa-Gros entrà, i després de saludar tres vegades va parlar així:

—Oh, graciocíssima princesa, la més formosa de l’Imperi, avui us porto una bona nova, que farà fugir dels vostres ulls aquesta tristesa que els vela tothora.

—Digueu, digueu, Pan-Xa-Gros.

—Ha vingut el que els deus us envien. Ha baixat de la lluna i us porta…, mai diríeu què?

—Potser un bocí de l’astre de la nit.

—Millor encara. Ja us ho diré tot seguit, per no retardar ni un instant més l’alegria que n’heu de sentir. El vingut de la lluna us porta la perla groga.

En sentir això, la graciosa Krissantema s’alçà tot seguit del sofà. Els ulls li brillaven d’una manera inusitada i els seus llavis somreien com una rosa de maig en badar-se.

—Què em dieu!

—El que sa graciosa majestat ha sentit.

—I no puc veure’l, el portador gentil de la perla groga? No puc conèixer-lo, el jovencell que ha de ser el meu espòs per sempre?

En Pan-Xa-Gros, que es creia que en Bolavà era el destinat a la princesa, va respondre:

—Ara està parlant amb el vostre august pare, l’emperador.

—Doncs, jo vull veure’l! —va respondre la princesa, picant graciosament amb el seu peuet al damunt de la catifa.

Ja sabia en Pan-Xa-Gros que quan la Krissantema volia una cosa calia complaure-la; així és que, sense replicar, l’acompanyà, a través de grans corredors, cap a la porta de l’estança imperial. Des de fora se sentia la veu d’en Bolavà que explicava els incidents de la perla groga.

La princesa, tafanera com totes les noies…, xineses, va mirar pel forat del pany, i tot seguit enretirà la cara, contrariada.

—Que us trobeu malament? —va preguntar-li en Pan-Xa-Gros, en observar el gest de la princesa.

—No; no em trobo malament; però…

—Però, què?

—Però és tan lleig!

—Qui és lleig?

—El qui ha de ser el meu espòs. Jo no el vull, no el vull i no el vull.

—Graciosíssima princesa, no sigueu així. Ara donareu un disgust al vostre august pare.

—No el vull, no el vull i no el vull. És massa lleig i massa xato.

—Però, princesa, no us heu fixat que porta clenxa al mig?

—Tant se me’n dóna.

El pobre majordom suava d’angúnia. Ja preveia un greu conflicte nacional, perquè el poble xinès esperava amb ànsia que la princesa es casés, a fi de tenir successor al tron imperial.

Molt amoïnat, va acomiadar-se de la princesa, en el mateix moment que en Bolavà s’acomiadava de l’emperador.

En Pan-Xa-Gros va tornar a acompanyar en Bolavà fins a la porta, com era el seu deure, i en essent allí va dir-li:

—Senyor…, com us dieu?

—Bolavà.

—Doncs, senyor Bo-La-Va, no podríeu canviar-vos de nas?

En sentir això, en Bolavà per poc no li clava un bolet.

—Que no us heu burlat de ningú avui, mestre?

—Ho dic amb bona intenció. El vostre nas ja està bé…, però, què us diré jo ara…, és un xic xatet. Aniria millor, potser, que us l’allarguéssiu d’un centímetre i mig.

En Bolavà, formalitzant-se, li va respondre:

—Senyor majordom, m’esteu insultant i estic disposat a queixar-me a l’emperador de la vostra poca cortesia.

En Pan-Xa-Gros, espantat, va decidir-se a explicar-ho tot, a fi que en Bolavà no s’ho prengués malament.

Podeu comptar el tip de riure que es va fer en Bolavà en veure que la princesa l’havia pres pel seu pretendent.

I tot seguit va explicar-li el com i el què.

En Pan-Xa-Gros es posa molt content, però, d’acord amb en Bolavà, varen acordar no dir-ne res a la princesa, a fi que, quan li presentessin en Joanet, tingués la sorpresa que era d’esperar.





La presentació


L’endemà era el dia fixat per a lliurar la perla groga a l’emperador i rebre, en canvi, la blanca mà de la preciosa Krissantema.

Per Pequin ja havia corregut la gran notícia i tothom feia comentaris respecte a qui seria el successor del tron imperial.

En Joanet estava visiblement emocionat. Ell, que tota la vida havia estat tan bromista i tan bellugadís, ara semblava una mosca morta. I és que a mesura que els esdeveniments havien anat venint, ell havia anat posant més seny cada dia.

En Llíssara, convertit en germà gran, el va ajudar a vestir-se; li va arreglar la clenxa, i el va deixar com si sortís de la capsa. S’ha de confessar que en Joanet era un xicotet ben plantat, elegantet i molt simpàtic; i afegint a totes aquestes qualitats el magnífic vestit de soda que li varen regalar els agraïts habitants de Ya-Men-Ric, us fareu un xic de càrrec de la patxoca que feia el lacai de la senyora marquesa.

El palau imperial aparegué tot engarlandat. De balcons i finestres penjaven domassos de seda i fanalets estil del país. L’efecte era enlluernador. Una gran multitud s’apinyava davant del sumptuós edifici, i tota la guàrdia imperial, amb bandera i música, feia parada al voltant.

Quan varen aparèixer els nostres amics, els clarins varen ressonar i la banda de música tocà la marxa imperial.

En Joanet anava entre en Bolavà i en Llíssara, i es pot dir que les cames li feien figa, tan gran era l’emoció que sentia en aquells moments.

A la porta del palau l’esperaven els nobles xinesos i el cos dels alts funcionaris. Hi havia molts mandarins i moltes mandarines. En Llíssara ja ho va aprofitar per fer un bon acudit:

—Això sembla una parada del mercat de la Boqueria!

—Per què? —li va preguntar en Bolavà.

—Home, amb tantes mandarines!

En Joanet ni va tenir esma de riure, amb molt menys motiu quan en aquell moment el mateix emperador en persona sortí a rebre’ls, honor que S. M. Imperial sols concedia als monarques.

En Bolavà, que ja era conegut seu, li va presentar els seus companys:

—Aquí li presento el meu secretari, senyor De Llíssara.

Aquest s’inclinà.

—Aquí té en Joanet, l’heroi de la perla groga.

L’emperador va saludar-los molt fredament, i fins en Bolavà observà que del dia abans ençà l’emperador havia canviat molt d’actitud. El motiu no era altre que el disgust que li havia donat la seva filla Krissantema, negant-se rodonament a acceptar per espòs el que ella creia que li anava destinat, o sigui en Bolavà.

Tots junts varen passar al saló del tron, que estava il·luminat amb més de deu mil llums, tots de color diferent.

La princesa Krissantema estava asseguda, dalt de tot de l’estrada, en una cadira d’or, incrustada de diamants i perles. Tenia a les mans l’estoig buit de la perla groga, bastant tacat de dintre, a causa de les llàgrimes que la princesa hi anava vessant de tan trista que estava en veure que el seu pare la volia casar de totes passades amb en Bolavà. Quan tothom estigué aposentat, l’emperador donà vènia perquè parlés en Bolavà.

Aquest va alçar-se i va dir:

—Senyors, senyores, xinesos i xineses, fills il·lustres d’aquest gran país que amb tanta raó s’anomena el Celeste Imperi: jo, humil català, fill de Barcelona, vinc avui a proporcionar-vos la més gran alegria. Vinc a retornar-vos la valuosa perla groga que us va ser traïdorament arrabassada.

En acabar aquest paràgraf, tots els xinesos presents varen alçar els dits en senyal d’aprovació, però la gentil Krissantema continuava plorant.

En Bolavà prosseguí.

—Ara, amb el permís de l’august emperador, vaig a fer dipositar la preada joia a l’estoig que està esperant obert entre les precioses mans de la més gentil de les princeses.

I girant-se vers on era en Joanet, li digué:

—Joanet, vés tu mateix a posar la joia en el seu lloc.

En Joanet avançà, portant la perla groga. Pujà mesuradament, però amb emoció, les grades de l’estrada. S’agenollà amb un sol genoll com feien els galants de les edats passades, i digué:

—Gentil, graciosa i bellíssima princesa: permeteu que tingui l’honor immerescut de retornar-vos la joia que tant amàveu.

La princesa es mira en Joanet i, encara amb els ulls entelats per les llàgrimes, li va dir, amb una veu tan feble que sols la va sentir ell:

—Gràcies, gentil jovencell. Jo et remercio, però, a dir veritat, més m’hauria estimat que no s’hagués pogut recobrar la perla groga, que així el meu cor no seria tan contristat com ara.

—Però, que us apena, bella princeseta?

—És que no m’agraden xatos.

En Joanet es queda tot parat, pensant que, com que no dominava encara molt bé l’idioma xinès, no l’havia entesa bé.

Feta aquesta cerimònia, en Joanet tornà al seu lloc, i tothom va veure com la princesa, talment encisada, el seguia amb la mirada. Aleshores el pare, o sigui, l’emperador, va parlar, en mig del més respectuós silenci:

—En nom de l’Imperi, en nom de tots els xinesos i xineses, us dono les més expressives gràcies per haver-nos tornat la perla groga. Ara falta complir allò promès. I allò promès és que, a canvi de la perla, jo ofereixo la mà de la meva filla al senyor de Bo-La-Va.

En sentir això, la princesa es posà a plorar de tal manera, que n’hi havia per entendrir fins les pedres.

L’emperador, per ofegar el seu plor, va manar a la música que toqués.

Aleshores en Pan-Xa-Gros, compadit del greu pesar de la princesa, va aprofitar l’enrenou de la música per córrer al costat del tron i dir a Krissantema:

—No ploreu, bella princesa. El que ha de ser el vostre espòs no és pas aquell senyor xato, sinó el jovencell gentil que us ha fet lliurament de la perla groga.

El cor de la princesa va fer un salt.

Els seus ulls es varen eixugar i la seva mirada va dirigir-se tot seguit vers en Joanet.

—Aquest sí que m’agrada!

—Doncs és el vostre.

L’emperador, que no s’havia adonat de res d’això, va fer parar la música, i també compadit un xic del greu desconsol de la filla, va voler intentar una prova:

—Senyors —digué—: És cert que la condició era que al qui portés la perla groga que ens havien robat li oferiria la mà de la princesa; però també és cert que això no vol dir que el portador de la perla estigui obligat a acceptar-la.

»Dic això, perquè pel posat de la princesa ja haureu comprès que el senyor de Bo-La-Va no és sant de la seva devoció. La princesa no el vol. Si el senyor de Bo-La-Va s’hi entesta, serà el seu espòs, però si és tan condescendent que vulgui renunciar a la mà de la meva filla Krissantema, jo li donaré en canvi tot el que em vulgui demanar.

Mentre l’emperador anava parlant, la princesa li feia signes per a interrompre’l, però ell no se’n va adonar fins que va haver acabat.

Quan se n’adona digué:

—Que vols, filla meva? Ja veus que faig tot el que puc per no donar-te el disgust, ja que el teu pretendent no t’agrada.

—Si que m’agrada —va respondre la princesa, abaixant els ulls.

—Vaja una sortida! —exclamà l’emperador—. No m’havies dit que no? I doncs, per què t’has fet tants tips de plorar?

—Oh, és que el veritable portador de la perla no és el senyor de Bo-La-Va, que encara que sigui bona persona, és un xic massa xato.

—Doncs qui és?

—És aquell jovenet tan simpàtic d’allí.

Aleshores en Bolavà presentà en Joanet, i explicà, a la seva manera, car ja és sabut que en Bolavà no mira prim quan exagera, els grans perills que havia corregut en Joanet per obtenir la perla groga, amb el fi de poder ésser l’espòs d’aquella graciosa criatura. L’emperador va alegrar-se molt d’aquesta solució, va abraçar en Joanet i l’acompanyà ell mateix fins al tron, on el va rebre la princesa dempeus, es donaren les mans, i baixaren a donar una volta pel saló, aparellats.





Quadre final


Desprès se celebrà la cerimònia de declarar en Joanet successor del tron, atorgant-li grans poders.

El primer que va fer en Joanet va ésser nomenar en Llíssara intendent major. A en Bolavà el va fer gran duc de la Perla Groga, i, finalment, va firmar l’indult d’en Yam-An-Wist, que estava condemnat a pena de mort.

Quan se li va anar a notificar aquesta bona notícia, es varen trobar amb que en Yam-An-Wist havia fugit, i havent desaparegut el globus del temple, i per les notícies d’alguns que havien vist el globus en l’aire, varen deduir que en Yam-An-Wist havia fugit amb la bomba.

En Joanet se n’alegrà, i en Bolavà ja es posava a rumiar on podria trobar-se en aquell moment l’aeronauta fugitiu, quan li arribà un telegrama de Barcelona, dient-li que es posés en camí per tal de descobrir un cas misteriós que havia succeït.

En Bolavà anava a marxar, acompanyat de criats i de cavalls que en Joanet havia posat a la seva disposició, quan se li va acudir una bona sortida.

S’atansà a la princesa i li va dir:

—Perdoneu, princesa. Vós i jo tenim un compte pendent.

La gentil Krissantema, que estava més contenta que tothom, li va contestar rient:

—Ja sé què voleu dir: que us he ofès en dir que éreu lleig i xato.

—Això mateix.

—Doncs, per saldar el compte, demaneu el que vulgueu.

—De debò? —preguntà en Bolavà.

—Sí, de debò. Ja podeu demanar, que tot us serà concedit.

—Doncs, demano que no em deixeu marxar sol.

—No us han donat criats i cavalls?

—Sí, però aquests tant me fa. Jo voldria que manéssiu a en Joanet que m’acompanyés.

—Ah, això no! —cuità a respondre la princesa—. Jo no vull separar-me del seu costat.

—No dic pas que us en separeu. Venint vós amb ell tot queda arreglat.

—Bona idea! —cridà en Llíssara, entusiasmat—. Anem tots a Barcelona!

—Si el meu pare vol… —acabà ella.

—Sí que ho vull —respongué l’emperador, que ho sentia tot des d’allí on era—. I fins jo vull venir, perquè tinc moltes ganes de saber què és això que en diuen la Rambla. A més, allà hi ha esglésies on podrem casar els promesos, perquè aquí, a les pagodes, per més que facin, no en saben.

El viatge quedà arreglat en pocs dies, i al cap d’un quant temps tota la família imperial, amb en Llíssara vestit d’intendent major i en Bolavà de gran duc de la Perla Groga, varen arribar a Barcelona, i causaren l’admiració de tothom.

Aquí acaben les memòries del famós detectiu Bolavà, un dels homes més il·lustres d’aquest segle.

FI DEL LLIBRE





JOSEP MARIA FOLCH i TORRES (Barcelona, 1880-1950). Novel·lista, narrador i autor teatral. La seva extensíssima producció, dedicada sobretot a infants i adolescents, obté una extraordinària popularitat.

Des del 1909 dirigeix el setmanari En Patufet, on publica, fins al 1938, les Pàgines viscudes. Des de la publicació de les Aventures extraordinàries d’en Massagran (1910) escriu un gran nombre de novel·les per a la «Biblioteca Patufet». És el creador del teatre català per a infants. L’èxit aclaparador li arriba sobretot amb Els pastorets (1916), l’obra més representada de la producció teatral catalana de tots els temps, i La Ventafocs (1920).

Publica novel·les d’estil naturalista i de caire psicològic, la més reeixida Joan Endal (1909). Crea la «Biblioteca Gentil», de novel·la rosa per a joves lectors. És el fundador del moviment dels «Pomells de Joventut» (1920-23). Després de la Guerra Civil subsisteix econòmicament pintant i escrivint en castellà. Mor en l’ostracisme. Des de 1998, la muntanya de Montserrat té un monument a la seva memòria, i les lletres catalanes l’homenatgen amb la convocatòria del premi de novel·la adreçada als infants i joves, que porta el seu nom.





