El protagonista, víctima d’un naufragi, és un nodrissó que recullen en alta mar un matrimoni de pescadors escandinaus, que l’adoptaran i prendran cura de la seva educació. Qui sap si descendent d’una gran família, el rescatat aviat posarà en relleu les seves extraordinàries qualitats innates, que seran com una mena de contrapunt a tot allò que haurà d’assumir del seu univers d’adopció. Les aventures d’aquest noi trasplantat a un món que no és el seu i els contrastos d’una civilització amb una altra de diferent, tenen la virtut de suggerir en tot moment els trets que defineixen la vida dels homes i el seu enriquidor aprenentatge.





Jules Verne & André Laurie





El petit nàufrag del Cynthia




ePUB v0.9

Reynus 23.02.22





Títol original: L’Épave du Cynthia

Jules Verne & André Laurie, 1885

Traducció: Joan Valls, 1987

Il·lustració de la coberta: Fragment de L’évasion de Rochefort, Edouard Manet, 1880

Edició digital: Reynus (v0.9)

ePUBCat base r1.3





1

L’amic del senyor Malarius


Probablement no hi ha, ni a Europa ni enlloc, un savi de fesomia més universal i popularment coneguda que el doctor Schwaryencrona, d’Estocolm. El seu retrat, que molts comerciants reprodueixen en els taps de color verd de milions i milions d’ampolles de la seva marca, circula fins als confins de la terra.

La veritat ens obliga a dir que aquestes ampolles només contenen oli de fetge de bacallà, medicament estimable i fins i tot benefactor, que reporta cada any als habitants de Noruega una suma fabulosa de kroners o corones com a guanys nets.

Abans, aquesta fabricació era en mans dels pescadors. Avui, que els procediments d’extracció són més científics, el rei d’aquesta indústria especial és, precisament, el doctor Schwaryencrona.

A ningú no han passat desapercebuts aquella barba punxeguda, aquelles ulleres, aquell nas de ganxo i aquell bonet de llúdria. El gravat no és potser d’una qualitat extraordinària, però és cert que hi té una semblança notable, com ho demostrà el que va succeir a l’escola primària de Noroë, a la costa occidental de Noruega i a poques llegües de Bergen.

Acabaven de sonar les dues de la tarda. Els alumnes eren a classe en la sala gran amb el terra de sorra —les nenes a l’esquerra i els nois a la dreta— engolfats tot seguint la demostració que els feia el mestre —el senyor Malarius— a la pissarra quan, de sobte, es va obrir la porta i una pellissa folrada, unes botes folrades, uns guants folrats i un bonet de llúdria s’hi presentaren i aparegueren al llindar.

Immediatament els alumnes s’aixecaren amb respecte, com cal fer quan entra un visitant en una classe. Cap d’ells no havia vist mai aquell nouvingut; amb tot, en veure’l, tots ells xiuxiuejaren: «El doctor Schwaryencrona», de tant com s’assemblava al retrat reproduït a les ampolles d’oli de fetge. Cal dir que els alumnes del senyor Malarius veien constantment aquestes ampolles, ja que una de les fàbriques principals del doctor es trobava precisament a Noroë. Però també era cert que feia molts anys que aquell home savi no havia estat al poble, i cap dels alumnes no podia vantar-se d’haver-lo vist mai en carn i ossos. En imaginació, era altra cosa. A les cases de Noroë hom parlava sovint del doctor Schwaryencrona i, si la dita popular hagués tingut fonament, les orelles li haurien xiulat moltes vegades.

Sigui com sigui, aquest reconeixement tan unànime com espontani constituïa un veritable triomf per al desconegut autor del retrat, triomf que hauria pogut enorgullir aquell artista modest, i més d’un fotògraf de moda hauria pogut sentir-ne gelosia.

Era absolutament evident: aquells eren efectivament la barba punxeguda, les ulleres, el nas de ganxo i el bonet de llúdria del famós savi. Tots els alumnes del senyor Malarius hi haurien posat les mans al foc.

Allò que els estranyava i fins i tot els decebia una mica era de veure que el doctor tenia una talla mitjana, corrent, i no pas la de gegant que, més aviat, li haurien imaginat. ¿Com era possible que un savi tan il·lustre pogués acontentar-se amb una alçada de cinc peus i tres polzades? El cap gris del doctor amb prou feines arribava a les espatlles del senyor Malarius, tot i que aquest ja començava a doblegar-se pels anys; però com que era més magre que el doctor semblava dues vegades més alt. La seva baldera hopalanda de color castanya, a la qual un ús d’una durada massa llarga havia donat uns reflexos verdosos, flotava damunt d’ell com una bandera en el seu pal. Duia calça curta, sabates ensivellades i un bonet de seda negra del qual s’escapaven uns blens de cabells blancs. La seva cara, rosada i somrient, respirava la dolçor més completa. També portava ulleres, que no us travessaven com les del doctor, i a través de les quals els seus ulls blaus semblaven contemplar totes les coses amb una benevolència inexhaurible.

Tots els alumnes sabien que el senyor Malarius mai no havia castigat cap dels seus deixebles, cosa que no impedia que fos respectat, de tan estimat com era. ¡Tenia un cor tan bo…! I tothom ho sabia prou. A Noroë ningú no ignorava que, de jove, havia passat exàmens ben brillants i que no li hauria costat gaire guanyar graus, esdevenir herr professor a una gran universitat, conquistar honors i fer fortuna. Però tenia una germana, la pobra Kristina, sempre malalta i sofrent…, i com que mai no hauria volgut deixar el poble, com que la ciutat li feia por i temia morir-s’hi, el senyor Malarius s’havia sacrificat amb tota dolcesa; havia acceptat les pesades i humils funcions de mestre d’infants. Després, passades unes vint anyades, Kristina s’havia extingit tot beneint-lo, i el senyor Malarius, acostumat a la seva vida obscura i ignorada, ni tan sols havia pensat a començar-ne una altra. Absorbit per treballs personals que oblidava de comunicar al món, constituïa el seu més gran plaer l’exercici modèlic de la seva professió de mestre i fer de la seva escola la més ben portada de la comarca i, sobretot, superar el nivell de l’ensenyança primària per tal d’abordar lliçons d’un contingut superior. Li agradava d’empènyer els estudis dels seus millors alumnes, d’iniciar-los a les ciències, a les literatures antigues i modernes i a tot allò que acostuma a ésser patrimoni de la gent rica o benestant i no pas dels pescadors i pagesos.

«¿Per què» —deia ell— «allò que és bo per als uns no ha d’ésser-ho per als altres? Si la gent pobra no pot assolir totes les joies terrenals, ¿per què privar-los de la coneixença d’Homer i de Shakespeare, de saber el nom de l’estrella que els fa de guia pels oceans o el de la planta que trepitgen? ¡Prou que, massa aviat, la feina o l’ofici els, agafarà per la gorja o els farà encorbar damunt del solc! Si més no que, a la seva infantesa, hagin pogut beure en aquestes fonts pures i puguin haver participat d’aquest patrimoni comú de tots els homes!»

En més d’un país aquest sistema hauria estat considerat imprudent, apropiat per fer fustigar els humils de la modèstia de la seva sort i per llançar-los a l’aventura. Però a Noruega ningú no es capfica per aquestes coses. La dolcesa patriarcal de les naturaleses, l’allunyament de les ciutats, els costums laboriosos d’una població molt escampada, sembla que apartin qualsevol perill d’aquesta mena d’experiències. També pot enorgullir-se la península escandinava de produir, en proporció, més nombre de savis i d’homes distingits en tota mena de quefers que qualsevol altra regió d’Europa.

Potser ja és hora de tornar al doctor Schwaryencrona, que hem deixat al llindar de la porta de l’escola de Noroë.

Si els alumnes, sense mai haver-lo vist, no tardaren gens a reconèixer-lo, no succeí igualment amb el seu mestre qui, tanmateix, feia força temps que el coneixia.

—¡Bon dia, estimat Malarius! —digué cordialment el visitant, tot avançant amb les mans obertes vers el mestre d’escola.

—¡Benvingut, senyor meu! —va respondre un xic atordit, amb una mica de timidesa, com fan totes les persones solitàries i sorprès enmig de la seva explicació—, ¿em perdonareu si us demano a qui tinc l’honor…?

—¿Com? ¿Tant he canviat des d’aquell temps que corríem junts per la neu i que fumàvem aquelles pipes tan llargues a Cristiania[1]…? ¿que has oblidat la pensió Krauss? ¿Que cal que digui el nom del teu company i amic?

—¡Schwaryencrona!… —va dir el senyor Malarius—. ¿És possible? ¿Ets tu de debò?… ¿Sou vós, senyor doctor?

—Per favor… fora cerimonial… ¿Que no sóc el teu vell amic Roff, com tu seràs sempre el meu bon Olaf, el millor i el més estimat amic de la meva joventut?… i Sí, ja sé que el temps passa i, en trenta anys, tots dos hem canviat un xic!… ¡però el cor continua jove, ¿oi?, i sempre hi queda un raconet per aquells que hem estimat quan, junts, menjàvem el pa sec dels vint anys!

I el doctor reia i premia les dues mans del senyor Malarius, el qual, per la seva banda, tenia els ulls humitejats de llàgrimes.

—¡Estimat amic, excel·lent i bon doctor meu! —deia—. No ens quedarem pas aquí, ¿oi? Donaré comiat a tota aquesta colla de pillets, als quals no els sabrà pas greu, i anirem a casa…

—De cap manera —va dir el doctor tot girant-se cap als alumnes, els quals seguien amb viu interès tots els detalls d’aquesta escena—. ¡No voldria pas destorbar la teva feina ni enterbolir els estudis d’aquesta bella joventut! Si vols donar-me un gust ben gran, deixaràs que segui aquí, a prop teu, i tu continuaràs la lliçó…

—De bona gana —respongué el senyor Malarius—; però si he de dir la veritat, ja no em queden gaire ganes de geometria i, després d’haver parlat de comiat a aquests vailets, ¡tinc un cert escrúpol de retractar-me’n! Podríem conciliar totes dues coses… i és que el doctor Schwaryencrona es dignés interrogar els meus alumnes sobre els seus estudis i, després, per avui… ¡faríem campana!

—¡Excel·lent idea!… ¡D’acord!… ¡Faré d’inspector!

I adreçant-se a tota la classe:

—¡Vejam! ¿Qui és l’alumne millor? —va demanar el doctor tot seient a la poltrona del mestre.

—¡Erik Hersebom! —respongueren alhora una cinquantena de veus fresques.

—¡Ah! ¿Erik Hersebom?… Doncs bé, Erik Hersebom, ¿vols venir cap aquí, si et plau?

Un jovenet d’uns dotze anys va alçar-se del primer banc i es va apropar a la càtedra. Era un noi seriós i d’una certa gravetat, la seva fesomia pensativa i els seus ulls profunds i grossos, que haurien estat remarcats a qualsevol lloc, semblaven més remarcables entremig dels capets rossencs que l’envoltaven. Tots els seus companys, nois i noies, tenien els cabells de color de lli, cares rosades i ulls verds o blaus; els cabells d’ell eren de color castanya fosc, com el seu mirar i la seva pell, que era emmorenida. No li sobresortien els pòmuls, ni tenia el nas curt i el caminar pesat dels nois d’Escandinàvia. En una paraula, per les seves característiques físiques es distingia de la raça original i tan netament marcada a la qual pertanyien els seus condeixebles.

Igual que ells, anava vestit amb aquell groller teixit que duien els pagesos de la província de Bergen, però la finor i la grandària del seu cap, damunt d’un coll fràgil i elegant, la gràcia natural dels seus moviments i de les seves actituds, semblaven indicar un origen estranger. Qualsevol fisiòleg, com ho era el doctor Schwaryencrona, d’entrada s’hauria sorprès d’aquestes particularitats. Tanmateix, de moment no hi havia cap motiu per fer-ne objecte de conversà i es va disposar, simplement, a fer l’examen.

—¿Per on començarem? ¿Per la gramàtica? —va demanar al jove.

—Estic a les ordres del senyor doctor —va respondre, modestament, Erik.

El doctor li féu dues preguntes ben senzilles i restà molt estranyat en veure que responia donant la solució no només en llengua sueca, sinó també en francès i en anglès. Era el sistema del senyor Malarius, el qual defensava que gairebé era tan fàcil d’aprendre tres llengües alhora com aprendre’n només una.

—¿Els ensenyes francès i anglès? —va demanar el doctor girant-se vers el seu amic.

—¿Per què no? Amb els elements que tenen de grec i de llatí… No veig que això els pugui fer cap mal.

—Jo tampoc —va dir el doctor tot rient. I va obrir a l’atzar un volum de Cicero, i l’Erik va traduir-ne molt bé algunes frases. Es tractava de la cicuta que Sócrates havia begut, i el senyor Malarius va pregar al doctor que preguntés el nom de la família d’aquesta planta. Erik va respondre, sense dubtar, que pertanyia a la família de les umbel·líferes, grup de les esmírnies, i va indicar-ne totes les característiques.

De la botànica passaren a la geometria. Erik va fer amb força claredat la demostració del teorema que fa referència a la suma dels angles d’un triangle. El doctor anava de sorpresa en sorpresa.

—Parlem un xic de geografia —reprengué—. ¿Com es diu el mar que limita pel nord Escandinàvia, Rússia i Sibèria?

—L’Oceà Glacial Àrtic.

—¿I amb quins mars comunica aquest oceà?

—Amb l’Atlàntic a l’oest i amb el Pacífic a l’est.

—¿Pots indicar-me dos o tres ports importants del Pacífic?

—Puc citar Yokohama al Japó, Melburne a Austràlia i San Francisco a Califòrnia.

—I, doncs, si l’Oceà Glacial Àrtic comunica amb l’Atlàntic, que banya les nostres costes, i per l’altre costat amb el Pacífic, ¿no creus que el camí més curt per anar a Yokohama o a San Francisco seria aquest mar àrtic?

—Amb tota seguretat, senyor doctor —respongué Erik—, seria el camí més curt si fos practicable, però, fins ara, tots aquells navegants que han provat de seguir-lo s’han trobat aturats pels gels i s’han vist obligats a renunciar-hi, si és que no hi han trobat la mort.

—¿Dius que s’ha intentat sovint de descobrir el pas nord-est?

—Una cinquantena de vegades des de fa tres segles i, sempre, debades.

—¿Em podries esmentar alguna d’aquestes expedicions?

—La primera fou organitzada l’any 1523 sota la direcció de Francesc Sebastià Cabot. Era formada per tres vaixells sota el comandament del malaguanyat Sir Hug Willoughby, que va morir a Lapònia amb tota la seva tripulació. Un dels seus lloctinents, Chancellor, tingué d’antuvi més sort que no pas ell, i reeixí a obrir-se una ruta directa per les mars àrtiques, però durant un segon intent va naufragar i morí. Un capità, enviat a la seva recerca, Stephen Borough, assolí de franquejar l’estret que separa Nova Zembla de l’illa Waigate i de penetrar al mar de Kara; però els gels i les boires l’impediren d’anar més lluny… L’any 1580 s’intenten també altres dues expedicions, que resulten infructuoses. Quinze anys més tard els holandesos hi insisteixen sota el comandament de Barentz. L’any 1596, aquest mor entre els gels de Nova Zembla… Deu anys més tard, Henry Hudson, enviat per la Companyia Holandesa de les índies, també fracassa en tres expedicions successives… Els danesos no tenen més sort l’any 1653… i l’any 1676, el capità John Wood també fracassa; des d’aleshores l’empresa, considerada irrealitzable, és deixada de banda per totes les potències marítimes.

—¿No han tornat a reprendre’s des d’aquella data?

—Sí, per part de Rússia, que tindria un gran interès, com totes les nacions septentrionals, a trobar un camí marítim directe entre les seves costes i Sibèria. En un segle ha enviat almenys divuit expedicions per tal d’explorar Nova Zembla, el mar de Kara i les vores orientals i occidentals de Sibèria. Però totes aquestes expedicions han acceptat la impossibilitat d’obrir-se un pas continu pel gran mar àrtic. L’acadèmic Van Baèr, que ho va intentar per darrera vegada l’any 1837, va declarar que aquest oceà no és sinó una simple gelera, tan impracticable per als vaixells com pot ésser-ho un continent.[2]

—¿Cal, doncs, renunciar al passatge del nord-est?

—Almenys és la conclusió que sembla desprendre’s de tan nombroses i sempre fallides temptatives. Ara es diu, també, que el nostre gran viatger Nordenskiöld pensa abandonar l’experiment, després d’haver-se preparat amb exploracions parcials pels mars àrtics.

El doctor Schwaryencrona era un dels admiradors de Nordenskiöld, i quedà molt satisfet de les respostes d’Erik. Amb el més gran interès, li demanà:

—¿On has après tantes coses, fill meu?

—Aquí, senyor —respongué Erik sorprès per la pregunta.

—¿No has anat mai a cap altra escola?

—¡No senyor!

—¡El senyor Malarius pot estar orgullós! —digué, tot girant-se cap al mestre.

—Estic molt content d’Erik —va dir Malarius—; fa uns vuit anys que és alumne meu, perquè el vaig tenir de molt petit, i sempre ha estat el primer de la seva secció.

El doctor havia restat novament silenciós. Els seus ulls perquisidors es miraven fixament l’Erik amb una singular intensitat. Semblava com si anés perseguint la solució d’un problema que no volia formular en veu alta.

—No és possible respondre a les meves preguntes d’una manera millor, i em sembla inútil continuar aquest examen. ¡No vull retardar el comiat dels vostres deixebles i, per avui, ja n’hi haurà prou!

Després d’aquestes paraules, el mestre picà de mans. Tots els alumnes s’alçaren alhora, recolliren els llibres i s’arrengleraren en quatre fileres a l’espai buit que hi havia al davant dels bancs.

El senyor Malarius va tornar a fer sonar les mans. La columna es va posar en marxa i va sortir tot marcant el pas amb precisió gairebé militar.

Un tercer senyal i, tota l’escola, trencant els rengles, prengué volada amb joiosos crits. En pocs segons nois i noies s’havien escampat enllà de les aigües blaves del fiord on Noroë emmiralla les seves teulades d’herba.





2

La casa d’un pescador de Noroë


La casa de maaster Hersebom, com totes les de Noroë, està coberta amb una teulada de gespa i construïda amb troncs d’avet segons el vell estil escandinau; té dues habitacions grans separades per un corredor mitjancer que porta al cobert on s’aixopluguen les barques, les eines de pesca i els pilots de petits bacallans de Noruega i d’Islàndia, els quals, ben assecats, s’enrotllen per tal d’ésser lliurats al comerç sota els noms de «rond-fish» (peix rodó) i de «stock-fish» (peix sobre bastons).

Cada una de les dues cambres serveix igualment de sala d’estar i de dormitori. Uns calaixos especials, muntats a les parets, guarden la roba de llit —matalassos i mantes de pells— que només es treu a la nit. Aquesta disposició i el color clar dels interiors, així com l’alegria d’una gran xemeneia en la qual crema constantment un bon foc, dóna als habitacles més humils un aspecte de netedat i de luxe domèstic desconeguts per la gent del camp a l’Europa meridional.

Aquell vespre, tota la família estava reunida al voltant de la llar, on feia xup-xup una olla colossal plena d’arengades fumades, salmó i patates. Maaster Hersebom, assegut en un gran seient de fusta, feia xarxa segons el seu costum invariable quan no era a mar o als assecadors. Era un brau mariner colrat pels vents polars, de cabells ja grisencs tot i trobar-se encara en la plenitud de la força pròpia de la seva edat. El seu fill Otto, un xicotot de catorze anys, que s’hi assemblava moltíssim i semblava destinat a succeir-lo, bon pescador també, de moment estava capficat tractant de penetrar els misteris de la regla de tres, tot omplint de xifres una pissarra amb la seva manassa que devia trobar-se millor manejant el rem. Erik, abocat damunt de la taula del menjador, estava llegint un llibre d’història que li havia deixat el senyor Malarius. Prop d’ell, Katrina Hersebom, l’esposa, filava tranquil·lament en el seu fus, mentre la petita Vanda, una rosseta de deu a dotze anys, damunt d’un escambell, feia punt tot acabant una gran mitja de llana vermella. Als seus peus, un gos blanc, gros, amb una pelussera tan espessa com la d’un moltó, dormia ajagut tot ell recargolat.

Feia una hora, almenys, que ningú no parlava, i el llum de coure, alimentat amb oli de peix, il·luminava calmosament amb els seus quatre becs tots els detalls d’aquell tranquil interior.

En realitat, aquell silenci semblava pesar a la senyora Katrina qui, des de feia uns instants, manifestava, mitjançant símptomes diferents, la necessitat de desfermar la llengua. Finalment, i no podent més, va dir:

—Ja hem treballat prou aquest vespre; ¡au, parem taula i sopem!

Sense cap mot de protesta, Erik va agafar el seu llibrot i anà a seure més a prop de la llar, mentre que Vanda, després d’haver deixat el seu treball de punt, es dirigia al bufet per tal de començar a parar els plats i les culleres.

—¿I tu deies, Otto —va afegir la filadora—, que el nostre Erik ha respost tan bé al senyor doctor?

—¿Respost bé? —cridà entusiasmat Otto—. Ha parlat com un llibre, ¡vet aquí la veritat! No sé pas on anava a buscar tot allò que sabia… ¡Com més en demanava el doctor, més coses tenia per a contestar-li!… ¡Que n’estava de content el senyor Malarius!

—Jo també n’estava de contenta —va dir Vanda amb veu seriosa.

—¡Tots n’estàvem, naturalment! Si haguéssiu vist, mare, com escoltava tothom amb la boca oberta… només teníem por que també ens preguntés a nosaltres… però ell no en tenia de por; ¡responia al doctor com ho hauria fet al nostre mestre!

—¡Caram! Tan bo pot ésser el senyor Malarius com el doctor, em penso; és tan savi com qualsevol altre —va dir Erik, a qui aquella colla d’elogis havia molestat una mica.

El vell pescador ho va aprovar amb un somriure, tot dient:

—¡Tens raó, noi! El senyor Malarius podria ensenyar-ne a tots els doctors de la ciutat… ¡i, almenys, no fa servir la ciència per arruïnar la gent pobra!

—¿Que ha arruïnat algú el doctor Schwaryencrona? —va demanar amb curiositat, Erik.

—¡Si no ho ha fet, no vol dir que no n’hagi tingut culpa!… Prou que la vaig veure amb goig aquesta fàbrica que han muntat i que fumeja allà dalt del fjord… La mare pot dir-vos que, abans, l’oli el recollíem nosaltres mateixos i el veníem molt bé a Bergen i en trèiem cent cinquanta i fins i tot dues-centes kroners cada any… ara, ¡ja s’ha acabat! ¡Ningú no vol l’oli nostre, de color fosc, o bé te’n donen tan poc que no val la pena de fer el viatge! Ens hem d’aconsolar venent els fetges a la fàbrica, ¡i Déu sap com s’ho fa el gerent per tal d’obtenir-los a ben baix preu! ¡Amb prou feines si en trec quaranta-cinc kroners, i amb tres vegades més de feina que abans…; no és just, i em sembla que el doctor valdria més que es preocupés dels seus malalts d’Estocolm i que no vingués aquí a fer el nostre ofici i prendre’ns el nostre guanyapà!

Ningú no va dir res. Durant uns moments només se sentí el dringar dels plats que remenava Vanda, mentre la seva mare abocava el contingut de Tolla en una gran platera de terra envernissada.

Erik reflexionava profundament sobre allò que acabava de dir maaster Hersebom. Diverses objeccions es presentaven tumultuosament al seu esperit i, essent com era la candor en persona, no pogué estar-se de formular-les:

—Em sembla que teniu raó d’enyorar els guanys que fèieu en altres temps, pare —digué—, però jo diria que no és just del tot acusar el doctor d’haver-los fet disminuir… ¿que no és millor el seu oli que el que fèieu a casa?

—¿Què vols que et digui?… ¡és més clar i, segons diuen, no fa tanta olor de resina com el nostre!… ¡és per això que a tots els delicats de la ciutat els agrada més… ara, que no sé si va millor per als pulmons dels malalts que el nostre oli vell d’abans!…

—¡Sigui com sigui, la gent se l’estima més! I com que és un medicament molt salutífer, és essencial que el públic, en servir-se’n, senti el menys de fàstic possible i, per tant, si un metge troba la manera de reduir aquest fàstic, ¿no és deure seu explotar el descobriment?

Maaster Hersebom es gratava l’orella i, com sense voler, digué:

—Potser sí que és el seu deure de metge, però això no justifica de cap manera que privi els pobres de guanyar-s’hi la vida…

—¿No dóna feina a tres-cents obrers la fàbrica? I al vostre temps, ¿quants pescadors ho feien…? ¿una vintena? —va objectar amb timidesa Erik.

—¡Justament per això aquest ofici ja no val res! —va respondre Hersebom.

—¡Apa, a taula, que el sopar ja és a punt! —intervingué Katrina, que veia com la discussió començava a escalfar-se, cosa que no li plaïa.

Erik comprengué que no calia insistir-hi i no va replicar res a l’argument del seu pare, sinó que prengué lloc a taula, com sempre, al costat de Vanda i, per tal de canviar el curs de la conversa, va dir:

—El doctor i el senyor Malarius es tutegen; ¿que són amics d’infantesa?

—Sí —va dir el pescador, tot posant-se a taula—. Tots dos van néixer a Noroë, i encara recordo quan jugaven a la plaça de l’escola… el senyor Malarius era fill del metge que teníem aleshores i el doctor ho era d’un senzill pescador, però, ¡noi! ¡que n’ha fet de camí des d’aquella època!

Hersebom estava a punt d’enfonsar el cassó en el suquet de peix que fumejava olorosament, quan un truc a la porta va aturar el seu moviment.

—¿Es pot entrar, mestre Hersebom? —va cridar al corredor una veu forta i ben timbrada. I, sense esperar el permís, el personatge del qual acabaven de parlar va entrar al menjador i hi féu penetrar una gran alenada d’aire gelat.

—¡El senyor doctor Schwaryencrona! —cridaren alhora els tres fills, mentre que pare i mare s’alçaven respectuosament.

—¡Estimat Hersebom —digué el savi encaixant entre les seves les mans del pescador— fa molts anys que no ens veiem, però no he perdut el record del vostre excel·lent pare i he cregut que podia presentar-me a casa vostra com un amic d’infantesa!

Un xic torbat, segurament, pel record de les acusacions que havia llançat feia tan poca estona contra el seu visitant, el pescador no sabia com respondre a aquelles paraules. S’aconsolà, doncs, responent a l’estreta de mans del doctor amb un somriure de benvinguda cordial, mentre que la seva esposa, tot apressant-se, amb l’hospitalitat pròpia de les mestresses de casa noruegues, deia:

—¡Otto!, ¡Erik!, ¡correu! ajudeu el doctor a treure’s la pellissa i tu, Vanda, posa un altre cobert: ¿ens farà el doctor l’honor d’acceptar-nos una mossada?

—De debò que no la refusaria, estigueu-ne segurs, si tingués gana… ¡aquell salmó té molt bona pinta!… ¡però tot just fa una hora que he sopat amb el meu amic Malarius, i no hauria vingut tant d’hora si m’hagués pensat que encara us trobaria a taula!… Si em voleu complaure, continueu als vostres llocs i feu com si jo no hi fos…

—Però, senyor doctor —va implorar la bona dona—, ¿bé acceptareu alguns snorgas i una tassa de te?

—D’acord amb el te, però amb una condició… que, de primer sopareu —va respondre el doctor i s’instal·là còmodament en un gran seient que semblava parar-li els braços.

En un moment, el doctor s’hi trobà bé. Atiava les brases de la llar i s’escalfava les cames amb la flamarada de llenya seca que Katrina acabava de posar-hi abans de tornar a seure a taula. Parlava del temps passat, dels vells que havien mort, d’aquells que encara en quedaven, dels canvis que havien tingut lloc a la comarca i fins i tot a Bergen… se sentia com si fos a casa seva i, ja havia aconseguit que Hersebom tornés a ésser ell mateix, quan Vanda va entrar amb una safata de fusta plena de platets i la va presentar amb tanta gentilesa que no hi havia manera de resistir-s’hi.

Eren els famosos snorgas de Noruega —talls prims de llom de ren fumats, filets d’arengada amb pebre vermell, llesquetes fines de pa negrenc, formatge empebrat i d’altres condiments «ferotges» que es mengen a qualsevol hora per tal d’obrir la gana—. Caigueren set o vuit tasses de te per apaivagar la set.

Després, maaster Hersebom va treure una gerra de schiedam del millor, que procedia d’un comprador holandès i, un cop acabat el sopar, el doctor va acceptar de mans del seu hoste una gran pipa, la va omplir i se la va fumar amb satisfacció general de tots.

Tocaren les deu al vell rellotge de pèndol. Aleshores el doctor va dir:

—¡Amics meus, es fa tard! Si voleu enviar a dormir la quitxalla, podrem parlar de coses serioses.

Katrina féu un senyal i Otto, Erik i Vanda donaren la bona nit a tothom i se n’anaren.

—Us deveu preguntar per què he vingut —va reprendre el doctor, després d’un moment de silenci i mentre clavava la seva penetrant mirada sobre maaster Hersebom.

—El meu hoste sempre és benvingut —respongué, sentenciosament, el pescador.

—Sí, sí, ja ho sé; l’hospitalitat no es perd a Noroë… però segurament us haureu preguntat quin és el motiu que m’ha obligat aquest vespre a deixar l’agradable companyia del meu vell amic Malarius i que ha fet que em presentés a casa vostra… M’hi jugaria qualsevol cosa que la vostra dona ja en sospita alguna cosa…

—Ho sabrem quan ens ho haureu fet saber —va respondre diplomàticament la bona dona.

—Doncs bé —féu el doctor amb un sospir—, si no voleu ajudar-me, ¡bé caldrà que abordi tot sol els fets! El vostre fill Erik és un dels nois més eixerits, maaster Hersebom.

—No en tinc pas cap queixa —li respongué el pescador.

—És singularment intel·ligent i instruït si hom té en compte la seva edat —va continuar el doctor—. Avui, a l’escola li he fet moltes preguntes i he quedat veritablement impressionat de les facultats, poc corrents, de treball i de reflexió que aquest examen m’ha revelat… També m’ha sorprès, quan he sabut el seu nom, ¡que s’assembli tan poc tant a vós com als altres nois del poble!

El pescador i la seva dona quedaren immòbils i silenciosos.

—En una paraula —afegí el doctor amb una certa impaciència—, aquesta criatura no solament m’interessa, sinó que també m’intriga. N’he parlat amb Malarius, he sabut que no era fill vostre, que un naufragi l’havia llançat a les nostres costes, que l’heu recollit, educat i adoptat ¡fins al punt de donar-li el vostre propi nom! Tot això és veritat, ¿oi?

—Sí, senyor doctor —respongué amb veu greu Hersebom.

—¡Si no és fill nostre per la sang, ho és pel cor i per l’estima! —digué Katrina, amb els ulls enaiguats i el llavi tremolós. Entre ell i el nostre Otto o la nostra Vanda, no fem cap diferència, ¡ni mai no hem pensat que pogués haver-n’hi cap!

—Aquests sentiments us honoren —va dir el doctor, emocionat per l’agitació de la bona dona—, però us prego, amics meus, que em vulgueu contar tota la història del noi. He vingut per assabentar-me’n i us asseguro que només vull el seu bé.

El pescador, tot rascant-se l’orella, semblà dubtar un instant, però, veient que el doctor esperava la seva narració amb impaciència, acabà per decidir-se a parlar.

—Les coses són tal com us les han contades; el noi no és fill nostre —va dir, com si li sabés greu—. Aviat farà uns dotze anys de tot això… Un dia vaig sortir a pescar més enllà de l’illot que amaga l’entrada del fjord vers alta mar… ja sabeu que tot a l’entorn hi ha un gran banc de sorra i que el bacallà hi abunda… després d’una bona jornada, ja replegava els meus darrers fils i em disposava ja a hissar la vela, quan vaig veure flotar damunt les aigües, a sol ponent, gairebé a una milla de distància, una cosa blanca que va atreure la meva atenció. Com que la mar era bona, no tenia cap pressa a tornar a casa, i en lloc de fer cap a Noroë, vaig sentir la curiositat de governar cap a aquella cosa blanca i de veure de què es tractava. En deu minuts hi vaig arribar. L’objecte que flotava i que la marea alta se’n duia cap a la costa era un bressolet de jonc, embolcallat amb una funda de mussolina i ben lligat damunt d’un salvavides. M’hi vaig apropar fins a poder abastar-lo amb les mans, amb l’emoció que podeu imaginar. ¡Ho vaig treure tot de l’aigua i vaig veure, dintre del bressol, un infant de set o vuit mesos que estava dormint com un soc! Em va semblar un xic pàl·lid i enfredorit, encara que no devia haver patit massa en el seu aventurat viatge, si calia jutjar per la força amb què es va posar a moure brega tan aviat com va deixar de sentir-se gronxat per les ones. Pel nostre fill Otto jo ja tenia una certa pràctica en qüestió de criatures, i amb un bocí de roba xopat amb aigua i un bri d’aiguardent li vaig fer una monyeca i la hi vaig posar a la boca per tal que la xuclés… Tot d’una va callar i semblava acceptar aquell estimulant amb veritable gust. Vaig córrer per tornar a casa. El salvavides i el bressol els vaig deixar al fons de la barca. Tot mantenint ferma l’escota de la vela, em mirava la pobra criatura i em preguntava d’on podia venir. ¡D’algun naufragi, indubtablement! Durant la nit, la mar havia estat molt dolenta, el vent havia bufat huracanadament i els desastres devien haver-se produït per dotzenes. Però, ¿com era que aquell pobret havia pogut escapar del destí d’aquells que havien de tenir-ne cura? ¿Per què l’havien lligat damunt d’un salvavides? ¿Quantes hores feia que flotava d’aquella manera damunt la cresta de les ones? ¿Què se n’havia fet del seu pare i la seva mare, dels qui l’estimaven? ¡La pobra criatura no podia respondre a totes aquestes preguntes! Al cap de mitja hora ja era a casa i confiava la troballa a Katrina. En aquell temps, teníem una vaca i en vam fer la dida del nen. ¡Que n’era de bonic, tan somrient, tan rosat quan s’hagué atipat de llet i es revingué amb la calor del foc! A fe meva, ¡immediatament l’estimàrem com si hagués estat nostre!… Després, ens el quedàrem, l’educàrem i mai no hem fet cap diferència entre ell i els nostres dos fills… ¿oi, dona?… —va afegir maaster Hersebom tot girant-se vers Katrina.

—Ja ho crec, ¡pobre petit! Per a nosaltres és tan fill nostre com els altres, i com a tal l’hem adoptat… no sé pas per què el senyor Malarius n’ha de dir res en contra…

—És veritat —va afegir Hersebom—; ¿interessa altri que a nosaltres tot això?

—Teniu raó —va dir en to conciliador el doctor—, però no hem d’acusar Malarius d’indiscreció. Sóc jo qui ha estat afectat per la fesomia del noi i sóc jo qui ha demanat confidencialment al mestre que em contés la seva història. Ja m’ha dit que Erik es considera fill vostre i que tothom, a Noroë, ha oblidat de quina manera n’havia esdevingut. Com heu vist, jo he tingut compte de no parlar-ne davant d’ell i he començat fent-lo anar al llit juntament amb els seus germans.

—¿Heu dit que podia tenir set o vuit mesos quan el vau recollir? ¿Com anava vestit? —va demanar el doctor Schwaryencrona.

Hersebom no li va respondre, però la seva dona no tingué tanta discreció.

—¡Talment un príncep! —va dir—. Afigureu-vos que duia un vestidet de piqué tot guarnit de puntes, uns bolquers folrats de setí, com ni el fill del rei podia portar-ne de millors, una gorreta amb pleca i una capeta de vellut blanc!… tot, ¡d’allò tan bonic!… Vós mateix podreu comprovar-ho, car tot ho he desat intacte… No podíem pas deixar-li portar coses tan riques… ¡Férem servir els vestidets vells d’Otto que, més tard, han servit per a Vanda! Ho conservo tot a la calaixera i us ho ensenyaré…

Tots els vestidets de què havia parlat sortiren del calaix on reposaven i foren desplegats, amb orgull, sota els ulls del doctor i, a més, un pitet amb puntes, uns peüquets de seda i unes sabatetes de llana blanca. Totes les peces de roba anaven marcades amb les inicials E. D.

—E. D… ¿És per això que li vau posar el nom d’Erik? —va preguntar el doctor.

—Justament —va respondre Katrina— ¡i mireu, encara, què portava al voltant del coll! I va ensenyar al doctor un bergansí d’or i de coral rosat penjat d’una cadeneta. Portava també les lletres E. D. envoltades d’una divisa llatina: Semper ídem. De primer vàrem pensar que podia ésser el nom del nen, però el senyor Malarius ens va fer saber què volia dir: «Sempre el mateix».

—Ell us ha dit la veritat —respongué el doctor—: és ben clar que el noi pertanyia a una família rica i distingida; ¿no teniu cap idea de quin país podia venir?

—¡Com podríem saber-ho —va replicar el pescador— si l’hem trobat al mig del mar!

—Sí, però el bressol anava lligat a un salvavides, i a totes les marines del món els salvavides porten el nom del vaixell al qual pertanyen —va respondre el doctor mirant el pescador de fit a fit.

—¡És clar! —va dir Hersebom acotant el cap.

—I doncs, ¿quin nom portava el salvavides?

—¡Caram, senyor doctor!, jo no sóc cap savi… Sé llegir poc o molt la meva llengua, però les llengües estrangeres, ¡bona nit i bona hora!… I, a més, ¡ja fa tant de temps!…

—¿Però bé deveu recordar-vos-en? I segurament que també vau ensenyar el salvavides al senyor Malarius… Vejam, vejam, maaster Hersebom, ¿el nom inscrit al salvavides no era Cynthia?

—Em sembla recordar que era alguna cosa així —respongué vagament el pescador.

—Es tracta d’un nom estranger… ¿de quin país, segons vós, Hersebom?

—¡Què sé jo!… ¡Jo no conec tots els països del diable!… No he sortit mai de la comarca de Noroë i de la de Bergen, fora d’una vegada o dues per anar a pescar a les costes d’Islàndia i de Groenlàndia…

—De bona gana creuria que és un nom anglès o alemany —va dir el doctor— si veiés les lletres seria fàcil de decidir; ¿no heu conservat el salvavides per casualitat?

—¡De debò que no! ¡el vam cremar fa molt de temps! —va exclamar gairebé triomfalment Hersebom.

—Segons allò que Malarius recorda, les lletres eren romanes —digué el doctor com si parlés amb ell mateix— i les inicials de les robes també ho són. Per tant, és probable que el Cynthia no fos cap vaixell alemany… més aviat penso que podia ésser anglès… ¿no ho creieu així, maaster Hersebom?

—¿I a mi què em fa —va replicar el pescador— que fos anglès, rus o patagó?; ¡seria el més petit dels meu maldecaps!… ¡Que en fa de temps que deu haver dit el seu secret a l’oceà a tres o quatre mil metres de fondària!

Hom hauria pogut creure que maaster Hersebom estava ben satisfet de saber que aquell secret restava tant per sota el nivell dels mars.

—De totes maneres, ¿bé deveu haver fet algunes indagacions per tal de trobar la família del xicot? —va dir el doctor—. ¿Bé deveu haver escrit al governador de Bergen o deveu haver fet posar algun anunci als diaris?

—¡Jo no he fet res que s’hi assembli! ¡Déu sap d’on venia la criatura i qui en tenia cura! ¡Jo no podia gastar diners per trobar una gent que tampoc no s’hi neguitejaven! ¡Poseu-vos al meu lloc, senyor doctor! ¡Jo no sóc milionari, i ni que haguéssim despès tots els nostres béns no n’hauríem tret l’aigua clara! Hem fet tot el que hem pogut, hem criat el petit com si fos fill nostre, l’hem estimat, l’hem amanyagat…

—¡Encara més que els altres dos, si és possible! —interrompé Katrina eixugant-se els ulls amb la punta del davantal—. ¡Si ens hem de fer algun retret potser és d’haver-lo aviciat massa!

—¡Senyora Hersebom, no em fareu la injúria de suposar que la vostra bonesa per al pobre petit nàufrag m’inspira altre sentiment que la més gran admiració! ¡No, segurament que no ho penseu!… ¡però si voleu que us parli amb tota franquesa, us diré que la vostra mateixa tendresa us ha fet cecs al vostre deure! ¡El vostre deure era, abans que tot, mirar de trobar la família del nen en la mesura de les vostres forces!

Es féu un gran silenci.

—Potser sí —digué finalment maaster Hersebom, que havia doblegat el cap davant d’aquell retret—, però el que hem fet, ¡fet és! Ara, l’Erik és ben nostre i no voldria, en absolut, parlar-li d’aquestes velles històries.

—No en tingueu por, no seré pas jo qui trairà la vostra confiança —va afegir el doctor alçant-se—. Es fa tard… he de deixar-vos, amics meus! us desitjo una bona nit, una nit sense remordiments…

Havent dit això es va posar la pellissa folrada i, sense acceptar l’oferiment del pescador d’acompanyar-lo, va donar la mà cordialment als seus hostes i marxà cap a la seva fàbrica.

Hersebom va romandre un instant al llindar, i veié com s’allunyava a la claror de la lluna.

—¡Diable d’home! —mormolà entre dents, quan, finalment, va decidir de tancar la porta.





3

Les idees de Maaster Hersebom


L’endemà al matí, el doctor Schwaryencrona acabava de desdejunar amb el seu gerent, després d’una inspecció completa de la fàbrica, quan va veure entrar un personatge el qual, de primer, li costà molt de reconèixer com a maaster Hersebom. Portava el seu vestit de cerimònia, amb la gran armilla brodada, la levita folrada, el barret de copa; naturalment, resultava ben diferent de quan duia la seva roba de feina. Acabava de canviar-lo, també, l’aspecte profundament entristit i humiliat de la seva fesomia. Tenia els ulls enrogits i semblava no haver dormit en tota la nit. I així era, efectivament. Fins aleshores, maaster Hersebom no havia tingut el més petit remordiment de consciència, però acabava de passar unes hores ben tristes damunt del seu matalàs de cuir. Cap a la matinada havia bescanviat reflexions doloroses amb Katrina, la qual tampoc no havia pogut dormir.

—¡Dona, penso en tot el que ens ha dit el doctor! —va dir després d’algunes bones hores d’insomni.

—Jo també hi penso, des que se n’ha anat —respongué ella.

—Cree que en tot això hi ha una gran part de raó i que potser hem estat més egoistes del que ens pensem. ¡Qui sap si Erik no té dret a alguna gran fortuna i la nostra negligència l’en priva!… ¡Potser durant dotze anys una família el plora i ens podria acusar de no haver intentat res per a retornar-l’hi!

—És això justament el que m’estic repetint —respongué Katrina tot sospirant. Si la seva mare és viva, pobra dona, ¡quina pena més gran deu tenir en pensar que el seu fill va morir ofegat!… ¡Em poso al seu lloc i m’imagino què faria jo si haguéssim perdut el nostre Otto d’aquesta manera!… ¡Mai no ens n’hauríem aconsolat!

—No és la mare allò que més em fa patir, car segurament deu ser morta —reprengué Hersebom després d’un silenci. ¿Com suposar que una criatura d’aquesta edat viatgés sola sense la mare o que pogués ser lligada a un salvavides i lliurada als atzars de l’Oceà, si ella encara era viva?

—¡Cert!, però ¿què podem saber-ne en definitiva? ¡Potser ella també s’ha salvat de miracle!

—¡I és també possible que li prenguessin el fill!… És una idea que sovint he tingut. ¿Qui ens diu que no hi havia algun interès a fer-lo desaparèixer? Exposar-lo d’aquesta manera damunt d’un salvavides és un procediment tan estrany, que totes les suposicions són possibles… I si hagués estat així, ¡nosaltres hauríem esdevingut còmplices d’un crim, car n’hauríem afavorit l’èxit!… ¿No és horrible de pensar-ho?

—¿Qui ens ho hagués dit a nosaltres, que crèiem haver fet una obra de caritat adoptant el pobret?

—¡No hem procedit amb cap mena de malícia! ¡L’hem nodrit i l’hem educat tan bé com hem pogut, però això no obsta perquè hàgim actuat amb atordiment ni perquè potser un bon dia el noi no tingui el dret a poder-nos-ho retreure!

—¡D’això no cal tenir-ne por, n’estic segura! ¡Però ja és prou que nosaltres mateixos tinguem algun retret a fer-nos!

—¿No és estrany que una mateixa situació, mirada d’un punt de vista diferent, pugui ésser jutjada de maneres tan oposades? ¡Mai no m’ho hauria imaginat!… ¡I només han calgut quatre paraules del doctor per fer-nos girar el cervell a l’inrevés!

Així s’esbravava aquella bona gent.

Com a resultat d’aquest bescanvi de pensaments nocturns, maaster Hersebom va anar a consultar el doctor Schwaryencrona i li demanà què era possible de fer per tal de reparar Terror del passat. Aquest va acollir el pescador amb benevolència i li va parlar del temps i del preu del peix, tot fent-li veure que considerava el seu pas com una senzilla visita de cortesia. Però el pescador no estava tranquil i, deixant de banda tots els altres temes de conversa, per fi es va decidir a llançar-se al fons de la qüestió.

—Senyor doctor —va dir—, la meva dona i jo hem passat tota la nit rumiant el que ahir ens diguéreu respecte al nostre Erik… ¡Mai no havíem pensat que podíem causar-li algun mal si el criàvem com a fill nostre! Vós, però, heu canviat el nostre criteri i voldríem saber què ens aconselleu per tal de no continuar pecant per ignorància… ¿Creieu que encara som a temps de buscar la família d’Erik?

—Mai no és massa tard per a complir amb un deure —respongué el doctor— malgrat que, ara, segurament la tasca serà molt més difícil del que no hauria estat de bon principi… ¿Voleu confiar-me-la? Me n’encarregaria amb el més gran plaer i us prometo de fer-ho amb tota la diligència que fa al cas… però amb una condició: …que al mateix temps em confiareu el noi per en-dur-me’l a Estocolm…

Un cop de maça al mig del cap no hauria estabornit més el pobre Hersebom. Empal·lidí i es va contorbar visiblement.

—¿Confiar-vos Erik…? ¿Enviar-lo a Estocolm…? ¿Per què, senyor doctor? —va preguntar amb una veu alterada.

—Ja us ho diré… Allò que ha atret la meva atenció sobre aquest noi, al mateix temps que les característiques físiques que el distingeixen a primera vista dels seus condeixebles, és la seva viva intel·ligència, la seva vocació tan assenyalada per als estudis superiors. Abans de saber de quina manera havia arribat a Noroë, ja m’havia dit jo mateix que era un crim deixar un xicot tan ben dotat a una escola de poble —ni que fos sota la direcció de l’amic Malarius— car no pot trobar-hi res d’allò que podria ajudar-lo a desenvolupar les seves facultats excepcionals: ni museus, ni col·leccions científiques, ni biblioteques, ni èmuls dignes d’ell… És tot això el que m’ha induït a esbrinar sobre Erik, a demanar quina era la seva història. Abans de conèixer-la ja tenia el més gran desig de procurar a aquest noi els avantatges d’una educació completa… Comprendreu, doncs, que després de les informacions que m’heu facilitat, encara hagi tingut més interès a dur a terme aquest projecte… No cal pas que us recordi, maaster Hersebom, que és absolutament palès que el vostre fill adoptiu pertany a una família rica i distingida. ¿Voleu que m’exposi —cas que la trobi— a tornar-li un fill educat en un poblet i desproveït d’aquella educació que li exigiria el seu nou estament?

Maaster Hersebom acotà el cap. Sense adonar-se’n, dues grosses llàgrimes regalimaven per les seves galtes colrades.

—¡Així, doncs, seria una separació definitiva!… ¡Abans i tot de saber si trobarà una altra família, l’hauríem de fer fora de casa nostra!… ¡Això és demanar-me massa, senyor doctor, és demanar massa també a la meva dona! ¡El noi és feliç a casa nostra!… ¿Per què no deixar-l’hi?… ¡almenys, mentre no estarà segur d’una sort més brillant!

¿Feliç?… ¿Qui us ha dit que ho serà més tard?… ¿Qui us assegura que, una vegada gran, no li sabrà greu que l’hagin salvat? ¡Intel·ligent i superior com potser serà, s’ofegarà dins la vida que podeu donar-li a Noroë, benvolgut Hersebom!

—A fe meva, senyor doctor, que aquesta vida que vós desdenyeu és prou bona per a nosaltres… ¿Per què no ho ha de ser també per al petit?

—¡Jo no la desdenyo! —digué el savi amb calor—. ¡Ningú no admira més que jo ni fa tant d’honor al treball! ¿Creieu que puc oblidar d’on he sortit?… ¡El meu pare i el meu avi eren pescadors com vós mateix! ¡I precisament perquè ells varen preveure de donar-me una educació jo estimo aquest benifet pel valor que té i voldria també poder assegurar-lo a un xicot que el mereix!… ¡Creieu-me, només em guia el seu interès!

—¿I jo què sé?… ¡Erik es trobarà ben avançat quan n’haureu fet tot un «senyor», i no sabrà servir-se de les seves mans!…, ¡i, si no trobeu la seva família cosa més que probable després de dotze anys, haurem fet una bona feina!… ¡Senyor doctor, la vida de l’home de mar és una bella vida i val tant com una altra!… amb una bona barca sota els teus peus, l’airet fresc esbullant-te els cabells i quatre o cinc dotzenes de bacallans al capdavall dels seus fils de fondària, un pescador noruec no ha de témer res ni deu res a ningú!… ¿Dieu que Erik no seria feliç amb aquesta vida? ¡Permeteu-me que jo pensi altrament! ¡El conec prou bé, el noi!… li agraden els llibres, sí; ¡però, per damunt de tot, li agrada la mar! ¡Hom diria que ell sent el fet d’haver-hi estat bressolat, i tots els museus del món no l’aconsolarien de trobar-se’n lluny!

—¡A Estocolm també en tenim, de mar! —digué tot somrient el doctor emocionat, malgrat tot, d’aquella resistència afectuosa.

—En fi —reprengué el pescador entrecreuant-se de braços— ¿què voleu en definitiva? ¿què proposeu, senyor doctor?

—¡Vaja!… ¡Ja veieu com, després de tot, també sentiu la necessitat de fer-hi alguna cosa!… Bé, doncs, aquí teniu la meva proposta: Erik té dotze anys, ben aviat en tindrà tretze i sembla una criatura ben dotada. El lloc d’on ve, ara no fa al cas… deixem de banda aquesta qüestió d’origen… ell mereix que se li donin els mitjans de promocionar les seves facultats; això és el que de moment ens interessa. Jo sóc ric i no tinc fills. M’encarrego de facilitar-li aquests mitjans, de donar-li els millors mestres i totes les facilitats possibles per tal que n’aprofiti les lliçons… l’experiment durarà dos anys…; durant aquest temps, jo hauré entrat en campanya, hauré fet recerques, hauré posat anuncis als diaris, hauré remogut cel i terra per trobar els pares del noi… Si no me’n surto en dos anys, és que mai no podré sortir-me’n… ¿Surten els pares? ¡Ells decidiran, naturalment, el camí que cal seguir!…; en cas contrari, jo us torno el vostre Erik… tindrà quinze anys, haurà conegut món i haurà arribat l’hora de dir-li la veritat sobre la seva naixença. Aleshores, amb els nostres consells i amb els judicis dels seus mestres, podrà decidir, amb ple coneixement de causa, el camí que li caldrà seguir… ¿Que vol ésser pescador?, ¡no seré pas jo qui s’hi oposi!… ¿que vol continuar els seus estudis? senyal que en serà digne i jo em comprometo a fer que els acabi i a obrir-li camí en la carrera que ell esculli… ¿No us sembla raonable tot això?

—Més que raonable!… ¡És la mateixa saviesa la que parla per la vostra boca, senyor doctor! —va declarar Hersebom vençut a les seves darreres trinxeres—. ¡Heus ací el que és haver estudiat!… ¡és fàcil lluitar amb els ignorants!… ¡el que ara serà difícil és repetir tot això a la meva dona!… ¿I us l’emportaríeu tot seguit el petit?…

—¡Demà!… No puc retardar ni un sol dia el meu retorn a Estocolm.

Maaster Hersebom va fer un sospir que semblava un singlot.

—¿Demà?… ¿tan aviat? —va dir—. ¡En fi, que sigui el que hagi d’ésser!… Tomo a parlar-ne amb la dona.

—Molt bé, i parleu-ne també amb el senyor Malarius. Ja veureu com és del meu parer.

Premé la mà que li oferia el senyor Schwaryencrona i se n’anà tot pensatiu.

Al vespre, abans de sopar, el doctor tornà a casa del pescador. Va trobar la família reunida al voltant de la llar, com a la vigília, però no amb els mateixos sentiments de quietud i benestar. El pare, assegut lluny del foc i silenciós; Katrina amb els ulls plens de llàgrimes i encaixant entre les seves les mans d’Erik; aquest, animat d’una banda per l’esperança del seu nou destí i la mirada enfosquida per la pena d’haver de deixar tot allò que estimava, no sabia ben bé a quin dels dos sentiments havia de lliurar-se; la petita Vanda amagava el cap entre els genolls del pescador, i només se li veien les llargues trenes d’un ros platejat que relliscaven per les seves espatlles fràgils i gracioses; Otto, molt emocionat també per aquella imminent separació, restava immòbil al costat del seu germà adoptiu.

—¿Què feu tan tristos i entotsolats?… —va cridar el doctor en passar el llindar—. ¡Com si Erik hagués de marxar a l’expedició més llunyana i perillosa del món!… ¡Us asseguro que no n’hi ha per tant! ¡Estocolm no és pas als antípodes! Erik no us deixa pas per sempre… us escriurà, i ja faré jo que escrigui tot sovint… el seu cas és el de tots els nois que van a la Universitat… dintre de dos anys tornarà tot gran i ben instruït, ¡del tot a punt!… ¿Tanta pena us fa això?… ¡apa, apa, sigueu entenimentats!

Katrina s’havia alçat i mostrava la dignitat natural de les pageses del Nord.

—Herr doctor, Déu és testimoni que us estic profundament reconeguda pel que feu per Erik —va dir—. No en feu cabal si la marxa del noi ens entristeix. El meu marit ja m’ha explicat que es tracta d’una separació necessària… m’hi sotmeto… però no m’exigiu que ho faci sense patiment…

—¡Mare! —va dir tot cridant Erik— ¡si heu de patir massa, no me n’aniré!

—No, fill meu —continuà la bona dona i estrenyé el noi entre els seus braços—. ¡La instrucció és un do que no tenim el dret de negar-te!… ¡Vés, fill meu, dóna les gràcies al senyor doctor que vol assegurar-te-la i prova-li, sempre, amb la teva aplicació als estudis, com aprecies la seva gran bondat!

—¡Au, au! —intervingué el doctor— ¿que també voleu que m’entendreixi? Parlem de coses pràctiques… ja sabeu que hem de partir demà al matí, de bona hora… ¿ja ho tindreu tot a punt?… no cal que el farcell sigui massa gros… anirem en trineu fins a Bergen i allí agafarem el tren… si li manca alguna cosa de roba ja en trobarà a Estocolm, tot el que necessiti…

L’endemà al matí, quan el gran trineu s’aturà davant de la casa d’Hersebom, la petita Vanda —segons que havia demanat i que seguint el costum de les noies de Noroë li havia estat atorgat— menava les regnes asseguda al davant. Conduiria fins al poble veí, on el doctor llogaria un altre cavall i una altra noia, i d’aquesta manera successivament, fins que arribarien a Bergen. Als homes els semblava que perdien el temps si havien de conduir un trineu, i als països escandinaus no és rar que hom confiï a noies de deu a dotze anys troncs força pesants que elles saben manejar amb una traça consumada.

El doctor s’havia instal·lat al fons del vehicle tot ben embolcat amb les seves pells. Erik va ocupar un lloc al costat de Vanda, després d’haver besat tendrament els seus pares, que només pogueren expressar la pena que els causava la marxa del noi amb una muda tristesa. La mare, més expressiva, va dir:

—¡Adéu fill meu! ¡No oblidis mai allò que t’han ensenyat els teus pares! ¡Sigues honrat i valent! ¡No diguis mai mentides! ¡Treballa tant com puguis! ¡Ajuda sempre els qui siguin més febles que tu… i, si no trobessis lluny d’aquí la felicitat que mereixes, torna a cer-car-la al nostre costat!

Vanda va esperonar el cavall, que va llançar-se al trot, tot fent sonar els cascavells. L’aire era fred i el camí endurit, com si fos de vidres. Prop de l’horitzó un sol pàl·lid estenia el seu mantell d’or damunt del paisatge nevat. En pocs minuts Noroë desaparegué com esborrat al lluny.





4

A Estocolm


El doctor Schwaryencrona habitava a Estocolm en un magnífic xalet, situat a Tilla de Stadsholmen. És el barri més antic i recercat d’aquesta encantadora capi¬tal, una de les més boniques i amables d’Europa. Bastida entre el llac Melar i el mar Bàltic damunt d’un grup de vuit illes unides per un seguit de ponts i vorejada per molls esplèndids, animada pel moviment dels petits vaixells a vapor que serveixen d’autobús i per l’alegria d’una població treballadora i satisfeta, entre les més hospitalàries, més polides i instruïdes d’Europa, Estocolm, amb els seus grans jardins públics, les se¬ves biblioteques, els seus museus i els seus establiments científics, és una veritable Atenes del Nord, i alhora un centre comercial molt important. Erik encara conservava, però, la impressió que li havia produït Vanda en separar-se d’ell després del primer relleu. Els adéus havien estat més seriosos del que algú hauria pogut esperar a la seva edat; aquells dos cors joves no havien pogut amagar la seva profunda emoció.

I quan el cotxe que havia vingut a esperar Erik a l’estació s’aturà davant d’una gran casa de maons vermells amb finestres dobles que resplendien a la claror dels llums de gas, Erik va quedar meravellat. El picaportes de coure polit li va semblar d’or fi. El vestíbul, enrajolat de marbre, els llums de bronze, les estàtues, aquells grans gerros xinesos, tot plegat, el va deixar estupefacte. Mentre un criat amb lliurea es feia càrrec de la pellissa de l’amo de la casa i li preguntava amb cordialitat com es trobava, Erik no feia sinó llançar mirades astorades tot al seu voltant.

Un soroll de veus va atreure la seva atenció vers l’escala, amb una gran barana de roure i coberta d’una catifa ben espessa. Es va girar i va veure dues persones la vestimenta de les quals li va semblar el darrer crit de l’elegància.

Una d’elles era una dama de cabells grisencs i estatura mitjana, tota enravenada dintre d’un vestit de llana negra amb plecs, prou curt per deixar entreveure unes mitges vermelles amb taló groc i unes sabates amb bucles. Un enorme manat de claus aguantat per una cadena d’acer penjava de la seva cintura. Anava amb el cap enlaire i passejava pertot arreu unes mirades vives i penetrants. Era «fru» (senyora) Greta-Maria, la majordoma del doctor, l’autòcrata —sense oposició— de la casa en totes les matèries culinàries i domèstiques.

Al seu darrere hi anava una noieta d’uns onze a dotze anys, la qual, als ulls d’Erik, semblava una princesa de faula. En lloc del vestit nacional —l’únic que sempre havia vist Erik que portessin les noies d’aquella edat— en duia un de vellut blau fosc damunt del qual els seus cabells rossencs s’allargassaven en mates sedoses. Portava mitges negres i sabatilles de setí; una cinta de color cirera nuada damunt del seu cap com si fos una papallona animava amb el seu color viu una fesomia estranya i pàl·lida, il·luminada per uns ulls grans i verds que desprenien un raig fosforescent.

—¡Quin goig, oncle, de tornar-vos a veure!… ¿heu tingut un bon viatge? —va dir la noieta mentre es llançava al coll del doctor.

Amb prou feines s’havia dignat adreçar una mirada a l’Erik, qui es mantenia modestament a part.

El doctor li va retornar les carícies, va prémer la mà de la majordoma i, en acabat, va fer senyal al seu protegit per tal que s’avancés.

—Kajsa i vós també, senyora Greta, fareu el favor d’ésser ben bones amb Erik Hersebom, a qui he fet venir de Noruega —va dir el doctor, i afegí—: I tu, minyó, ¡no tinguis por! La senyora Greta no és tan severa com sembla i, quant a Kajsa, la meva neboda, ¡aviat s’entendrà perfectament amb tu!… ¿Oi, nena? —va afegir pessigant afectuosament la galta d’aquella petita fada.

La petita fada va respondre amb una mitja ganyota bastant desdenyosa; la majordoma tampoc no semblava massa entusiasmada amb el nou recluta que li presentaven.

—Si us plau, doctor —va dir la majordoma amb un xic de rebequeria mentre pujava l’escala— ¿puc preguntar-los qui és aquest noi?

—¡Ja ho crec —respongué el doctor—, ja us ho anirem dient, senyora Greta, no en tingueu por!… però, si us sembla bé, primer de tot anirem a fer unes mossa-des…

A la mat sal, o menjador, una taula molt ben parada presentava la cristalleria i els snorgas ordenadament preparats damunt de tovalles blanques. Un luxe que el pobre Erik desconeixia totalment, car, entre la pagesia i els pescadors de Noruega, les tovalles no es feien servir. Gairebé tampoc els plats; ¡encara en queden molts que es mengen el peix entre dues llesques de pa morè, illa cosa no els va pas tan malament! Calgué la invitació reiterada del doctor perquè el xicot s’entaulés, i la poca traça dels seus moviments li va atraure, per part de froken (senyoreta) Kajsa, més d’un cop d’ull ple d’ironia. Com que hi havia gana, les coses van anar tranquil·lament endavant. Després dels snorgas va venir un sopar que hauria fet por a l’estómac més sòlid i que, per la seva abundor, hauria pogut saciar la gana d’un batalló d’infanteria després d’una etapa de vint quilòmetres: sopa de peix, pa fet a casa, oca farcida amb castanyes, carn de bou bullida i amb l’acompanyament d’una muntanya de verdura, piràmides de patates, ous durs a dotzenes, púding de panses… tot fou atacat i desballestat.

Acabat aquest copiós sopar, gairebé sense haver parlat, passaren a la sala, amb terra i parets empostissa-des, i sis finestres amb les seves cortines corresponents. El doctor es va instal·lar a prop del foc en un gran seient de cuir, Kajsa a la seva vora en un escambell i Erik, un xic intimidat i fora d’osques, s’apropava a una de les finestres i es refugiava en les profunditats obscures de l’habitació. El doctor, però, no el va deixar de petja.

—¿Per què no véns a escalfar-te i ens dius què en penses d’Estocolm?

—Trobo que els carrers són negres i estrets i les cases molt altes —va dir Erik.

—Sí, un xic més altes que a Noroë —rigué i respongué el doctor.

—No deixen veure les estrelles —prosseguí Erik.

—És que el nostre és un barri noble… —va replicar Kajsa una mica picada de les crítiques d’Erik— ¡travessa els ponts i trobaràs carrers més amples!

—¡Ja els he vistos tot venint de l’estació, però el més bonic no és tan ample com el fjord de Noroë! —va respondre Erik.

—¡Ah! ¿ja ens enyorem? —va preguntar el doctor.

—¡No! —respongué resoltament Erik—, us estic massa agraït, estimat doctor, perquè ni per un moment em sàpiga greu d’haver vingut, però com que em pregunteu què penso d’Estocolm, jo us ho dic.

—¡Noroë deu ésser un foradet avorrible! —afegí Kajsa.

—¿Un foradet avorrible? —va repetir Erik amb indignació—. Els qui diuen això no tenen ulls, froken Kajsa. ¡Només que veiéssiu el cinyell de granit de les roques del nostre fjord i les nostres muntanyes, les nostres geleres, els nostres boscos de pins tan negres en contrast amb la pal·lidesa del cel! ¡I, més enllà, la mar, la gran mar, sorollosa i temible, ara dolça com si volgués bressolar-vos, adés enfurismada com si volgués engolir-vos! ¡I els vols de gavines que van i vénen, es perden a l’infinit i us freguen amb les ales!… ¡que n’és de bell tot això! ¡més bonic que no pas la ciutat!

—Jo no parlava del paisatge, sinó de les cases —reprengué Kajsa—: no són sinó cabanes de pescadors, ¿oi, onkel?

—¡Sí, cabanes de pescadors, cabanes on el teu pare i el teu avi, igual que jo, han nascut! —conclogué el doctor.

Kajsa va enrogir i no digué res més.

—¡No són sinó cases de fusta —digué Erik—, però són tan bones com puguin ésser-ho les altres cases!… sovint, a les vesprades, mentre el pare aparia les xarxes i la mare fa voltar el fus, seiem tots tres en un banc, Otto, Vanda i jo, i, amb el nostre gos Klaas als peus, comencem a cantar les antigues «sagues» i ens encantem amb les ombres que es belluguen i sembla que juguin pel sostre. I quan el vent bufa al defora i tots els pescadors ja han tornat, ¡que bé s’està a casa tancats i ben calentets! S’hi està tan bé com en una cambra bella com aquesta…

—No és pas la més bella de les cambres —va dir Kajsa amb orgull—. Si us ensenyo el saló gran, ja veureu aleshores…

—¡Ara, que aquí hi ha tants llibres! —va contestar Erik—. ¿N’hi ha més al saló?

—¡Llibres, llibres!… ¿qui parla de llibres?… ¡jo vull dir els seients de vellut, les cortines de puntes, el gran rellotge de pèndol francès, catifes orientals!…

Erik no semblava massa seduït per aquesta rastellera de coses i mirava amb enveja una gran biblioteca de roure que omplia tota una banda de la sala.

—¡Ja pots mirar-te’ls de més a la vora i agafar-ne el que t’agradi més! —va dir el doctor.

Erik no esperà el permís. Va escollir un volum i, una vegada instal·lat en un racó ben il·luminat, ben aviat va quedar absorbit en la lectura. Ni va adonar-se de l’entrada, l’un darrera l’altre, de dos senyors grans, comensals fidels del doctor Schwaryencrona, que tots els vespres venien a fer una partida de «whist».

Un d’ells era el professor Hochstedt: un vell alt, de gestos freds i majestuosos, que va expressar al doctor amb un to acadèmic el seu plaer per tornar-lo a veure. Amb prou feines s’havia instal·lat en el seient que pel seu costum de servir-se’n havien acabat anomenant-lo el «seient del professor», quan va sentir-se el truc d’una campaneta ferma i decidida.

—¡Ja arriba Bredejord! —digueren alhora els dos amics.

La porta s’obrí davant d’un home, més aviat petit i alegre, el qual va entrar com una ventada i, després de prémer les dues mans del doctor i besar el front de Kajsa, canvià una salutació afectuosa amb el professor i donà una llambregada circular i brillant com la d’una rateta. Era l’advocat Bredejord, un dels més cèlebres als tribunals d’Estocolm.

—¿Qui és aquest? —va dir, de cop, adonant-se d’Erik— ¿un pescadoret de bacallans o un grumet de Bergen?… ¡oh! i està llegint Gibbon en anglès… —va afegir després d’haver observat el títol del llibre en el qual s’havia capbussat aquell petit foraster—. ¿T’interessa això, noi? —va preguntar-li.

—¡Molt, senyor! És una obra que feia molt de temps tenia ganes de llegir: el primer volum de la Decadència de l’imperi romà —va respondre, ingènuament, Erik.

—¡Sí que anem bé! —va dir l’advocat— ¡ara les lectures serioses sembla que interessen els grumets de Bergen!

—Jo sóc de Noroë, que no n’és gaire lluny —respongué Erik.

—¡Ah!… ¿i a Noroë la gent acostuma a tenir els ulls i els cabells tan emmorenits com els teus?

—¡No, senyor! El meu germà i la meva germana i tots els altres són rossos, si fa no fa com la senyoreta Kajsa… però no van vestits com ella —afegí tot somrient— i, és clar, no se l’hi assemblen massa.

—Ja m’ho penso —va dir el senyor Bredejord—; la senyoreta Kajsa és un producte de la civilització. Al teu poble sou la pura naturalesa, que no té altre ornament que la seva senzillesa.[3] ¿I què heu vingut a fer a Estocolm, si no és massa indiscreció?

—El senyor doctor ha tingut la bondat de fer-me entrar a la Universitat —respongué Erik.

—¡Ah, caram! —féu l’advocat, mentre feia sonar la seva tabaquera amb les puntes dels dits.

Va semblar que amb la mirada volia interrogar el doctor sobre aquest cas, però un senyal gairebé imperceptible li féu comprendre que calia ajornar l’enquesta i aleshores va canviar de conversa.

Ben aviat es féu el silenci i tots tres amics començaren a penetrar en les sàvies combinacions del «whist».

El doctor tenia la pretensió innocent d’ésser un bon coneixedor d’aquest joc i el costum, no tant innocent, de no voler perdonar les errades que poguessin escapar-se als seus companys de joc. Quan aquestes errades el feien guanyar exulta va sorollosament, i quan el feien perdre no sabia deixar de remugar. Tot jugant, jugant, i amb bromes i indirectes d’una banda i l’altra, van tocar les deu. Kajsa va preparar el te en un «samovar» magnífic, d’aram lluent, i els el va servir amb tota la gràcia; després es va eclipsar discretament. Poc després, la senyora Greta es presenta per tal d’acompanyar Erik a la cambra que li havien destinat, blanca, bonica i petita, al segon pis, i els tres amics quedaren sols.

—¿Ens direu, finalment, qui és aquest jove pescador de Noroë que sap llegir Gibbon en l’original? —va demanar, aleshores, el senyor Bredejord mentre es posava sucre a la segona tassa de te— ¿o és que aquesta qüestió està estrictament reservada i prohibida?

—La cosa no és gens misteriosa i, de bona gana, us contaré la història d’Erik, sempre que sigueu capaços de conservar el secret —va respondre el doctor Schwaryencrona amb un deix de ressentiment.

—¡Ja sabia jo que hi havia una història! —digué l’advocat, instal·lant-se còmodament al seient—. Estimat amic, us escoltem, i estigueu segur que serem fidels a la vostra confiança… he de confessar-vos que aquest bon xicot m’intriga ja com un problema.

—Cert, és un problema ben viu —començà el doctor—, i gosaria creure que n’he trobat la solució. Us en referiré totes les dades i ja em direu si les vostres conclusions s’adiuen a les meves.

El doctor va començar explicant com havia conegut Erik a l’escola de Noroë; el que havia sabut per mitjà del senyor Malarius i de maaster Hersebom. No va ometre cap detall, va parlar del salvavides del Cynthia, dels vestidets que li havia mostrat Katrina, de les inicials brodades a la roba, del bergansí de coral, de la divisa i, per acabar, dels caràcters etnogràfics tan netament acusats en el noi.

—Ara ja esteu en possessió dels elements del problema, tal com m’ha estat plantejat a mi —va dir— i cal que tingueu en compte que, malgrat l’excepcional grau d’instrucció del noi, la cosa només representa un fenomen secundari degut a la intervenció de Malarius i que nosaltres no n’hem de fer cabal. Encara, que el grau d’instrucció és el que m’ha fet destacar el personatge, en realitat no juga cap paper important en la pregunta que jo formulo d’aquesta manera: ¿d’on venia el nen? ¿Cap a on cal dirigir les recerques per trobar la seva família? Els veritables elements del problema, els únics que ens poden servir de guia, són els següents:

»1r. Els indicis físics racials que presenta el noi;

»2n. El nom de Cynthia escrit en el salvavides.

»Quant al primer punt, no hi ha cap dubte: el noi és de raça cèltica. En representa el tipus amb tota la seva bellesa i puresa.

»Passem al segon punt. «Cynthia» és, amb tota seguretat, el nom del vaixell al qual pertanyia el salvavides. Aquest nom tant pot ser el d’un vaixell alemany com anglès, però com que no és escrit en lletres gòtiques, el vaixell ha d’ésser anglès… diguem-ne anglo-saxó, per tal d’ésser més precisos.

»D’altra banda, tot confirma aquesta hipòtesi: segurament que només un vaixell anglès d’anada o tornada d’Inverness o de les illes Orcades, empès per la tempesta, ha pogut trobar-se pels paratges de Noroë… ¡i no heu d’oblidar que la petita desferra vivent no devia haver flotat molt de temps, puix que havia resistit el dejuni i els perills de la seva arriscada navegació!… Amb totes aquestes dades pel davant, ¿quina és, senyors, la vostra conclusió?»

Ni el professor ni l’advocat cregueren convenient de dir una sola paraula.

—Potser no la veieu la conclusió —reprengué el doctor amb un to que deixava endevinar un triomf secret—, fins i tot potser creieu descobrir una contradicció entre aquests dos elements: ¡un infant de raça celta i un vaixell de nom anglo-saxó! ¡I és que, senzillament, no tenim en compte una circumstància capital: l’existència als costats de Gran Bretanya d’un poble de raça celta, d’Irlanda!… De primer, tampoc jo no hi havia pensat, i això m’impedia de veure clarament la solució del problema. Ara, però, la solució s’imposa: el noi és irlandès; ¿no és pas la vostra opinió, Hochstedt?

Considerant que una opinió qualsevol era, si altra cosa no, prematura, el professor s’acontentà de brandar el cap i de dir:

—És indiscutible que els irlandesos pertanyen a la branca cèltica de la raça ària…

Tot i que aquesta resposta no era massa arriscada, el doctor no en va demanar més i hi veié la confirmació de la seva teoria.

—¡Vós mateix ho accepteu! Els irlandesos són celtes, el noi té totes les característiques de la raça cèltica i, essent el Cynthia un vaixell anglès, crec que estem seguint el fil que necessàriament ens portarà a trobar la família del xicot. Cal buscar-la a Gran Bretanya… ¡uns anuncis al Times ens bastaran, segurament, per a trobar el rastre!

Com que l’advocat romania silenciós i el seu posat reflectia un xic d’ironia, el doctor li digué:

—Si no esteu d’acord amb mi, Bredejord, cal dir-ho, ja sabeu que no temo la discussió.

—¡Jo no he dit res! —respongué l’advocat—. Hochstedt és testimoni que jo no he parlat…

—No, però veig que no compartiu la meva opinió… i m’agradaria saber-ne el perquè… ¿No és un nom ben anglès el de Cynthia? —va afegir el doctor amb vehemència—. Hem de convenir que sí, car no estava escrit en lletres gòtiques, cosa que hauria indicat un origen alemany… ¿no són celtes els irlandesos?… Sí, ¿oi? ¡acabeu de sentir com el nostre eminent amic Hochstedt ho ha proclamat!… ¿no té el noi tots els caràcters de la raça cèltica?… vós mateix heu pogut adonar-vos-en i n’heu romàs estranyat abans i tot que jo en parlés. Arribo, doncs, a la conclusió que caldria una mala fe remarcable per no arrenglerar-se a la meva opinió i no reconèixer, amb mi, que el noi deu pertànyer a una família irlandesa.

—Mala fe, és molt fort —va replicar el senyor Bredejord—, si la paraula m’és adreçada, he de dir que jo no he expressat encara cap opinió…

—No, però demostreu ben bé que no esteu d’acord amb la meva…

—¿Que no hi tinc dret?

—¡Sí, però caldria adduir una raó vàlida per tal d’afavorir la vostra tesi!

—¿Qui us diu que jo en tingui cap?

—Si es tracta d’una oposició sistemàtica, ¿no seran simplement les ganes de contradir-me en tot com quan juguem al «whist»?

—Us asseguro que no hi ha res més lluny del meu pensament… només que el vostre raonament no em sembla pas peremptori, això és tot.

—¿I en què no us ho sembla?

—Seria massa llarg de discutir… escolteu, ja toquen les onze… més aviat m’acontentaria fent una aposta… ¿juguem-nos el vostre Plini, d’Alde Manuci, contra el meu Quintilià, edició prínceps de Venècia, que no heu encertat la solució del cas i que aquest noi no és irlandès?

—¡Ja sabeu que no m’agraden les apostes —féu el doctor— però tindria tantes ganes de confondre-us que accepto el desafiament!

—¡D’acord!… ¿quan de temps us cal per a les vostres recerques?

—Amb uns mesos en tindré prou, espero… ¡però he convingut dos anys amb Hersebom per tal d’anar més segur!

—¡Va bé! Us emplaço per a dintre de dos anys. Hochstedt ens en farà d’àrbitre… i sense rancúnia, ¿eh?

—Naturalment, sense rancúnia… però ja veig que el vostre Quintilià corre gran perill de venir a fer companyia al meu Plini —va replicar el doctor.

I després d’haver donat la mà als seus dos amics, els acompanyà fins a la porta.





5

Tretten Yule Dage


L’endemà, la nova existència d’Erik començà normalment. El van portar a un sastre que el va vestir com un noi de ciutat i el van presentar al director d’una de les millors escoles de la població. Al cap de poc temps ja anava al davant dels seus nous companys de classe. Ho aprenia tot amb una facilitat extrema i, per tant, li quedava molt de temps lliure. Per això mateix, el doctor va creure que podria dedicar els vespres a seguir els cursos de la Slodjskolan o Gran Escola Industrial d’Estocolm. Era un establiment consagrat especialment a la pràctica de les ciències, als experiments de física i química, a les construccions geomètriques, a tot allò, en fi, que a les escoles només es pot aprendre d’una manera teòrica. El doctor pensava, amb raó, que l’ensenyança d’aquesta escola donaria una nova embranzida als ràpids progressos d’Erik, però mai no hauria esperat uns resultats com els que havia de donar aquest doble entrenament.

En efecte, el seu jove protegit assimilava ràpidament uns coneixements que el feien penetrar al fons mateix de les ciències fonamentals. En lloc d’aquelles nocions vagues i superficials, fat rutinari de tants d’alumnes, ell emmagatzemava un cabal d’idees justes, precises i definitives. El desenvolupament ulterior d’aquests excel·lents principis no era sinó una qüestió de temps. D’ara en endavant, sense pena i com si fos un joc, podria abordar les disciplines més elevades de l’ensenyament universitari. Lluny de fatigar el seu cervell, la multiplicitat i la diversitat d’aquests exercicis l’enfortien molt més que uns estudis massa especialitzats no haurien aconseguit. D’altra banda, tenia sempre a mà la gimnàstica com una alternativa per al cos, quan l’esperit ja n’havia tingut la seva ració, de manera que tant al gimnàs com als bancs de l’escola Erik era sempre el primer. Els dies de festa mai no deixava d’anar a contemplar el mar, que ell estimava amb una tendresa filial, i parlava amb els mariners i els pescadors i, a vegades, fins i tot els donava un cop de mà, cosa que li permetia portar-se’n cap a casa algun bon exemplar de peix, sempre ben acollit per la senyora Greta.

La bona senyora havia agafat una veritable afecció pel nou hoste de la casa. Erik era de natura tan dolça, tan naturalment cortès i servicial, tan estudiós i, al mateix temps, tan bo que semblava gairebé impossible conèixer-lo sense estimar-lo. En vuit dies havia esdevingut favorit del senyor Bredejord i del professor Hochstedt, com ja ho era del doctor Schwaryencrona. Només Kajsa li tenia mania. Ja sigui que la petita fada sentís perillar la seva sobirania incontestada fins aleshores, ja sigui que guardés rancúnia pels sarcasmes, sense mala intenció, d’Erik, persistia a tractar el nouvingut amb una fredor desdenyosa que no podia dominar. Sort que tenia poques ocasions de fer gala d’aquest desdeny, car Erik era sempre a fora o tancat a la seva petita cambra.

Tot seguia, doncs, un curs molt calmós, i el temps s’escolava sense incidents notables. Aprofitem-ho per saltar juntament amb el lector un espai de dos anys i tornar a Noroë.

Des de la marxa d’Erik, era la segona vegada que tornava el Nadal. A Noruega aquesta festa es perllonga durant tretze dies: tretten Yule dage (les tretze diades del Nadal) i és el moment d’excepcionals alegries. Les famílies es reuneixen; és el moment dels grans àpats i de l’afermament dels nuviatges. Pertot, l’hospitalitat més àmplia és a l’ordre del dia. La Yule ol o cervesa de Nadal raja a barrelons. Tot visitant ha de traguejar a la copa de fusta amb rivets d’or, d’argent o de coure que les famílies, fins i tot les més modestes, es transmeten des de temps immemorials i que cal buidar, dempeus, mentre visitant i hoste es desitgen mútuament «un bon Nadal i un bon any». Els criats i treballadors reben vestits nous i les estrenes… fins els animals —bous, moltons o ocells del cel— tenen dret a doble ració… La gent diu, d’un pobre home: «És tan pobre que ni tan sols pot donar als ocells el seu dinar de Nadal».

Dels tretze dies tradicionals, la vigília de Nadal és el més alegre. Els joves surten a bandades pels camps amb els seus esquís i s’aturen davant de les cases per cantar les velles melodies nacionals. Se’ls obren les portes i els cantaires són convidats a entrar. Hom els ofereix pastissos, pomes i cervesa anglesa i, a vegades, els fan dansar.

Aquell any la festa seria completa a casa dels Hersebom. Esperaven Erik. Una carta d’Estocolm anunciava la seva arribada per a la mateixa vetlla del Nadal. Ni Otto, ni Vanda, no cabien a la pell de contents. A cada moment corrien cap a la porta per veure si arribava el viatger. La senyora Katrina tot renyant-los per la seva impaciència, la compartia plenament. Només maaster Hersebom fumava silenciosament la pipa, barrejant el desig de tornar a veure el fill adoptiu amb la por de no poder retenir-lo gaire temps.

De cop, Otto, que potser havia sortit cent vegades, vingué corrents i cridava:

—¡Mare! ¡Vanda! ¡Em penso que és ell!

Tothom es va precipitar a la porta. Lluny, pel camí de Bergen podia distingir-se, en efecte, un puntet negre. Aquest puntet va anar creixent ràpidament, prengué la forma d’una persona jove, vestit de color fosc, cofat amb un bonet de pell i equipat amb una motxilla de cuir lluent. Caminava damunt d’esquís i s’acostava a ulls veients. Ben aviat, ja no hi hagué cap dubte: el viatger havia albirat els qui l’esperaven davant de la casa, es tragué el bonet i l’enlairà pel damunt del cap.

Dos minuts més tard, Erik queia als braços dels pares i els germans. L’abraçaven tan fort que l’ofegaven, el devoraven a carícies, es feien creus del seu bon aspecte, sobretot la senyora Katrina.

¿Aquell era l’infant que havia tingut als genolls?… ¡aquell xicot d’aspecte franc i resolt, d’espatlles amples, elegant, amb una ombra de bigoti!… ¿l’era de debò? La bona dona sentia una mena de respecte pel seu antic nodrissó. N’estava orgullosa, sobretot de les llàgrimes que veia en els seus ulls bruns. Car, Erik, ¡també estava emocionat!

—¡Mare! finalment puc veure-us i abraçar-vos… ¡com m’han semblat llargs aquests dos anys!… ¿m’heu trobat a mancar com jo a vosaltres?

—Amb tota certesa… —digué maaster Hersebom— ¡no ha passat ni un sol dia sense que parléssim de tu!… ¡a la tarda, al vespre o al matí, a la taula, el teu nom ens venia als llavis sense parar!… i tu, xicot, ¿no ens has oblidat a la gran ciutat? ¿Estàs content de tornar al vell poblet i a la vella casa?

—Em penso que no en dubteu pas —va dir Erik, que va abraçar de nou tothom—. Sempre estàveu presents a la meva imaginació; especialment quan el vent bufava tempestuosament… jo em deia: ¿on deu ésser el pare? ¿ja haurà tornat del mar?… i, al vespre, consultava la informació meteorològica per veure si havia estat el mateix a les nostres costes que a les vostres… i m’adonava que vosaltres, molt més sovint que a Estocolm, lluitàveu amb els huracans que arriben d’Amèrica i reboten contra les nostres muntanyes… ¡Com hauria volgut estar amb vosaltres a dintre de la barca, ajudar-vos a afermar la vela, a vèncer les dificultats i, quan feia bo, em semblava que era presoner en aquesta gran ciutat entre les cases de tres i més pisos! ¡Sí, hauria donat totes les meves coses per tal de trobar-me ni que fos una hora en plena mar i sentir-me lliure i content com abans!

Un somriure va il·luminar la cara colrada del pescador, el qual digué:

—Els llibres no l’han espatllat. ¡Bones festes i bon any, fill meu! ¡Au, cap a taula, només faltaves tu!

Assegut ja al seu antic lloc, a la dreta de la bona Katrina, Erik pogué, finalment, mirar al seu voltant i veure els canvis que aquells dos anys havien aportat a la família. Ara, Otto era un xicot de setze anys, alt i fornit, que semblava tenir-ne vint. A Vanda aquells dos anys l’havien embellit singularment i també havia crescut. La cara havia pres una expressió més afinada. Els magnífics cabells, d’un ros cendra, que queien en forma de trenes damunt de les seves espatlles formaven com un núvol d’argent a l’entorn del seu front. Modesta i amable com sempre, procurava, sense posar-se en evidència, que a ningú no li manqués res.

—Vanda ha esdevingut una noia gran —va dir la mare amb orgull— i si sabessis com és de treballadora i com estudia des que tu ets fora. ¡És la que sap més de l’escola! El senyor Malarius diu que només ella el pot aconsolar de no tenir-te a tu entre els alumnes.

—¡Benvolgut senyor Malarius! ¡Com m’agradaria abraçar-lo! ¿De manera que la nostra Vanda s’ha tornat tan sàvia com dieu? —deia Erik, mentre que la noia enrogia fins als cabells per causa d’aquells elogis materns.

—També aprèn a tocar l’orgue —va afegir la senyora Katrina— ¡i el senyor Malarius diu que té la veu més bonica de tot el cor!

—¿Dieu, dones, que allò que trobo és una persona completa del tot? —va dir Erik fent una rialla per tal d’esvair la vergonya de la seva germana—. Ja caldrà que ens demostri tot el seu talent… ¡i des de demà!

Erik, també, hagué de parlar dels detalls de la seva estada a Estocolm, parlar de la senyora Greta, de Kajsa, del doctor…

—¡Això em fa pensar que porto una carta per a vós, pare! —digué Erik, i la va treure de la seva butxaca interior—. No sé el què diu, però el doctor me l’ha encarregat, perquè es refereix a la meva persona.

Maaster Hersebom agafà l’ample plec segellat i el posà damunt de la taula.

—¿Que no la llegiu, pare? —va dir Erik.

—¡No! —respongué lacònicament el pescador.

—¡Però si diu que està relacionada amb mi! —va insistir Erik.

—Va adreçada al meu nom, ¿oi? —va dir el pescador apropant-se la carta als ulls—. ¡Sí!… dones, ¡ja la llegiré quan sigui hora!

L’obediència filial és la base de la família noruega. Erik no va dir res més. Despararen taula i els tres germans, com havien fet tantes vegades, s’assegueren davant de la xemeneia i encetaren les seves converses en les quals repetien cent vegades allò que ja s’havien dit altres cent.

Mentrestant, Katrina anava i venia endreçant les coses. No va voler que Vanda l’ajudés, sinó que li digué que fes de senyora, o sigui, que, per una vegada, no se n’ocupés de les feines de la casa.

Hersebom, en el seu gran seient, fumava silenciosament la pipa. Fins que no va acabar aquesta important operació no es va decidir a obrir la carta del doctor. La va llegir sense dir cap paraula, la plegà, se la va posar a la butxaca i atapeí una altra pipa, que va tornar a fumar sense dir un mot. Tota la vetllada va restar absorbit en les seves reflexions.

Tot i que mai no havia estat massa xerraire, aquest silenci no deixava de semblar estrany. Havent acabat la feina, Katrina s’havia assegut al costat del seu marit i féu una o dues temptatives per fer parlar el pescador. Ell no n’hi féu cas, i tant ella com els nois caigueren en una mena de tristesa en part pròpia i en part encomanada per la dels seus pares.

De sobte, una colla de veus joves esclataren davant de la porta i crearen en el moment just un motiu de distracció. Un grapat de nois i noies de l’escola havien tingut la bona idea d’anar-hi per donar la benvinguda a Erik. Els feren entrar i els oferiren el pastís tradicional. Tots ells expressaren el plaer que sentien de tornar a veure Erik, i ell, molt emocionat per aquesta visita inesperada dels seus amics d’infantesa, volgué acompanyar-los quan digueren que anaven a continuar la ronda de Nadal. Otto i Vanda també s’hi afegiren. Katrina els recomanà de no allunyar-se massa i de tornar aviat amb el seu germà a casa, perquè segurament aquest tenia necessitat de repòs.

Encara la porta no era ben tancada que, adreçant-se al seu marit, Katrina preguntà:

—¿Ha pogut saber alguna cosa, el doctor?

Per tota resposta, maaster Hersebom es tragué la carta de la butxaca, la va obrir i començà a llegir-la en veu alta, no sense un cert titubeig en trobar algunes paraules que li resultaven una mica noves.

«Estimat Hersebom» —deia el doctor— «tot just farà dos anys que em confiàreu el vostre volgut fill i cada dia ha estat per a mi un plaer poder adonar-me dels seus progressos en tot. La seva intel·ligència és tan viva i tan desperta com generós és el seu cor. Erik és veritablement una naturalesa excepcional, i els pares que han perdut un fill com aquest, si poguessin conèixer la magnitud de la seva pèrdua, tindrien tota la raó del món de deplorar-la. Ara bé, és molt poc probable que els seus pares encara visquin. Tal com havíem convingut, no he deixat de fer res per tal de trobar-ne el rastre. He escrit a diverses persones d’Anglaterra, he encarregat a una agència especial de fer recerques, he fet publicar anuncis a vint diaris anglesos, irlandesos i escocesos. Ni la més petita claror ha vingut a il·luminar aquest misteri, i fins i tot he de dir-vos que totes les informacions rebudes fins avui més aviat contribueixen a enfosquir-lo. El nom de Cynthia està molt estès a la marina anglesa; sembla que hi ha més de disset vaixells de diferents to-natges que porten aquest mateix nom. N’hi ha de matriculats als ports d’Anglaterra, d’altres a ports d’Irlanda i d’altres a ports d’Escòcia. La meva hipòtesi sobre la nacionalitat del noi és d’allò més ben confirmada, i cada vegada resulta més evident que Erik pertany a una família irlandesa. Ara bé, sigui que aquesta família irlandesa hagi desaparegut del tot o que tingui interès a no donar-se a conèixer, fins ara no ha donat cap senyal de vida. Una altra circumstància singular i, segons jo crec, encara més suspecta, és que cap naufragi —registrat pel Lloyd o altres companyies asseguradores— no sembla fer referència a la data d’arribada d’Erik a les nostres costes. Dos Cynthia han naufragat durant aquest segle; un d’ells al mar de les índies, fa uns trenta-dos anys, i l’altre a les envistes de Portsmouth, en fa uns divuit.

»Cal arribar, doncs, a la conclusió que el noi no ha estat víctima d’un naufragi. ¡No hi ha cap dubte que va ser exposat a posta a les ones! Això explicaria que cap dels meus anuncis no hagi obtingut resposta. En tot cas, després d’haver fet indagacions entre tots els armadors o propietaris de vaixells que hagin dut el nom de Cynthia i després d’haver esgotat tots els mitjans d’investigació, crec poder concloure que no ens queda cap esperança de trobar la família d’Erik.

»La qüestió que ara se’ns planteja, sobretot a nosaltres, estimat Hersebom, és saber què convé dir a Erik i què és el que podem fer per ell.

»Si jo estigués al vostre lloc —us ho confesso amb tota sinceritat— li confiaria ara mateix el secret i el deixaria lliure de prendre el partit que ell cregués més convenient. Recordeu que havíem convingut de fer-ho si les meves recerques eren infructuoses. Ha arribat el moment de complir la paraula. Jo he volgut deixar-vos la tasca de contar-li-ho tot. Ell continua ignorant que no és fill vostre i no sap si tornarà a Estocolm o si es quedarà amb vosaltres. Sou vós qui ha de parlar.

No oblideu que si vós reculeu davant d’aquest deure, un dia Erik tindria el dret d’estranyar-se’n i recordeu, sobretot, que es tracta d’un noi d’intel·ligència massa notable per condemnar-lo sense apel·lació a una vida obscura i illetrada. Aquesta sentència ara fa dos anys ja no l’hauria merescut; ara, però, ara que ha obtingut a Estocolm els èxits més brillants, seria absolutament injustificable.

»Torno a fer-vos la proposta que li permeteu d’acabar els seus estudis i pugui així assolir a Uppsala el títol de doctor en medicina; continuarà educant-se com si fos fill meu i només haurà de seguir un camí fressat per arribar als honors i a la fortuna. Sé prou bé que si m’adreço a vós i a l’excel·lent mare adoptiva d’Erik, deixo la seva sort en bones mans. Cap consideració personal no us privarà, n’estic segur, d’acceptar la meva proposta. Aconselleu-vos amb Malarius.

»Mentre espero la vostra resposta, senyor Hersebom, us estrenyo afectuosament la mà i us prego de saludar i de trametre els meus records a la vostra esposa i als vostres fills.

»R. W. Schwaryencrona, D. M.»



Quan el pescador hagué acabat la lectura d’aquesta carta, Katrina, que l’havia escoltat tot plorant, li va demanar què calia fer:

—¡És ben clar: hem de parlar al noi!

—¡Jo també ho crec així, i cal que acabem; altrament, no tindríem mai repòs! —mormolà ella mentre s’eixugava els ulls.

I tots dos restaren, altra vegada, en silenci.

Ja era més de la mitjanit quan els tres joves tornaren de la seva passejada. Amb el rostre animat per la correguda a l’aire lliure, els ulls brillants de joia, tornaren a prendre el seu lloc a la vora del foc i es disposaren a acabar alegrement la festa de Nadal mentre paladejaven el darrer pastís davant de l’enorme soca que es consumia a la llar com una caverna ardent.





6

La decisió d’Erik


L’endemà, el pescador va cridar Erik i davant de la senyora Katrina, de Vanda i d’Otto, li digué:

—Erik, la carta del doctor, en efecte, et concerneix. Dóna fe que has obtingut la satisfacció dels teus mes-tres i el doctor proposa de continuar subvencionant els teus estudis fins a la fi, si és el cas que tu els vulguis continuar. Ara bé, aquesta carta exigeix que tu has de decidir per tu mateix i en coneixement de causa de la qüestió de saber si canviaràs definitivament de condició o si et quedaràs amb nosaltres a Noroë, com ens agradaria, ¡no en dubtessis pas!… I, a propòsit d’això, cal que t’expliqui un gran secret…, ¡un secret que tant la meva dona com jo hauríem preferit guardar-lo per a nosaltres!

En aquest moment, Katrina, impotent per retenir les llàgrimes, va esclatar en singlots, va agafar la mà d’Erik i la va portar al seu cor, com si volgués protestar contra allò que el jove anava a escoltar.

—Aquest secret —va continuar Hersebom amb una veu que l’emoció alterava cada vegada més— ¡és que tu només ets fill nostre d’adopció!… Jo et vaig trobar a la mar, fill meu, i et vaig recollir quan tu tot just tenies vuit o nou mesos. ¡Que em sigui testimoni Déu que ni jo ni la teva mare mai no havíem pensat de dir-t’ho i, també, que mai no hem fet cap diferència entre tu, Otto i Vanda!… però el doctor Schwaryencrona ho exigeix… ¡Assabenta’t, doncs, d’allò que m’ha escrit!

El rostre d’Erik havia esdevingut d’una pal·lidesa mortal. Els dos germans, commosos per allò que acabaven de sentir, llançaren un crit d’estranyesa i, gairebé alhora, com havia fet la seva mare, encerclaren amb els seus braços el coll d’Erik i el retingueren serrat l’un per cada cantó. Erik va agafar la carta del doctor i, sense mirar de dissimular l’emoció que li causava la seva lectura, la va llegir fins al capdavall.

Aleshores, maaster Hersebom tornà a contar detalladament tot allò que havia explicat al doctor i que aquest s’havia posat al cap de descobrir la família d’Erik i, també, que ell no havia estat tan desencertat en no voler resoldre un problema tan insoluble. Després, Katrina corregué cap al bagul de roure i en tragué els vestidets i el bergansí que havia portat al coll el nadó. Tots miraren meravellats les puntes i el vellut, l’or del bergansí i la divisa, i, especialment, els nois, com si escoltessin un conte de fades. La mateixa impossibilitat, comprovada pel doctor, d’obtenir cap resultat pràctic a partir d’aquells indicis, que tanmateix eren ben reals, semblava fer-los gairebé sagrats.

Erik se’ls mirava com en somnis i el seu pensament volava vers aquella mare desconeguda qui, tal vegada, l’havia vestit ella mateixa amb aquella roba i, més d’una vegada, devia haver fet sonar el bergansí davant dels seus ulls per fer-lo somriure. Li semblava, en tocar aquestes coses, que s’hi trobava en comunió a través del temps i de l’espai… I, amb tot, ¿on era aquella ma-re?… ¿Vivia, encara, o ja era morta? ¿Continuava plorant pel seu fill o aquest l’havia de considerar perduda per sempre més?

Feia una estona que, entotsolat amb els seus pensaments, Erik havia acotat el cap, quan una paraula de Katrina l’hi féu aixecar:

—¡Erik, tu seràs sempre el nostre fill!

Els ulls del noi giraren al seu voltant, i trobaren totes aquelles cares que l’estimaven, la mirada materna d’aquella dona, el rostre lleial de maaster Hersebom i el d’Otto —més afectuós que de costum— i el de Vanda, seriós i entristit. Llegint la tendresa i l’angoixa en totes aquelles fesomies, Erik sentia com el cor se li fonia i va tornar a viure tot allò que el pare acabava de contar… aquell bressol abandonat a la mercè de les ones, recollit per un tosc pescador i portat a casa, aquella gent, humil i pobra, que no dubtaren ni un moment a adoptar-lo i afalagar-lo com un altre fill… sense dir-li’n res durant catorze anys i, en aquell moment, suspesos dels seus llavis talment com si esperessin un veredicte de vida o mort. Tot plegat el va trasbalsar de tal manera que, de sobte, li rajaren les llàgrimes. Un sentiment irresistible de reconeixença i d’amor va estrènyer tot el seu ésser. Va pujar-li una mena de set de consagrar-se a aquelles persones tan bones, de tornar-los una mica d’aquella tendresa cega que li demostraven, i refusava de pensar a deixar-los, pensava lligar-s’hi per sempre i restar a Noroë content de la seva humil condició.

—¡Mare! —va dir, i es va llançar al coll de Katrina— ¿podeu ni pensar que ara que ho sé tot, hagi de dubtar?… Escriurem al doctor per regraciar-lo dels seus favors i dir-li que jo em quedo aquí… ¡Seré pescador com vós, pare, com tu, Otto!… ¡puix que m’heu fet un lloc dintre de la vostra llar, jo vull conservar-lo!… ¡Si m’haveu nodrit amb el treball de les vostres mans, vull poder retornar-vos, quan sigueu vell, allò que m’heu donat a la meva infantesa!

—¡Lloat sigui Déu! —exclamà Katrina abraçant Erik damunt del seu cor en un impuls de tendresa i de joia.

—¡Ja sabia jo que el noi s’estimaria més la mar que tots els seus llibres! —va dir, senzillament, maaster Hersebom, sense adonar-se del sacrifici que representava la decisió presa per Erik. ¡Au!… ¡ja hem enllestit una qüestió!… ¡no en parlem més i pensem, només, en passar unes bones festes de Nadal!

Tots ells s’abraçaren amb els ulls lluents de felicitat i juraren que mai no se separarien.

Quan Erik quedà tot sol no pogué ofegar un sospir pensant en els somnis de treball i d’èxits als quals calia renunciar, però, almenys, en el mateix sacrifici trobava una joia austera que va saber assaborir.

Si aquest és el desig dels meus pares adoptius —es deia— ¿què m’importa tota la resta? ¡He de resignar-me i treballar per a ells a l’esfera en què la sort i la seva bonesa m’han col·locat!… Si alguna vegada he ambicionat una fortuna més elevada, ¿no era igualment per a ells? Si ells són feliços així i no desitgen una sort diferent, cal que me n’acontenti i m’esforci, amb el meu bon comportament i amb el meu treball, a donar-los plena satisfacció… ¡adéu, doncs, als llibres i visca el mar!

Fent volar el pensament, Erik cercava mentalment saber d’on havia vingut quan el pescador l’havia trobat flotant damunt de les onades; ¿quina era la seva pàtria? ¿qui eren els seus pares?… ¿Vivien?… ¿en algun país llunyà tenia, potser, germans o germanes que mai no coneixeria?

A Estocolm també, a casa el doctor, Nadal havia estat una ocasió per una vetllada extraordinària. Tinguem present que aquesta data és la que havia estat fixada per tal d’aclarir l’aposta feta pel senyor Bredejord contra el seu eminent amic i de la qual el professor Hochstedt havia d’ésser jutge.

Durant aquells dos anys no havien entrecreuat cap paraula cap dels dos personatges sobre la jugada. El doctor prosseguia, amb tota paciència, les seves perquisicions per Anglaterra, escrivia a les agències marítimes, multiplicava els anuncis als diaris, però no li quedava més remei sinó confessar que els seus esforços resultaven estèrils. El senyor Bredejord, amb gust exquisit, evitava parlar de la qüestió i, només quan es presentava una ocasió, feia una al·lusió discreta a la bellesa de l’exemplar de Plini que destacava a la biblioteca del doctor. I, aleshores, fent sonar els dits damunt de la seva petaca, deixava anar:

—¡Aquest Plini farà molt de goig entre el meu Quintilià i el meu Horaci, imprès pels germans Elzevier![4]

El temps passava i s’apropava l’hora en què caldria sotmetre la qüestió de l’aposta al professor Hochstedt.

El doctor ho va fer amb entera franquesa. Tan aviat com Kajsa l’hagué deixat sol amb els seus dos amics, els va explicar que havia escrit a Hersebom per a notificar-li el resultat negatiu de les seves investigacions. Res no havia vingut a aclarir el misteri de l’origen d’Erik i el doctor, amb tota sinceritat, es veia obligat a concloure que aquest misteri li semblava sense solució.

—Tanmateix —va continuar dient— seria injust amb mi mateix si no declarés amb igual sinceritat que no crec, ni gens ni mica, haver perdut l’aposta. És veritat que no he pogut trobar la família d’Erik, però les informacions que n’he recollit més aviat corroboren la meva conclusió que no pas la descarten. El Cynthia és o era un vaixell anglès, com ens ho proven els disset o divuit d’aquest mateix nom registrats al Lloyd. Els trets racials del xicot són evidentment tan cèltics ara com ho eren abans. La meva hipòtesi sobre la nacionalitat d’Erik surt, doncs, victoriosa de l’enquesta. Més que mai, per a mi resulta cert que és irlandès, segons que jo ja ho havia pressentit. ¡Però, naturalment, no puc obligar la família a manifestar-se si té raons per no fer-ho o bé si han desaparegut!… Heus aquí, estimat Hochstedt, el que havia de dir-vos. ¡Us toca, ara, pronunciar-vos sobre si el Quintilià del nostre amic Bredejord ha d’ésser transferit legítimament a la meva biblioteca!

—Està fora de dubte —va respondre el professor— que el fet de l’existència de més de disset vaixells amb el nom de Cynthia constitueix un indici ben seriós a favor de la conclusió expressada pel nostre eminent amic. Aquest indici, si l’ajuntem a les característiques racials del noi, val a dir que té un gran pes i gosaria afirmar que gairebé és decisiu. Si puc manifestar una opinió personal, diria que la probabilitat està a favor de la nacionalitat irlandesa… però una probabilitat no ha estat mai una certesa i, per tal de decidir la qüestió, ens caldria una certesa. Les probabilitats són moltes a favor del doctor, i Bredejord pot al·legar que no ha estat demostrada una prova definitiva; per tant, em guardaré prou de dir que el doctor hagi guanyat el Quintilià com de dir que el Plini de l’advocat hagi estat perdut. La meva opinió és que l’aposta ha d’anul·lar-se i em sembla que és la millor cosa que pot succeir.

El judici no va satisfer cap dels dos litigants com sol passar sempre que un jutge no dóna la raó a cap dels contendents, i menys que a cap no va plaure a Bredejord, el qual, bastant excitat, va dir:

—¿Què diríeu si, ara mateix, us demostrés que el Cynthia no era un vaixell anglès?

—No sé el que respondria —va dir el professor—, no ho sé… em sembla que examinaria la qüestió en tots els seus aspectes…

—Examineu-la, doncs, com millor us sembli —va replicar l’advocat mentre es treia de la butxaca interior de la levita una cartera de la qual va extreure un d’aquells sobres de color canari que ja, de primer cop d’ull, revelen un origen americà. Aquí teniu un document que no podreu pas refutar— va afegir tot mostrant una carta adreçada a l’advocat senyor Bredejord, d’Estocolm. El doctor la va llegir en veu alta; deia així:

«Nova York, 27 d’octubre

Senyor, com a resposta a la vostra carta del 5 d’aquest mes, tinc el gust d’informar-vos del següent:

Ir. Un vaixell anomenat Cynthia, capità Bar-ton, propietat de la Companyia General de Transports Canadencs, es va enfonsar, amb càrrega i passatge, fa uns catorze anys a l’altura de les illes Fèroe.

2n. Aquest vaixell estava assegurat a la General Steam Navigation Insurance Company, de Nova York, per la suma de tres milions vuit-cents mil dòlars.

3r. La desaparició del Cynthia i les causes del sinistre no quedaren suficientment explicades i la companyia asseguradora va entaular un procés que van perdre els propietaris del vaixell.

4t. La pèrdua del procés va representar la dissolució de la societat canadenca de transports, la qual fa onze anys que va entrar en liquidació i ja no existeix.

Espero d’haver pogut servir-vos i us saludo cordialment,

Jeremy SMITH, WALKER & Co.

Agents marítims.»



—¿Què me’n dieu d’aquesta peça? —va preguntar el senyor Bredejord quan el doctor hagué acabat de llegir la carta—. Haureu de reconèixer que aquest document té el seu valor, ¿oi?

—Ho reconec de bona gana —respongué el doctor—. Però ¿com rediable us l’heu pogut procurar?

—De la manera més senzilla del món. Des del primer dia que vós parlàreu del Cynthia com d’un vaixell anglès, em va semblar que limitàveu massa el camp de les recerques i vaig pensar que bé podia tractar-se d’una nau americana. Vaig indagar per Nova York i, a la meva tercera carta, he obtingut el resultat que acabeu de veure… ¡no era gens complicat! ¿No us sembla que tinc motius per assegurar-me la possessió del vostre Plini?

—¡La conclusió no em sembla bona per força! —va replicar el doctor, el qual llegia i rellegia la carta com si volgués buscar-hi nous elements que afavorissin la seva tesi.

—¿Què voleu dir no bona per força? ¿Us demostro que el vaixell era americà, que hauria naufragat a l’altura de les Fèroe, és a dir, ben a prop de la costa noruega i precisament a l’època que correspon a l’arribada del noi… i no esteu convençut del vostre error?

—¡No gens! Tingueu en compte, estimat amic, que no nego pas el gran valor del vostre document. Heu pogut trobar allò que jo no he pogut fer: ¡el veritable Cynthia ha anat a perdre’s a poca distància de les nostres costes i a l’època precisa!… però m’heu de permetre que us faci observar que aquesta troballa únicament confirma la meva teoria, puix que, en definitiva, el vaixell era canadenc —com si diguéssim anglès— i els irlandesos eren nombrosos al Canadà, ¡per tant tinc una raó de més per creure que el noi era de procedència irlandesa!

—¡Ah!, això és el que trobeu a la meva carta i, a més, ¿segurament creieu que no heu perdut el vostre Plini? —va dir més empipat que no volia semblar, el senyor Bredejord.

—¡Naturalment!

—¿I potser fins i tot penseu tenir algun dret sobre el meu Quintilià?

—En tot cas, tinc l’esperança de poder demostrar el meu dret, gràcies al vostre descobriment, només que vulgueu donar-me el temps necessari i perllongar l’aposta.

—¡D’acord! ¿quant de temps us cal?

—Diguem dos anys més i ajornem-ho per a la segona festa de Nadal que seguirà a ¡’actual!

—¡Convingut! —va respondre el senyor Bredejord—, ¡però us asseguro, estimat doctor, que ja podríeu començar a enviar-me el vostre Plini tot d’una!

—¡No ho faré pas! Bé prou lluirà a la meva biblioteca al costat del vostre Quintilià!





7

L’opinió de Vanda


De bon començament, Erik, enfervorit per la renúncia es va llançar de cap, sense pensar-s’hi, a la vida de pescador, i va oblidar de bona fe que n’hagués conegut cap altra. Sempre era el primer a l’hora de llevar-se, el primer de preparar la barca del seu pare adoptiu i deixar-ho tot a punt per tal que a Hersebom només li calgués empunyar el timó i fer-se a la mar. Si no hi havia brisa, Erik agafava els pesants rems i remava amb totes les forces; semblava que busqués sempre les feines més dures i més fatigoses. No es feia enrera davant de res, ni les llargues estades dintre dels bocois de doble fons en què el pescador de bacallans espera que els peixos piquin, ni els preparatius diversos pels quals passa la seva captura i en què se’ls treu la llengua —que és un dels bocins més delicats— i després, el cap, després els ossos, abans de llançar els peixos al dipòsit on se’ls fa la primera saladura. Fos quin fos el seu treball, Erik el feia no solament a consciència, sinó amb una mena de passió.

Cert que li sabia molt greu d’haver renunciat als seus estudis i de veure’s condemnat a una feina purament manual. Quan li venien aquests pensaments, s’esforçava per apartar-los i es pot dir que s’hi debatia cos a cos. Tanmateix, se sentia envaït per la tristesa, i tot li sabia greu. Ara, per res del món hauria volgut deixar endevinar aquest descoratjament. Es tancava en si mateix i això encara el feia patir-ne més. Una catàstrofe que es va produir en començar la primavera donà als seus enuigs un caràcter encara més agut.

Aquell dia tenien molta feina al magatzem per fer les estibes dels bacallans salats. Maaster Hersebom havia confiat aquest treball a Erik i a Otto i se n’havia anat a pescar tot sol. Feia un temps pesat i fosc, no gens d’acord amb l’estació. Els dos joves, tot activant el seu treball, no deixaven de reconèixer aquell temps com excepcional i penós. Es podia dir que tot, al seu entorn, pesava més que de costum, fins i tot l’aire que respiraven.

—¡És estrany com em xiulen les orelles! ¡Sembla com si em trobés en globus a una altura exagerada! —I, gairebé a l’instant, va començar a sagnar-li el nas. Otto experimentava símptomes semblants, encara que no sabés com definir-los.

—¡Com deu haver baixat el baròmetre! Si tingués temps m’arribaria a casa del senyor Malarius per assabentar-me de la situació atmosfèrica.

—¡Prou que tens temps! —va respondre Otto—, ¡vés-hi, vés-hi, ja et vagarà d’acabar la feina!

—¡Me n’hi vaig, perquè aquest temps em fa mala espina… voldria que el pare ja hagués tornat!

Tot caminant cap a l’escola, va trobar el senyor Malarius.

—¡Hola, Erik —li digué—, estic content de veure’t i de saber que no ets a mar… precisament venia per assabentar-me’n!… el baròmetre fa una mitja hora que no para de baixar… ¡no he vist mai cosa semblant! Ara darrerament marcava 718 mm. ¡Segurament que tindrem un canvi de temps!

Encara no havia acabat de parlar el senyor Mala-rius que es va sentir un tronar llunyà, seguit d’una mena de xisclet lúgubre que semblava com si s’estripés l’aire. Pel cantó de l’oest el cel s’havia tapat sobtadament com d’una taca de tinta negra i s’enfosquia arreu amb una rapidesa prodigiosa. De cop, després d’un interval de silenci complet, les fulles dels arbres, els brins de palla, la sorra i les pedres petites quedaren escombrades per una rafegada: arribava l’huracà.

Fou d’una violència inoïda. S’emportava, com si fossin plomes, les xemeneies, els finestrons, fins i tot algunes teulades. Hi havia cases que s’enfonsaven. Tots els coberts sense excepció foren alçats enlaire i destruïts pel vent. A dintre del fjord on, de costum, les aigües eren tan tranquil·les com les d’un pou, es congriaven enormes onades que anaven a trencar-se a la costa amb un soroll ensordidor.

El cicló féu de les seves durant més d’una hora; després, aturat pels alts cims de Noruega, va decantar-se cap al sud i anà a esbargir-se per Europa continental.

El primer pensament de tota la família Hersebom, com el de milers de famílies de pescadors, en aquell dia nefast s’havia centrat naturalment, en els seus membres que es trobaven a mar. Maaster Hersebom anava molt sovint cap a la costa occidental d’una illa mitjanament gran situada a unes dues milles part de fora, de l’entrada del fjord —la mateixa on havia estat recollit Erik quan era infant—. Era probable que s’hagués pogut posar l’abric, si es tenia en compte l’hora en la qual s’havia desencadenat la tempesta, però l’angoixa no va permetre a Erik i a Otto d’esperar la tarda per comprovar-ho. Amb prou feines va restablir-se la calma del fjord, un dels veïns els va deixar la seva barca per anar a la recerca de notícies. El senyor Malarius va insistir a acompanyar-los i se n’anaren tots tres, seguits de les mirades ansioses de mare i filla.

Al fjord el vent ja havia desaparegut, però com que bufava de la banda d’oest, per poder sortir de la boca, calgué fer anar els rems. Això els va fer perdre més d’una hora. En arribar a la boca del fjord ensopegaren amb un obstacle inesperat. L’oceà seguia en tempesta i les onades s’estavellaven contra l’illot que tanca l’entrada del fjord; es formaven dos fortíssims corrents, tan violents, que feien impossible la sortida. Un vaixell de vapor no hi hauria pogut passar; molt menys encara podia fer-ho una feble barca de rems que lluitava contra el vent.

No hi hagué altra solució que tornar a Noroë.

L’hora habitual de retorn transcorregué sense que Hersebom arribés. Però tampoc tornaven els altres pescadors que havien sortit aquell dia. Es podia creure, doncs, que un impediment general els retenia a fora del fjord. La tarda fou ben trista a totes les cases de pescadors on un o un altre mancava i, a mesura que la nit anava passant sense que apareguessin els absents, l’angoixa s’anava fent cada vegada més pesant. A casa dels Hersebom ningú no es va posat al llit. Aquelles llargues hores d’espera les passaren al voltant del foc, silenciosos i entristits.

En aquelles latituds, durant el més de març, el dia tarda a clarejar. Finalment, es féu de dia amb bona claror. La brisa de terra bufava vers alta mar… aviat podrien travessar la boca del fjord. Ja anava a sortir tota una flotilla d’embarcacions formada per tots aquells que tenien parents a mar, quan pogueren albirar diverses barques que s’anaven acostant i que, ben aviat, amarraren al poble.

Eren totes les que havien sortit la vetlla, abans del cicló… totes, llevat de la barca de maaster Hersebom.

Ningú no en va poder donar notícies. La cosa era més inquietant perquè tots els altres pescadors havien estat en gran perill. Els uns havien estat sorpresos pel cicló i llançats a la costa, on les barques havien embarrancat. D’altres havien pogut refugiar-se contra l’huracà dintre d’una cala a l’abric de l’huracà. Molt pocs havien arribat a terra en el moment crític.

Fou decidit que, ja que la flotilla estava a punt de salpar, tots ells anirien en busca del que faltava. El senyor Malarius també volgué formar part de l’expedició en companyia d’Erik i Otto. També obtingué el permís d’ajuntar-s’hi un animal gros, groguenc, que donava senyals evidents d’agitació. Era Klaas, el gos groenlandés que Hersebom havia portat un dia d’un viatge al cap Farewell.

En sortir de la boca del fjord, totes les barques es dispersaren, les unes cap a la dreta i les altres cap a l’esquerra, per tal d’explorar les costes de les innombrables illes escampades pels voltants del fjord de Noroë i tota la costa noruega.

Quan tornaren a ajuntar-se a la punta sud de la boca, segons havien convingut, no havia estat descobert el més petit rastre de maaster Hersebom. Com que les recerques havien estat molt minucioses, tothom fou de l’opinió que, malauradament, no es podia fer altra cosa sinó tornar.

Erik, però, no volgué donar-se per vençut. Va dir que havent explorat les illes del sud, ara calia explorar les del nord. El senyor Malarius i Otto li prestaren suport. I així els facilitaren un iol de fàcil maniobra per intentar una darrera recerca i els digueren adéu.

Aquesta insistència havia de tenir recompensa. Cap a les dues, quan l’embarcació passava per davant d’un illot, Klaas es va posar a bordar amb fúria i, abans que el poguessin retenir, es tirà a l’aigua i començà a nedar cap als esculls.

Erik i Otto remaren en la mateixa direcció. Aviat van veure com el gos s’enfilava a l’illot i començà a saltar amb grinyols d’alegria al voltant d’allò que va semblar-los una forma humana, estesa damunt d’una roca grisenca. Atracaren el iol. Sí, hi havia un home ajagut, i aquell home era Hersebom… tot ensangonat, pàl·lid, immòbil i fred, inanimat… ¿tal vegada, mort?… Klaas li llepava les mans i grinyolava tristament.

El primer moviment d’Erik fou llançar-se de genolls prop d’aquell cos glaçat i auscultar-li el cor.

—¡Viu!… ¡sento un batec!… —va dir.

Malarius, que havia agafat un dels braços d’Hersebom i examinava el pols, va fer anar el cap de dreta a esquerra amb un gest de dubte, però, de totes maneres, va voler assajar tots els mitjans prescrits en casos semblants. Es tragué una ampla faixa de llana que duia al voltant del cos i en va fer tres trossos. Cada un dels tres salvadors en va agafar un i tots alhora van començar a fer fregues vigoroses al pit, a les cames i als braços del pescador.

Ben aviat aquest senzill tractament féu el seu efecte, que era reanimar la circulació. Les pulsacions del cor s’accentuaren i una feble respiració s’escapà dels llavis del desgraciat… Finalment, maaster Hersebom va deixondir-se i va exhalar un plany indistingible. Entre tots tres cuitaren a endur-se’l i el dipositaren al fons de l’embarcació, damunt d’un llit de veles. Després va obrir els ulls i amb veu dèbil, digué:

—¡Aigua!

Erik li va posar als llavis una ampolla d’aiguardent. Se n’empassà una glopada i va semblar prendre consciència del que li passava, a jutjar per una mirada afectuosa i agraïda; però, com que la fatiga podia més que ell, va tornar a caure en una mena de son que semblava una completa letargia.

Els salvadors cregueren, amb raó, que Túnica cosa que podien fer era portar-lo a casa al més aviat possible; s’agafaren de nou als rems i vogaren activament cap a la boca del fjord. Aviat hi foren i, afavorits per la brisa, al cap de poca estona arribaven a Noroë.

Transportat al seu llit i havent pres un brou ben calent, el nàufrag reprengué el coneixement. Només tenia una greu fractura a l’avantbraç i cops i esgarrinxades per tot el cos. El senyor Malarius l’obligà a quedar-se al llit i a no fatigar-se parlant, amb la qual, cosa va adormir-se tranquil·lament.

Fins a l’endemà no va poder explicar la seva aventura. Sorprès pel cicló quan hissava la vela per retornar a casa, havia estat llançat contra els esculls de Tillot, on la seva barca s’havia esdernegat en mil bocins, ràpidament engolits per la tempesta. Ell, per tal d’escapar d’aquell terrible xoc, s’havia llançat a l’aigua uns moments abans, però va anar ben bé de poc que no fos esclafat contra les roques i, amb mil penes i treballs, va aconseguir d’arrossegar-se fora de l’abast de les ones. Esgotat de fatiga, amb un braç trencat i tot el cos cobert d’escates, havia perdut les forces i no era conscient del que havia sofert durant les vint hores d’espera, en les quals segurament va passar d’un accés de febre a un esvaïment.

Ara es trobava fora de perill, però era per començar a entristir-se per la pèrdua de la seva embarcació i pel seu braç immobilitzat entre dues fèrules. ¿Quin seria el seu esdevenidor fins i tot admetent que pogués servir-se del seu braç al cap de vuit o deu setmanes de repòs? La barca era l’únic capital de la família i aquest capital acabava de desaparèixer en un cop de vent. Treballar per compte d’altres era ben dur a la seva edat i, a més, ¿trobaria feina? Era dubtós, car a Noroë ningú no tenia ajudants i a la mateixa fàbrica, darrerament, havien hagut de reduir personal.

Mentre esperava la guarició completa, la família vivia dels seus darrers recursos i del producte dels bacallans salats que encara tenien al magatzem. L’avenir era negre: ningú no sabia quin seria el seu desenllaç.

Aquesta previsible misèria féu prendre un curs nou a les meditacions d’Erik. Durant dos o tres dies, l’alegria d’haver salvat la vida al pare adoptiu li bastava, car pensava que si ell l’havia salvat de les aigües quan era petit, ara, de gran, havia pogut arrencar de la mort el seu salvador. Dir-se que, en certa manera, havia pogut tornar a la seva família d’adopció tots els seus benifets alhora, era un pensament ben estimulant i ben dolç.

Ara bé, aquesta família que havia compartit amb ell tan generosament el fruit del seu treball, ara, corria el perill de trobar-se sense pa. ¿Havia de continuar essent una càrrega? ¿No era més aviat el seu deure temptar-ho tot per tal d’ajudar-la?

Erik era plenament conscient d’aquesta obligació. Només dubtava quant a la manera de fer-ho. Unes vegades pensava anar-se’n a Bergen per enrolar-se com a mariner, d’altres se li ocorria qualsevol altre mitjà per tal de fer-se útil. Un dia en va parlar amb el senyor Malarius, el qual va escoltar els seus raonaments i els va aprovar, llevat del projecte de fer-se mariner.

—Tot i que ho vaig deplorar —li digué— vaig comprendre que et resignessis a compartir la teva vida amb la dels teus pares adoptius; ara bé, no comprendria de cap manera que te n’allunyessis per fer una feina sense esdevenidor quan el doctor Schwaryencrona s’ofereix per facilitar-te l’accés a una carrera liberal. ¡Reflexiona bé, fill meu, abans de prendre cap decisió!

Allò que el senyor Malarius no deia és que ja havia escrit a Estocolm per posar el doctor al corrent de la situació de la família d’Erik després d’aquell cicló. No tingué, doncs, cap sorpresa quan, al cap d’uns tres dies, va rebre una resposta que va anar immediatament a comunicar als Hersebom. Heus aquí la carta:

«Estocolm, 17 de març.

Benvolgut Malarius,

Et regracio d’haver-me fet conèixer les desastroses conseqüències que ha tingut per al bon maaster Hersebom l’huracà del dia 3. Estic content de saber que Erik s’ha comportat, com sempre, com un xicot valent i com un fill devot. T’envio, juntament amb aquesta carta, un billet de cinc-centes corones i et prego que vulguis donar-l’hi de part meva i, si no n’hi ha prou per comprar a Bergen la barca de pesca més bona, que m’ho faci saber. Que li posi el nom de Cynthia i que la regali a maaster Hersebom com un record filial. Després d’això, i si a Erik li sembla bé, que vingui a trobar-me a Estocolm i tornarà a emprendre els seus estudis. A casa sempre hi ha un lloc per a ell i, si calgués algun motiu per fer-lo tornar, he de comunicar-te que actualment tinc dades certes i l’esperança de poder aclarir el misteri del seu naixement. Com sempre, amic Malarius, amic teu sincer i afeccionat,

R. W. Schwaryencrona, D. M.»



Podeu pensar amb quina joia va ésser acollida aquesta lletra. El doctor, fent aquest regal a Erik, demostrava com havia comprès bé el caràcter del vell pescador. Si li hagués ofert directament la barca és poc probable que l’hagués acceptada, però no hi havia manera de refusar-la al seu fill adoptiu i, encara menys, amb el nom de Cynthia, que li recordava com havia entrat Erik a la família…

La creu de la medalla era el pensament que ja enfosquia tots els pensaments: la perspectiva de veure com se n’anava. Ningú no gosava parlar-ne, tot i que tothom hi pensava. El mateix Erik, amb el cap inclinat damunt del pit, es trobava entre el desig ben natural de donar satisfacció al doctor i de realitzar, ensems, el vot secret del seu propi cor i el desig, no menys natural, de no ofendre els seus pares adoptius.

Fou Vanda la que va rompre el gel.

—¡Erik! —va dir amb una veu dolça i greu alhora—, ¡no pots dir no al doctor, davant d’una carta com aquesta! ¡No pots, perquè seria demostrar-li ingratitud i pecar contra tu mateix! ¡El teu lloc és entre les persones sàvies, no entre els pescadors! ¡Fa molt de temps que ho penso i, si ningú no gosa dir-t’ho, jo t’ho dic!…

—¡Vanda té raó! —va dir Malarius amb un somriure.

—¡Vanda té raó! —va repetir Katrina, tot eixugant-se una llàgrima.

I d’aquesta manera, va quedar resolta la segona marxa d’Erik.





8

Patrick O’Donoghan


El que el doctor havia sabut de nou no era de gran importància, però, si més no, servia per a encetar una pista.

Sabia el nom de l’exdirector de la Companyia dels Transports Canadencs, el senyor Joshua Churchill.

En realitat, hom ignorava què se n’havia fet d’aquest personatge després de la liquidació de la societat. Les recerques foren iniciades en aquest sentit. Si s’arribava a trobar el senyor Churchill, potser a través d’ell seria possible d’obtenir els antics registres de la Companyia… qui sap si obtenir la llista dels passatgers del Cynthia, en la qual devia constar el nom de la criatura amb la seva família o el de les persones que se n’encarregaven. Si s’obtenia això, el camp de les investigacions quedaria enormement limitat. Aquest era el consell que havia donat l’advocat investigador qui, en qualitat de liquidador, en altre temps havia tingut a les mans els llibres de la societat, per bé que feia més de deu anys que no havia rebut notícies del senyor Joshua Churchill.

Per un moment, el doctor Schwaryencrona havia tingut una falsa alegria en adonar-se que els diaris americans solien publicar les llistes dels passatgers que embarcaven cap a Europa. Havia pensat que només calia consultar una col·lecció de diaris antics per trobar la llista dels passatgers del Cynthia. Però la realitat va demostrar que no era així, car el costum de publicar les llistes era molt recent, de pocs anys ençà. En canvi, els diaris vells subministraren la data exacta de la sortida del Cynthia, que el 3 de novembre havia deixat el port de Nova York amb destí a Hamburg i no un port del Canadà com hom creia en un principi. Per tant, el doctor havia encarregat recerques en aquesta ciutat i als Estats Units.

D’Hamburg, no se’n va treure res en concret. Els consignataris no havien rebut cap notícia dels passatgers i només pogueren indicar la natura del nòlit, cosa que ja era coneguda.

Ja feia sis mesos que Erik havia tornat a Estocolm quan es va saber que el senyor Churchill ja feia set anys que havia exhalat el seu darrer sospir en un hospital de la Novena Avinguda, sense deixar hereus coneguts i, probablement, tampoc cap herència. Quant als registres de la Companyia, segurament havien estat venuts com paper vell i potser havien servit de paperines als venedors ambulants de Nova York.

La pista, doncs, no conduïa enlloc, i l’únic resultat d’aquesta llarga investigació fou que el senyor Bredejord pogués emetre els sarcasmes més dolorosos per a l’amor propi del seu amic.

Erik es deia sempre que el noi més pobre de qualsevol carrer, el pagès més miserable, sap a quin país pertany i a quina gran família és incorporat. ¡E11 ho ignorava! ¡Creia trobar-se damunt l’escorça terrestre com una desferra, com un gra de pols que el vent s’emporta i que no sap d’on ve! ¡No tinc arrels —es deia— ni tradicions, ni passat! ¡La terra on ha nascut la meva mare o en què reposen o reposaran les seves restes pot ésser deshonorada per l’estranger, trepitjada per gent estranya, sense que jo pugui defensar-la ni vessar la meva sang per ella!

A vegades es preguntava quina pàtria preferiria, si pogués escollir. És per això que estudiava historia i geografia i passava revista a les civilitzacions i els pobles del món. Rebia un cert consol en pensar que, almenys, era de raça cèltica segons que afirmava el doctor, però comprenia que el seu problema mai no es resoldria car, després de tantes recerques, encara era pendent. I es deia que si podia remuntar personalment fins a l’origen de les informacions ja obtingudes i seguir ell mateix en els indrets precisos els rastres nous que hi poguessin trobar-se, potser arribaria a algun resultat feliç. Allò que els treballs d’investigadors a sou no havien pogut fer, ¿per què no podia fer-ho ell mateix amb la seva pròpia activitat? La seva ardidesa i la seva voluntat de reeixir no podrien substituir-se amb res.

Aquesta idea que l’obsessionava va exercir insensiblement en les seves tasques una gran empenta i els va imprimir, gairebé sense adonar-se’n, una direcció especial. Com si ja hagués decidit a la bestreta que havia de viatjar, va començar a estudiar a fons cosmografia, geografia, l’art nàutica, tots els programes de les escoles de marina.

Un dia o altre —es deia— hauré d’examinar-me de capità d’alta mar i, aleshores, podré anar-me’n, pel meu compte, a Nova York i continuar indagant sobre el Cynthia.

Tant el doctor com els seus amics Bredejord i Hochstedt acabaren per ficar-se al cap aquell projecte de recerques i en feren també cosa seva, car la qüestió de l’origen d’Erik, que al començament no havia suposat per a ells més que un problema amb un cert interès, els apassionava cada vegada més. Veien de quina manera Erik el portava al cor i, com que l’estimaven sincerament, com que sentien la importància que tenia per a ell, estaven disposats a fer-ho tot per tal d’aclarir aquell misteri.

D’aquesta manera, un bon dia va néixer en ells la idea d’anar tots junts de vacances a Nova York i provar de veure personalment si no es podria treure alguna cosa nova a més del que ja sabien.

La idea va prendre cos i va ésser definitivament adoptada per tots ells: el mes de setembre de l’any següent s’embarcaren a Cristiania (avui Oslo) cap als Estats Units.

Deu dies més tard arribaven a Nova York i, sense perdre un moment, entraven en contacte amb la casa Jeremy Smith, Walker & Co., de la qual havien rebut les primeres informacions.

Un nou factor, que encara cap d’ells no havia sospitat, havia d’entrar també en joc. Era l’activitat personal d’Erik. Aquest no veia altra cosa que allò que podia referir-se a l’objecte de les seves indagacions. Es llevava de matí i se n’anava cap al port, passejava pels molls, s’apropava als vaixells atracats i buscava i anotava els detalls més minuciosos.

—¿Que heu tingut notícies de la Companyia de Transports Canadencs? ¿Podríeu indicar-me el nom d’un oficial, d’un passatger, d’un mariner que hagués navegat al Cynthia? —preguntava per tot arreu.

Gràcies al seu coneixement perfecte de l’anglès, amb l’ajuda de la seva fesomia seriosa i el seu bon aspecte, de la seva familiaritat amb les coses del mar, arreu era ben acollit. Fou adreçat a diversos antics oficials, mariners o empleats de la Companyia Canadenca. Algunes vegades pogué trobar-los; en d’altres, el seu rastre s’havia perdut. Cap d’ells, però, no pogué donar-li informacions útils sobre el darrer viatge del Cynthia. Al cap d’una quinzena de dies d’anades i vingudes, de recerques incansables pogué finalment tenir accés a una informació que per la seva precisió destaca del conjunt de dades tantes vegades contradictòries que podia recollir Erik. Segons semblava, aquesta informació podia valer el seu pes en or.

Hom assegurava que un mariner anomenat Patrick O’Donoghan havia sobreviscut al naufragi del Cynthia i, fins i tot, havia tornat diverses vegades a Nova York després del desastre. Aquest O’Donoghan, segons deien, servia com aprenent-novici a bord del Cynthia en ocasió del darrer viatge. Estava especialment destinat al servei del capità i molt probablement devia haver conegut els passatgers de primera classe; i com que, si calia jutjar per la qualitat dels vestidets del nàufrag trobat al salvavides del Cynthia, no es podia dubtar que pertanyés als d’aquella categoria, resultava summament important trobar el mariner en qüestió.

Aquesta fou la conclusió a la qual arribaren el doctor i els seus amics quan Erik, a l’hora de sopar a l’hotel de la Cinquena Avinguda els ho va comunicar. El doctor volgué treure profit d’aquest nou element com a prova de la seva tesi favorita i va exclamar:

—¡Si mai no hi ha hagut un nom irlandès, segurament que és el de Patrick O’Donoghan!… ¡Quan jo deia que en tot aquest afer de l’Erik hi havia gust d’Irlanda!

—¡Fins ara no hi veig res de nou! —respongué somrient el senyor Bredejord—. ¡Un novici irlandès a bord no n’és cap gran prova, i seria difícil descobrir un vaixell americà que no comptés en la seva tripulació amb un fill de la verda Eire!

Tots els esforços d’Erik per trobar el novici irlandès foren inútils, però a còpia de buscar i de preguntar un dia va topar-se al moll de l’Hudson amb un mariner que havia conegut aquell personatge i que pogué confirmar com, efectivament, Patrick O’Donoghan era irlandès, del comtat de Cork; es tractava d’un home d’uns trenta a trenta-cinc anys, d’estatura mitjana, de cabells roigs, ulls negres i que tenia el nas aixafat per un accident.

—¡Fa set o vuit anys que no el veig, però hom el podria reconèixer entre mil! —va dir el mariner; encara que ignorava si tenia domicili a Nova York, però va afegir que qui sap si l’amo de la fonda de la Red Anchor, a Brooklyn, podria dir-ne alguna cosa, car l’irlandès hi posava quan tocava Nova York…—. L’amo es diu Bowles, és un antic mariner… si ell no ho sap, no crec que ningú més pugui dir-ho.

Vint minuts més tard Erik arribava a Brooklyn. A la porta del Red Anchor va trobar una vella de bona presència enfeinada tot pelant patates. Erik li va demanar si coneixia el senyor Bowles, i ella li respongué que era la seva esposa i que en aquell moment el marit estava fent la migdiada.

—Segurament que vós mateixa em podreu informar tan bé com el vostre marit. Voldria saber si coneixeu un mariner que es diu Patrick O’Donoghan, i si es troba actualment a casa vostra o si podeu dir-me on el trobaria.

—Sí que el conec… ara, però, fa cinc o sis anys que no ha estat a casa nostra… i dir-vos on pot trobar-se, em resultaria ben difícil.

La fesomia d’Erik expressà un desencís tan gran que la vella se n’adonà i va restar corpresa.

—¿Que en teniu molta necessitat d’aquest Patrick O’Donoghan, que sembleu tan decebut de no trobar-lo? —va preguntar la dona.

—¡Molta necessitat, senyora —respongué el jove—, només ell podria aclarir-me un misteri que tota la meva vida he estat buscant!

Després de tres setmanes de córrer d’un cantó a l’altre informant-se, Erik havia adquirit una certa experiència en les coses humanes: veié que la curiositat de la senyora Bowles havia estat vivament sobreexcitada i va pensar que potser podria fer-li algunes altres preguntes. Va demanar-li un got d’aigua fresca i ella el féu entrar a la posada.

Quan la senyora va tornar amb una ampolla de gres, Erik li digué:

—Segurament voldríeu saber què puc necessitar jo de Patrick O’Donoghan. Ens han dit que aquest mariner es trobava a bord del Cynthia al moment del seu naufragi. El Cynthia era un vaixell americà que es va perdre prop de les costes de Noruega ara fa uns disset anys… i jo, el qui us està parlant, jo vaig ésser recollit per un pescador noruec que em va trobar, ben petit, amb prou feines de nou mesos, dintre d’un bressol que flotava lligat a un dels salvavides del Cynthia… ¡Jo busco O’Donoghan per saber si em pot donar algun informe sobre la meva família o, almenys, sobre el meu país!…

La senyora va fer una exclamació i va interrompre Erik:

—¿Dieu en un salvavides?… ¿estàveu lligat a un salvavides?

I sense esperar resposta, va córrer cap a l’escala i amb grans crits va fer baixar el seu marit.

Tot seguit es va sentir un pas pesant que baixava l’escala de fusta i un home vell, vestit de blau, amb dues patilles que li enquadraven el rostre i amb unes anelles d’or a les orelles va entrar a la sala.

—¿Què passa? ¿Què hi ha? —va dir, mentre es fregava els ulls.

—Hi ha que aquí et necessitem —respongué la senyora Bowles—. ¡Seu i escolta el senyor, que et tornarà a dir tot el que ja m’ha contat a mi!

Bowles i Erik s’assegueren. Erik va repetir, poc més o menys, el que havia explicat a la senyora. La cara del senyor. Bowles es va dilatar com una lluna plena, a la seva boca es va dibuixar un ample somriure i començà a mirar la seva dona tot fregant-se les mans. Ella també semblava satisfeta.

—Em feu suposar que ja coneixíeu la meva història —va demanar Erik amb el cor bategant.

El senyor Bowles féu un senyal afirmatiu, es va rascar l’orella i, finalment, es va decidir a parlar.

—¡La conec sense conèixer-la, la vostra historia —va dir— i la meva dona també la coneix!… ¡moltes vegades n’hem parlat sense que mai no hi entengués res!

Erik, pàl·lid i amb les dents serrades, esperava una explicació, però aquesta no acabava d’arribar, car el senyor Bowles no tenia el do de l’eloqüència ni el de la claredat. Potser les seves idees encara estaven torbades per la son. Quan finalment la seva dona li hagué posat al davant l’ampolla de gin amb dos gots, l’home es va decidir a parlar.

Aleshores va començar una narració extraordinàriament confosa, en la qual barrejava uns quants fets amb tota una sèrie de detalls inútils. La narració va durar prop de dues hores. Calgué tota la concentració i l’interès ardent que hi posava el pobre Erik per treure’n alguna cosa en clar. A força de preguntes i d’insistència, i gràcies a l’ajuda de la senyora Bowles, va acabar per explicar-se.





9

Cinc-centes lliures esterlines de recompensa


Patrick O’Donoghan, segons va poder comprendre Erik per les reticències i digressions del senyor Bowles, no era precisament un model de virtuts. El propietari de la Red Anchor l’havia conegut de grumet, de novici i de mariner, abans i després del naufragi del Cynthia. Fins a aquella època, Patrick O’Donoghan era pobre com sol ser-ho la gent de mar. Després d’aquell naufragi, havia tornat d’Europa amb un bon feix de bitllets de banc i pretenia fer creure que eren el producte d’una herència d’Irlanda, cosa que semblava poc digna de crèdit.

El senyor Bowles mai no havia cregut en aquesta herència. Fins i tot pensava que una fortuna tan sobtada havia de tenir, més aviat, un lligam o altre amb el naufragi del Cynthia. En efecte, era cert que Patrick O’Donoghan s’hi havia trobat i, contràriament al costum de tot mariner en un cas semblant, evitava amb tota cura de parlar-ne. Quan es tractava d’aquest assumpte desviava, amb molt poc encert justament, totes les converses. I quan era en curs el procés civil que la Companyia d’Assegurances havia entaulat contra els propietaris del Cynthia havia cuitat a escapolir-se emprenent un viatge de llarga durada per tal de no veure’s implicat en el procés ni que fos en qualitat de testimoni. Aquesta conducta havia semblant tant més suspecta que Patrick O’Donoghan era l’únic supervivent conegut de la tripulació. El matrimoni Bowles mai no havia conegut exactament la veritat de l’afer, però sempre l’havien considerat tèrbol.

Encara ho semblava més que Patrick, durant les seves estades a Nova York no anava mai curt de diners. Dels seus viatges no és que en portés massa, però pocs dies després del seu retorn no li mancaven or ni bitllets, i quan s’emborratxava, cosa freqüent, es vanava de posseir un secret que valia una fortuna. I una frase curta que repetia sovint durant les seves divagacions etíliques era «el nen del salvavides».

—¡El nen del salvavides, senyor Bowles! —deia colpejant damunt la taula— ¡el nen del salvavides val el seu pes en or!…

I reia, tot satisfet d’ell mateix. Mai no havien pogut estirar-li cap explicació d’aquestes paraules que havien romàs per al matrimoni Bowles, un tema de suposicions que es perdien de vista.

Heus aquí l’emoció de la senyora Bowles quan Erik li havia fet saber que ell era, precisament, aquell famós «nen del salvavides».

Feia uns quatre anys que Patrick O’Donoghan —que sempre havia posat a la Red Anchor quan es trobava a Nova York— no compareixia. I, segons el senyor Bowles, això també era misteriós. L’irlandès, un dia, havia rebut la visita d’un home que s’havia tancat amb ell durant gairebé una bona hora. A conseqüència d’aquesta visita, Patrick, nerviós i amb presses, havia pagat el seu compte precipitadament i, emportant-se’n el seu sac de mariner, se n’havia anat. Mai més no l’havien tornat a veure.

Els senyors Bowles ignoraven, naturalment, la causa d’aquesta sobtada marxa, però sempre havien pensat que tenia alguna relació amb el naufragi del Cynthia i amb la història del «nen del salvavides». Segons ells, el visitant de Patrick hauria vingut a avisar-lo que corria algun greu perill i l’irlandès havia cregut necessari abandonar Nova York immediatament. El matrimoni Bowles no creia que hagués tornat des d’aleshores; ho haurien sabut, deien, per altres clients de la seva fonda, que haurien trobat estrany que Patrick anés a un altre lloc que no fos el Red Anchor i, segurament, haurien preguntat el perquè.

Erik va cuitar a explicar amb detall als seus amics allò que havia sabut al Red Anchor, i la seva narració fou acollida a la Cinquena Avinguda amb tot l’interès que mereixia. Per primera vegada, després de tantes recerques, trobaven el rastre d’un home que havia parlat repetidament del «nen del salvavides». Val a dir que tot i no saber-se on havia pogut anar a raure aquest home, hi havia l’esperança de trobar-lo un dia o altre. Cap incident d’importància semblant no s’havia produït anteriorment. L’afer tenia prou pes per decidir-los a fer avisar la senyora Bowles pregant-li que preparés un dinar de sis coberts. El senyor Bredejord havia suggerit aquest mitjà per poder esbrinar d’aquella bona gent tot allò que poguessin saber-ne…: s’instal·larien a casa d’ells, els farien seure a taula i potser parlarien.

Erik no confiava arribar a saber gaire coses més. Ja coneixia els esposos Bowles i estava convençut que els havia fet dir tot allò que sabien. Però no comptava amb la traça que tenia el senyor Bredejord a interrogar testimonis durant els processos i a fer-los dir coses que ni ells mateixos no sospitaven.

La senyora Bowles s’hi havia excedit. Havia parat la taula a la millor habitació del primer pis i, en menys d’una hora, havia improvisat un dinar excel·lent. Molt afalagada per haver estat convidada juntament amb el seu marit, amb la millor gràcia del món es va prestar a l’interrogatori de l’eminent advocat. D’aquesta manera fou possible aplegar un cert nombre de dades que tenien alguna importància.

Per començar, Patrick O’Donoghan havia dit —en paraules pròpies, amb motiu del procés entaulat per la companyia d’assegurances— que ell se n’anava «per no ésser citat com a testimoni». Bona prova que no tenia ganes de donar explicacions sobre les circumstàncies del naufragi, de la qual cosa, d’altra banda, també n’era testimoni el tarannà de la seva conducta posterior. Quant a la font dels ingressos suspectes, dels quals ell semblava fer-se’n un secret, era evident que es trobava a Nova York o als seus voltants, car sempre que arribava se’l veia escurat de diners i, a la primera vesprada, després d’haver passat una tarda fora, tornava amb les butxaques plenes. No es podia dubtar, doncs, que el seu secret no tingués relació amb el «nen del salvavides», puix que ell mateix ho havia repetit diverses vegades.

Probablement Patrick havia volgut provar de treure un rendiment definitiu del seu secret i això havia provocat una crisi, perquè la mateixa vigília de la seva sobtada desaparició anava dient que ja s’havia cansat de navegar tant, que no pensava tornar a la mar i que volia viure definitivament a Nova York, amb un bon retir.

I, a més, l’individu que l’havia vingut a veure tenia un interès molt gran que se n’anés, car, l’endemà mateix, havia estat al Red Anchor i havia preguntat per Patrick. En no trobar-l’hi, va semblar molt satisfet. Bowles estava segur de poder reconèixer aquell individu, el qual, pel seu fer, li havia semblat un detectiu o un d’aquells agents de policia oficiosos, com n’hi ha a les grans ciutats.

El senyor Bredejord treia en clar de tot això que Patrick segurament havia estat amenaçat de forma sistemàtica per la mateixa persona de la qual rebia els diners durant les seves estades a Nova York i que potser aquesta li havia enviat el detectiu per tal de fer-li témer una denúncia criminal. Només alguna cosa així podia explicar que l’irlandès hagués fugit precipitadament després d’aquella visita i que no hagués comparegut mai més.

Calia, doncs, trobar el detectiu. El matrimoni Bowles va donar-los les dades personals i, en examinar els seus llibres de comptes, pogueren establir que la data exacta de la marxa de l’irlandès remuntava a quatre anys menys tres mesos. El doctor va fer observar que la data d’aquesta marxa i, per consegüent, la de la visita del detectiu corresponia, precisament, a la dels primers anuncis que havia fet publicar a la Gran Bretanya amb la intenció d’entrar en contacte amb algun dels supervivents del Cynthia. Les dates concordaven tan bé, que resultava impossible no establir una correlació entre ambdós fets.

Podia semblar que el problema s’aclaria un xic. L’a-bandó d’Erik en un salvavides devia ésser resultat d’un crim, del qual havia estat testimoni o còmplice el novici O’Donoghan, de la tripulació del Cynthia. Ell devia saber qui era l’autor —que devia habitar a Nova York o a les rodalies— i, durant molt de temps, havia explotat aquest secret. Un dia, però, probablement cansat de les exigències de l’irlandès i esporuguit pels anuncis publicats als diaris, havia fet agafar por a Patrick, tant com per decidir-lo a fer-se escàpol.

Fins i tot en el cas que aquestes deduccions no fossin rigorosament certes, s’havien reunit prou elements per a una exigent enquesta judicial. Erik i els seus companys abandonaren, doncs, el Red Anchor amb l’esperança ferma de poder arribar, ben aviat, a resultats.

L’endemà mateix, el senyor Bredejord va demanar al cònsol suec una presentació per al cap de policia de Nova York, al qual va comunicar els fets coneguts. Alhora, entrava en relació amb els dos advocats de la companyia asseguradora que havien pledejat contra els propietaris del Cynthia i assolia fer desarxivar l’expedient del procés que, durant molts anys, havia dormit en les capses empolsegades de l’arxiu.

Ara bé, l’examen de tot aquell paperam no va proporcionar cap dada d’importància. Cap de les dues parts litigants no havia pogut presentar un sol testimoni del naufragi. El plet s’havia centrat en l’import exagerat de la xifra assegurada, desproporcionat al valor real del vaixell i del nòlit. Els armadors no pogueren demostrar la seva bona fe ni explicar com havia tingut lloc el naufragi. El tribunal va dictar sentència adversa en el judici. Per contra, la companyia asseguradora s’havia vist obligada al pagament de diverses primes als hereus d’alguns dels passatgers desapareguts, però enlloc apareixia el menor rastre d’una criatura de nou mesos.

L’examen de tots aquests documents havia durat uns quants dies. El cap de la policia va fer saber al senyor Bredejord que no havien trobat cap indici del detectiu, oficial o privat, del qual havia parlat Bowles i que no s’havia pogut, tampoc, recollir cap aclariment de cap persona de la qual pogués suposar-se el més petit interès a desembarar-se de Patrick O’Donoghan; quant a aquest mariner, no se’n tenia cap notícia des de feia uns quatre anys. La policia considerava l’enquesta pràcticament enterrada i, d’altra banda, els fets eren tan propers a la data de prescripció dels vint anys, que fins admetent el retorn possible de Patrick, era dubtós que la justícia volgués ocupar-se novament de la qüestió.

La solució de l’afer semblava allunyar-se més que mai. No es podia fer altra cosa que tornar a Suècia, passant per Irlanda, no fos cas que l’irlandès hagués anat a afincar-s’hi. Així ho feren, el doctor i els seus amics, després d’anar a prendre comiat del matrimoni Bowles.

A l’escala a Cork, de la línia marítima Nova York-Liverpool, van poder saber que Patrick O’Donoghan no havia tornat al seu país d’origen des que tenia dotze anys i que mai no s’havien tingut notícies seves.

—¿On anirem a buscar-lo, ara? —va preguntar el doctor Schwaryencrona, quan tornaren a embarcar cap a Londres, d’on havien de seguir a Estocolm.

—Només podem trobar-lo a ports de mar i, particularment, a ports no americans —respongué el senyor Bredejord— perquè, fixeu-vos-hi bé, un mariner, antic grumet, no renuncia al seu ofici als trenta-cinc anys. És la sola cosa que sap fer i, per tant, Patrick continua navegant. Com que els vaixells no tenen altra finalitat que anar d’un port a l’altre, ha de ser forçosament en un port on podem trobar un home de mar. ¿Què me’n dieu Hochstedt?

—El raonament em sembla just, encara que, potser, un xic absolut —va respondre el professor amb la seva habitual prudència.

—Potser sí —prosseguí Bredejord— però, tenint en compte que O’Donoghan va fugir atemorit i, probablement, amenaçat d’una denúncia judicial, deu témer una possible extradició, la qual cosa farà que es captingui per no ésser reconegut i s’allunyarà dels seus antics camarades… tindrà cura de no freqüentar els ports que ells acostumen a abordar. Ja sé que només és una hipòtesi, però si suposem de moment que tingui algun fonament, hem de convenir que el nombre de ports en els quals els americans no tinguin negocis no és tan gran que no se’n pugui fer, fàcilment, una llista. Em penso que podríem començar per aquí i demanar en aquests ports si tenen notícies d’un individu de les senyes de Patrick.

—¿Per què no recorrem senzillament als anuncis? —va demanar el doctor.

—Perquè l’irlandès no hi respondria, si és que s’amaga… i això suposant que un mariner pugui veure l’anunci d’un diari.

—Podríem posar un anunci que el deixés tranquil i fer-li saber que estarà cobert per la prescripció… i que li pot ésser avantatjós de respondre. ¿Què te’n sembla, Erik?

—Crec que aquesta mena d’anuncis han de repetir-se en molts diaris; costaran molts diners i fins i tot poden esfereir O’Donoghan, per més que els redactem d’una forma atractiva, sobretot si ell té interès a amagar-se. ¿No valdria més confiar a algú una investigació personal als ports on cal suposar que ell es trobi?

—¡Molt bé!, però, ¿on trobarem l’home de confiança que podria dur a terme aquesta investigació?

—Si ho voleu, ja està trobat —respongué Erik—; ¡sóc jo!

—¿Tu, fill meu?… ¿i els estudis?

—Els meus estudis no en rebran perjudici. Res em priva de continuar-los tot viatjant… i, a més, si ho haig de dir tot, doctor, ja m’he assegurat els mitjans de viatjar gratis.

—¿Com és això? —preguntaren al mateix temps el doctor, el professor i l’advocat.

—Senzillament, preparant-me per a l’examen de capità d’alta mar. Si cal, el podria passar demà mateix i, amb aquest diploma, em serà ben fàcil de poder embarcar com a segon per al primer port que em convingui.

—¿Com has pogut espavilar-te d’aquesta manera sense dir-me’n res? —va dir el doctor mig enfadat, mentre el professor i l’advocat reien de bona gana.

—No crec que el meu crim sigui tan gran —va contestar Erik—; ¡m’he limitat a assabentar-me de quines eren les assignatures i aprendre-me-les! No hauria fet l’examen sense demanar-vos permís i, ara mateix, us el demano.

—¡Ja te’l dono, dolentot! —digué el doctor, tranquil·litzat per l’argument d’Erik—; ¡però deixar-te marxar ara mateix tot sol, és una altra cosa!… ¡esperarem que siguis major d’edat!

—¡És justament això el que esperava! —féu en res-posta Erik amb un accent de reconeixença i submissió que no enganyaven.

El doctor, però, no volgué renunciar a la seva idea i, després d’haver sospesat i debatut tots els aspectes, van posar-se d’acord en la següent redacció, la qual, traduïda a set o vuit llengües, havia de volar les cinc parts del món en ales dels cent diaris de més gran tiratge:

«PATRICK O’DONOGHAN, mariner, absent de Nova York des de fa quatre anys. Cent lliures esterlines de recompensa a qui el trobi. Cinc-centes lliures esterlines a ell mateix si es posa en contacte amb el que signa. No cal témer res, car la responsabilitat és coberta per prescripció.

Dr. Schwaryencrona, Estocolm.»



Tres dies després, l’anunci ja havia aparegut en molts diaris. Quan Erik el va llegir no pogué contenir un sospir i una mena de pressentiment de desfeta definitiva. El senyor Bredejord va manifestar que el considerava la bogeria més gran de la terra i que donava l’afer totalment per perdut, des d’aleshores.

Els esdeveniments, però, van demostrar que Erik i el senyor Bredejord s’equivocaven.





10

Tudor Brown, Esquire[5]


Un matí del mes de maig, el doctor es trobava al seu despatx quan el criat li va portar la targeta d’un visitant, que deia: Tudor Brown i la indicació: on board the Albatros, cosa que significa: Tudor Brown, a bord de l’Albatros.

El doctor no recordava ningú d’aquest nom i va dir:

—¡Feu-lo entrar!

En veure entrar el visitant, el doctor restà un xic sorprès i no sabia com lligar el nom feudal de Tudor amb el cognom molt plebeu de Brown. El visitant va entrar al despatx com hauria pogut entrar a una estació de ferrocarril, sense ni tan sols iniciar una salutació, i amb veu gutural i nasal alhora, va dir:

—¿Sou el doctor Schwaryencrona?

—El mateix —va respondre el doctor, i ja anava a fer sonar la campaneta per treure’s del davant aquell personatge tan mal educat, quan una paraula del nou-vingut va fer aturar-lo.

—He llegit el vostre anunci relacionat amb Patrick O’Donoghan —va dir l’estranger— i he pensat que us agradaria conèixer el que jo sé d’ell.

—Feu el favor de seure, senyor —respongué el doctor.

Però s’adonà que aquell foraster, sense esperar la invitació de seure, ja havia escollit el seient que li semblà més confortable; s’hi instal·là, posant-se les mans a les butxaques i alçava els peus fent que recolzessin a l’ampit de la finestra, mentre mirava el seu interlocutor amb un aire de suficiència.

—He pensat que acolliríeu aquests detalls amb satisfacció, ja que hi oferiu cent lliures. ¡Per això us els porto!

El doctor va fer una inclinació de cap, sense dir res.

—Segurament que us preguntareu qui sóc jo. Us ho diré tot seguit. Per la meva targeta sabeu que em dic Tudor Brown i que sóc súbdit britànic.

—¿Potser irlandès? —va demanar el doctor amb interès.

El foraster va dubtar un instant, sorprès, i continuà:

—No, ¡escocès!… Sí, ja sé que no en tinc l’aspecte i que més aviat em prenen per ianqui… però no hi fa res; ¡sóc escocès!

—¿Potser sou d’Inverness? —va suggerir el doctor continuant amb la seva idea favorita.

—No, d’Edimburg —va respondre—, però tant se val, ¡això no té res a veure amb la qüestió!… Jo tinc fortuna independent i no dec res a ningú. Si us dic qui sóc, és perquè m’agrada dir-vos-ho; ningú no m’hi obliga.

—Permeteu-me que us faci observar que jo no us ho he demanat —va dir, tot somrient, el doctor.

—¡No! ¡és veritat! ¡però no m’interrompeu, altrament no acabarem mai! Vós heu publicat uns anuncis per tal de saber què se n’ha fet de Patrick O’Donoghan, ¿oi? ¡Això vol dir que necessiteu aquells que ho saben!… ¡Jo, que us estic parlant, jo ho sé!

—¿Ho sabeu? —va dir el doctor apropant el seu seient al del foraster.

—Sí, però abans de dir-vos-ho, he de demanar-vos quin interès teniu en aquesta recerca.

—Ho trobo natural —va replicar el doctor.

En poques paraules va contar la història d’Erik, la qual va escoltar el visitant amb profunda atenció:

—I aquest noi, ¿encara és viu? —demanà Tudor Brown.

—Ja ho crec que viu. Té molt bona salut i el més d’octubre vinent començarà els seus estudis de medicina a la Universitat d’Uppsala.

El foraster va preguntar al doctor si no tenia cap altre mitjà de penetrar el misteri del naixement d’Erik si no era preguntant-ho a Patrick.

—No en conec cap altre —va respondre el doctor—; després de moltes gestions he arribat a saber que aquest Patrick O’Donoghan estava en possessió del secret i que només ell podia donar-me’n la solució; per això demano notícies seves per la via dels diaris, malgrat no tenir gran esperança d’obtenir-ne per aquest sistema. Tinc motius per creure que té raons molt greus per amagar-se i, per tant, és molt probable que no respongui mai als meus anuncis, de tal manera que penso recórrer a un altre procediment. Tinc les seves senyes, sé quins són els ports que visitarà preferentment i em proposo fer-lo buscar per agents especials.

El doctor no deia aquestes coses a la lleugera. En parlava amb la intenció formal de veure l’efecte que produïen en l’home que tenia al seu davant. Amb tot i la flema que volia demostrar aquell estranger, no va poder amagar un cert parpelleig i una lleugera contracció de la comissura dels llavis, però es va refer ràpidament i digué:

—¡Bé, doctor!, si no teniu altre mitjà d’estar informat que trobant O’Donoghan, ¡no n’estareu mai!… ¡Patrick O’Donoghan és mort! Mort i enterrat o, millor dit, ¡mort i ofegat a tres-centes braces de fons! Per un atzar, aquest home, el passat del qual em sembla misteriós, fa uns tres anys va entrar com a gabier a bord del meu iot, Y Albatros. Jo faig creuers de set a vuit mesos i heus aquí que, ara farà uns tres anys, navegant a les envistes de Madera, el gabier Patrick O’Donoghan va caure al mar. Vaig fer parar, el vam buscar i, un cop trobat, l’assistírem a bord amb totes les atencions possibles… però fou debades… havia mort. ¡Calgué tornar al mar la presa que li havíem arrancat!… tot va quedar registrat al llibre de bord i, com que vaig pensar que us podria ésser d’utilitat, ¡he fet fer una còpia certificada que he portat amb mi!

Tot dient-ho, Tudor Brown es tragué la cartera, d’on prengué un full de paper ple de segells i el va presentar al doctor.

Aquest el va llegir ràpidament. Es tractava d’un extracte del llibre de bord de l’Albatros, el propietari del qual era Tudor Brown, i s’hi anotava la defunció del gabier Patrick O’Donoghan a les envistes de l’illa de Madera, tot plegat degudament certificat per dos testimonis patentats com essent conforme a l’original i registrat a Londres pels comissaris de Sa Majestat Britànica. El document semblava perfectament autèntic, però la manera com arribava a les seves mans era tan estranya que el doctor no pogué evitar de formular, en veu alta, l’estranyesa que sentia. De totes maneres ho féu amb la seva cortesia habitual.

—Permeteu-me una pregunta, només una pregunta —va dir.

—Parleu, doctor.

—¿Com és que porteu a la butxaca un document com aquest, ben preparat, ben certificat i legalitzat?… i ¿per què me’l porteu?

—¡Heu dit una pregunta i me’n feu dues! Respondré punt per punt. Porto aquesta certificació a la butxaca per la raó que, havent vist els vostres anuncis i podent donar-vos la informació que demanàveu, he volgut donar-vos-la completa i definitiva, tant com podia… i us la porto perquè, trobant-me a bord del meu iot per aquests paratges, m’ha semblat natural de presentar-vos personalment aquest paper per tal de satisfer la vostra curiositat i la meva.

No hi havia res a dir. Tanmateix, el doctor preguntà:

—¿Teniu a bord alguns mariners que hagin conegut Patrick O’Donoghan?

—Sí, alguns.

—¿Em permetríeu que els en parlés?

—¡Tant com vulgueu! ¿Voleu venir a bord ara mateix?

—¡Si no us fa res! —digué el doctor.

Al moment, va tocar un timbre, es va fer portar la pellissa folrada, el bastó i el capell i se n’anà amb Tudor Brown. En cinc minuts arribaren al moll on era amarrat l’Albatros. Els hi rebé un vell llop de mar de cara rubicunda i patilles grises, la fesomia del qual respirava franquesa i lleialtat.

—Senyor Ward, us presento un gentleman que desitja informar-se de l’accident de Patrick O’Donoghan —va dir Tudor Brown.

—¿Patrick O’Donoghan?… —respongué el vell mariner— ¡que Déu hagi acollit la seva ànima!… ¡no ens va donar prou feina a pescar-lo el dia que es va ofegar a les envistes de l’illa de Madera! ¡I de què va servir, si, finalment, el vam haver de tornar als peixos!

—¿Feia temps que el coneixíeu? —va preguntar el doctor.

—¿Aquell tauró?… No, ¡en bona fe! ¡potser feia un any o dos! Em sembla que el vam enrolar a Zanzíbar, ¿oi Tommy Duff?

—¿Qui em crida? —va preguntar un mariner jove que estava netejant la barana de l’escala.

—¡Jo! —va respondre l’altre—. ¿Oi que fou a Zanzíbar que reclutàrem Patrick O’Donoghan?

—¿Patrick O’Donoghan? —digué el mariner, com si no ho recordés del tot—. ¡Ah, sí!, ja me’n recordo… ¡aquell gabier que es va morir quan va caure a l’aigua a les envistes de Pilla de Madera! ¡Sí, senyor Ward, de Zanzíbar venia!

El doctor va fer que li descriguessin l’irlandès i va tenir la seguretat que les senyes que li donaven corresponien a les que ell posseïa. Aquella gent semblava honesta i sincera. La uniformitat de les seves respostes podia semblar un xic estranya i fingida per un acord previ. De totes maneres, no havien conegut Patrick sinó durant un any a tot estirar i tampoc podien saber mol-tes altres coses que les seves senyes i la seva mort.

L’Albatros era un iot molt ben dotat; si hagués tingut alguns canons hauria pogut passar per un vaixell de guerra. La netedat més rigorosa hi regnava. Els homes anaven ben vestits, admirablement disciplinats. Tot el conjunt infonia una impressió que feia el pes i que va actuar de manera invencible en l’esperit del doctor.

Va declarar-se enterament satisfet de les respostes i va creure indispensable invitar a dinar Tudor Brown, però aquest, que es passejava amunt i avall de la coberta, xiulant una tonada, va dir que no podia perquè mai no menjava en terra. El doctor, doncs, va retirar-se sense obtenir d’aquell estrany personatge ni tan sols un gest de comiat.

La primera cosa que va fer, fou anar-ho a contar tot al senyor Bredejord, qui el va escoltar sense dir cap paraula i es va prometre, per la seva banda, de fer una contra-investigació, però quan va voler començar-la, en companyia d’Erik, aquell mateix dia, va topar amb una dificultat. L’Albatros havia deixat Estocolm sense dir on es dirigia i sense que enlloc constés l’adreça del senyor Tudor Brown.

Això sol era el que els quedava a les mans: l’acta de defunció de Patrick O’Donoghan, degudament certificada.

Ara bé, ¿tenia algun valor aquesta acta? La van fer examinar pel cònsol general d’Anglaterra a Estocolm, i aquest la va considerar perfectament autèntica tant pels segells com per les signatures. Les indagacions fetes a Edimburg resultaren nul·les car ningú no coneixia Tudor Brown.

El que no es podia negar, cosa que va fer anul·lar qualsevol oposició, és que ja no es va sentir parlar més d’O’Donoghan i que els anuncis publicats no produïen cap efecte.

I, naturalment, desaparegut per sempre Patrick O’Donoghan, no subsistia la més petita esperança d’arribar a desentranyar el misteri de la naixença d’Erik. Ell mateix es veia obligat a reconèixer que qualsevol altra investigació no tenia ja cap utilitat.

La tardor següent, Erik va començar els seus estudis mèdics a Uppsala, segons desitjava el doctor. Però abans volgué examinar-se de capità de llarga travessia. Això sol ja hauria demostrat que no renunciava als seus projectes de viatjar. També covava un altre maldecap, un maldecap que li coïa i que, sense que el doctor no se n’adonés, li feia anhelar un pretext per anar-se’n tan aviat com haguessin acabat els seus estudis, i aquest pretext només el podia trobar emmarcat en un pla general de viatges. La causa d’aquest desig d’anar-se’n era l’aversió que cada vegada més li manifestava froken Kajsa, la neboda del doctor, la qual no perdia cap avinentesa per tal de demostrar-la-hi; ell, però, de cap manera no hauria volgut deixar que el seu protector arribés a tenir-ne sospita.

La seva relació amb la noia sempre havia estat molt especial. Erik, al cap de set anys, i com des del primer dia de la seva arribada a Estocolm, continuava considerant la petita fada com a model de totes les elegàncies i de totes les perfeccions mundanes. Li havia dedicat una admiració sense reserves i havia fet esforços heroics per esdevenir-ne amic. Kajsa, però, no havia pogut acostumar-se a la idea de veure com aquell «intrús» —així l’anomenava— anava ocupant un lloc privilegiat a casa del doctor ni acceptava tampoc que el tractessin com a fill adoptiu, mentre es convertia en el favorit dels tres amics. Els èxits escolars d’Erik, la seva bondat, el seu bon caràcter, en lloc de constituir motius d’acostament a ella, es tornaven més aviat motius de gelosia. En el fons, Kajsa no perdonava al noi el fet de ser només un pescador, un xicot de poble. Li semblava que això rebaixava la casa del seu oncle i a ella mateixa de l’alt grau en què li agradava considerar-se encimbellada a l’escala social. Però encara s’agreujà la situació quan s’assabentà que Erik ni tan sols era un noi del poble… ¡era un infant trobat! Això li va semblar talment monstruós i deshonorant, i no es trobava molt lluny de pensar que un infant trobat, dintre la jerarquia dels éssers, tenia un lloc per sota del gat i del gos. I aquest sentiment se li traslluïa en les mirades de desdeny, els silencis més mortificants, els menyspreus més cruels. ¿Els invitaven a una reunió de joves a una casa amiga? ¡De cap de les maneres volia dansar amb ell! A taula, es feia la desentesa per no haver de respondre a allò que ell deia o no en feia cas. Sempre procurava humiliar-lo.

El pobre Erik havia endevinat la causa d’aquest comportament tan poc caritatiu. Li era impossible comprendre per què la desgràcia de no conèixer la seva família i la seva pàtria podia esdevenir un greuge en contra d’ell. Un dia va provar de fer-la entrar en raó, de fer-li entendre la injustícia i la crueltat d’aquell prejudici, però ella no va voler ni tan sols escoltar-lo. Com més grans es feien, més s’eixamplava aquell abisme que els separava. Als divuit anys, Kajsa havia fet la seva entrada en societat. L’afalagaven i l’adulaven com a veritable hereva que era, i aquestes atencions li confirmaven la seva opinió que era feta d’una pasta diferent de la resta dels mortals.

Al començament Erik s’afligia per aquests menyspreus, més tard acabà indignant-se’n i jurant-se que en triomfaria. Aquest mateix sentit d’humiliació constituïa, en gran manera, un estímul que abrandava l’ardor apassionat amb què seguia els estudis. Tenia ganes d’enfilar-se molt amunt en l’estimació pública a força de treballar, per tal que tothom estigués obligat a ajupir-se. Però també es jurava que, a la primera ocasió, s’allunyaria d’aquella casa on cada dia el marcava una secreta humiliació. Abans que tot calia, però, que el bo del doctor ignorés els motius de la partença. Calia que només els atribuís a la passió pels viatges. I era per això que parlava amb freqüència d’enrolar-se, tan aviat com acabés els estudis, en alguna expedició científica. I era per això que, mentre seguia a Uppsala els cursos de medicina, es preparava per a les feines, els exercicis més severs i la vida de fatigues i perills que és el fat dels grans viatgers.





11

Ens escriuen des del «Vega»…


Corria el mes de desembre de 1878. Erik acabava de complir els vint anys i tot just havia passat el seu primer examen de doctorat. Tot Suècia, i pot dir-se que tot el món, tenia els ulls fits en la gran expedició àrtica del navegant Nordenskiöld. Després d’haver preparat la seva empresa amb diversos viatges a les regions polars, després d’haver estudiat a fons totes les dades del problema, Nordenskiöld volia intentar, una vegada més, la descoberta del pas nord-est de l’Atlàntic al Pacífic, el qual, des de feia tres segles, havia frustrat els esforços de totes les nacions marítimes.

El programa d’aquesta expedició havia estat planejat per aquest navegant suec i detallat en una memòria magistral en què establia els motius que li feien creure que el pas nord-est podria ser practicable a l’estiu, i els mitjans amb els quals esperava assolir aquest desideràtum geogràfic. L’intel·ligent despreniment de dos armadors escandinaus i l’ajuda del govern suec havien permès d’organitzar l’expedició segons les condicions que l’explorador creia necessàries per a l’èxit.

El 21 de juliol de 1878 Nordenskiöld havia sortit de Tromsø a bord del Vega amb la intenció d’arribar a l’estret de Behring travessant el nord de Rússia i de Sibèria. El lloctinent Palanders, de la marina sueca, manava el vaixell a bord del qual, juntament amb el cap de l’expedició i inspirador del viatge, es trobava tot un estat major de botànics, geòlegs, metges i astrònoms. El Vega, aparellat especialment per a aquesta expedició, era un vaixell de cinc-centes tones, construït recentment a Bremen, equipat amb una hèlix i una màquina de seixanta cavalls. Tres vaixells carboners havien d’acompanyar-lo fins a punts successius i determinats de la costa siberiana. Tot era previst per a una campanya de dos anys si s’esdevenia que fos necessari hivernar tot fent camí. Nordenskiöld, però, no desesperava de poder arribar abans de la tardor a l’estret de Behring, gràcies a les mesures tan precises que havia pres, i tot Suècia compartia la seva esperança.

Havent sortit del port més septentrional de Noruega, el Vega va arribar, el 29 de juliol, a Nova-Zembla; el primer d’agost al mar de Kara; el 6 d’agost a la desembocadura del Ienissei. El 9 d’agost doblava el cap Txeliüskin o del Nord-est, punt extrem del vell continent que encara cap vaixell no havia franquejat mai. El 7 de setembre atracava a la desembocadura del Lena i deixava partir el tercer carregament de carbó que l’havia esperat, i el 16 d’octubre un telegrama, d’Irkutsk, anunciava al món l’èxit de la primera etapa de l’expedició.

Les cartes del Vega, dipositades a Irkutsk al mateix temps que el telegrama, trigaren més de sis setmanes per arribar a Estocolm. Finalment, com no podia ésser altrament, hi arribaren, i un dels més grans periòdics de Suècia publicava un reportatge sobre la primera part del viatge. L’informe es devia a la ploma d’un jove doctor en medicina agregat a l’expedició.

Aquell mateix dia, durant el desdejuni, l’advocat Bredejord llegia amb molt d’interès els detalls de l’expedició que el diari oferia a quatre columnes. De sobte, va llegir quelcom que li produí un sobresalt. Ho llegí dues vegades, ho va tornar a llegir i es va alçar d’una revolada. Agafar pellissa i capell i córrer cap a casa del doctor tot fou u.

—¿Heu llegit la correspondència del Vega? —va dir mentre entrava com un huracà al «matsal» on el seu amic estava esmorzant en companyia de Kajsa.

—Només he començat a fer-ho —va respondre el doctor—, volia continuar després tot fumant la pipa.

—Així, ¿no heu vist res?

—¡No! —respongué el doctor calmosament.

—Doncs, escolteu —va dir Bredejord apropant-se a la finestra—: «Dies 30 i 31 de juliol: hem penetrat a l’estret de Jugor i atraquem davant d’un poblat samoiede que es diu Txabarova. Hem desembarcat. Hem examinat alguns d’aquells pescadors per tal de comprovar l’extensió del seu sentit dels colors. Hem trobat aquest sentit desenvolupat normalment. Hem comprat dos salmons magnífics…»

—Perdoneu-me —va interrompre el doctor tot somrient—. ¿Es tracta d’una endevinalla? Confesso que no comprenc l’interès d’aquests detalls…

—¡Ah! —digué Bredejord—. ¿No hi veieu cap interès?… Espereu una mica i ja ho veureu…

«… hem comprat a un pescador samoiede dos salmons magnífics d’una espècie no descrita fins ara, que he conservat en alcohol malgrat les protestes del nostre cuiner. Quan el pescador se’n tornava, caigué a l’aigua. El pescàrem mig ofegat i encarcarat pel fred com una barra de ferro i, d’escreix, amb una ferida al cap. L’hem transportat, sense coneixement, a la infermeria. Despullat i un cop al llit ens adonem que aquest pescador és europeu. És de cabells roigs, té el nas aixafat per algun accident i damunt del pit, a la banda del cor, porta el següent tatuatge: Patrick O’Donoghan, Cynthia…»

En arribar aquí, el doctor Schwaryencrona llançà un crit de sorpresa. L’advocat continuà llegint:

«… després d’un massatge enèrgic, el pescador torna en si, però en aquell estat no podem desembarcar-lo. Resta amb nosaltres. Té febre i delira. 3 d’agost: el pescador de Txabarova ja s’ha refet. Ha semblat que se sorprenia de trobar-se a bord del Vega i camí de Txeliüskin, però aviat se n’ha acontentat. La seva coneixença de la llengua samoieda ens pot ésser útil i l’hem convençut de resseguir amb nosaltres la costa de Sibèria. Parla anglès amb un accent nasal com el dels ianquis, pretén ésser escocès i anomenar-se Johnny Bowles. Segons diu, fa temps hauria vingut a Nova Zembla amb uns pescadors russos i, més tard, s’hauria establert en aquests paratges. El nom tatuat al seu pit diu que és el d’un amic d’infantesa, mort de fa molt temps…»

—¡No hi ha cap dubte que es tracta del nostre home! —va dir, emocionat, el doctor.

—¿Oi que no pot haver-hi cap dubte? El nom, el vaixell, les senyes… no hi manca res. Fins i tot el pseudònim escollit: Johnny Bowles, i àdhuc el fet d’afirmar que Patrick O’Donoghan és mort… tot plegat, ¿no són proves a balquena?

Els dos homes restaren silenciosos una bona estona mentre reflexionaven en les possibles conseqüències d’aquella revelació.

—¿Com podríem anar a buscar-lo, tan lluny? —va dir, per fi, el doctor.

—Evidentment és difícil —va replicar el senyor Bredejord— ¡però ja és alguna cosa saber que existeix i conèixer en quin lloc del món es troba! ¡Potser sorgirà, tard o d’hora, una ocasió de comunicar-nos-hi!

La discussió sobre el tema podia allargar-se indefinidament. Erik va tornar d’Uppsala a les dues. També havia llegit la correspondència del Vega i havia agafat el tren sense perdre un instant; però, cosa singular, no era el sentiment d’alegria sinó més aviat el d’angoixa el que el dominava.

—¿Sabeu de què tinc por ara? —va dir—. Temo que el Vega no hagi sofert algun contratemps… Penseu que ja som al desembre i els caps de l’expedició comptaven d’arribar a l’estret de Behring abans del mes d’octubre. Si ho haguessin aconseguit, ja ho sabríem, car el Vega ja faria temps que hauria arribat al Japó o, almenys, a Petropaulosk, a les illes Aleutianes o a alguna estació del Pacífic des d’on en tindríem notícies… Ara bé, els telegrames i les cartes que han arribat via Irkutsk porten data del 7 de setembre, és a dir, que fa més de tres mesos que ningú no sap què se n’ha fet del Vega… És a dir, que no ha arribat a l’estret de Behring al seu degut temps…, o sigui, que deu haver tingut la mateixa sort que totes les expedicions que des de fa tres segles proven de descobrir el pas nord-est. ¡Vet aquí la deplorable conclusió que s’imposa!

—Potser el Vega s’ha vist obligat a hivernar entre el gel com ja era previst —va objectar el doctor.

—Aquesta és la hipòtesi més favorable, i un hivernatge d’aquesta natura comporta tants de perills que gairebé equival a un naufragi. ¡En tot cas, hi ha una cosa segura, i és que si hem de tornar a tenir notícies del Vega, no en tindrem fins a l’estiu que ve!

—¿I per què?

—Per la senzilla raó que si el Vega no s’ha enfonsat, es troba actualment encerclat pels gels i no podrà sortir-ne fins al juny o al juliol, en el millor dels casos.

—¿Quina conclusió en treus? —va preguntar a Erik el doctor.

—¡La meva conclusió és que no puc esperar tant de temps sense arribar a aclarir una qüestió que, per a mi, té una importància tan gran!

—¿Què vols fer? ¡Bé cal acceptar el que és inevitable!…

—Sempre que la inevitabilitat no sigui només aparent —va respondre Erik—. Si les cartes han seguit la via d’Irkutsk, ¿per què no podria seguir jo la mateixa via?… ¡Resseguiria la costa siberiana!…, m’informaria per la gent del país, preguntaria si sabien alguna cosa d’un vaixell naufragat o encerclat pels gels…, potser trobaria Nordenskiöld… i Patrick O’Donoghan… ¡És una empresa que bé val la pena intentar-la!

—¿En ple hivern?

—¿Per què no? És l’estació més favorable per viatjar en trineu a les latituds altes.

—Sí, però t’oblides que tu no hi ets encara a aquestes latituds i que la primavera hi arribarà abans que tu.

—És veritat —digué Erik vençut per la força d’aquesta objecció. I va quedar absorbit en els seus pensaments i amb la mirada fixa a terra.

—¡No importa! —va dir tot d’una—. Hem de trobar Nordenskiöld i, amb ell, Patrick O’Donoghan… ¡els trobarem o jo no seré jo!

La idea d’Erik era ben senzilla. Consistia a comunicar als diaris d’Estocolm el dilema de la sort del Vega: o s’havia enfonsat o es trobava bloquejat pels gels… i la nota acabaria fent ressaltar la necessitat d’anar a ajudar-los.

L’opinió pública es va pronunciar unànimement a favor d’una expedició de socors. Es formaren comitès i s’obriren subscripcions. El comerç, la indústria, les escoles, els tribunals de justícia, totes les classes socials volgueren aportar la seva contribució a l’empresa. Un armador molt ric va oferir-se a equipar per propi compte un vaixell, que aniria a buscar el rastre del Vega i que s’anomenaria Nordenskiöld.

L’entusiasme creixia a mesura que els dies s’escolaven sense portar notícies positives de Nordenskiöld. A últims de desembre, les sumes recollides atenyien una xifra considerable. El doctor Schwaryencrona i l’advocat Bredejord anaven en cap de llista amb una subscripció de deu mil corones cadascú. Formaven part del comitè directiu que havia escollit Erik com a secretari.

¡E11 n’era l’ànima! El seu ardor, la seva modèstia, la seva evident competència en totes les qüestions relatives a l’empresa —que ell estudiava i aprofundia sense parar— li conquistaren ben aviat la influència més decisiva. Des del primer moment, no havia amagat que la seva intenció era formar part de l’expedició, ni que fos com a simple mariner. Deia que hi tenia un interès superior i personal i, amb això, donava més pes a les excel·lents idees que suggeria als organitzadors. Tots els treballs preparatoris foren dirigits per ell.

Com a primera mesura, convingueren que afegirien un segon vapor al Nordenskiöld per tal que les recerques fossin completes, i que seria un vaixell de vapor, perquè havia quedat ben demostrat que la principal causa dels fracassos a les expedicions anteriors era deguda al fet de navegar en velers. Els navegants àrtics, especialment en un viatge d’exploració, no haurien de restar supeditats al vent, haurien de comptar amb una velocitat mitjana, haurien de poder forçar la marxa en un moment donat quan es tractava de franquejar un pas perillós i de poder anar a buscar sempre la mar lliure, coses totes elles sovint impossibles en la navegació a vela.

A més a més, el comitè va decidir que el vaixell aniria protegit amb un revestiment de fusta de roure verda de sis polzades de gruix i que estaria dividit en compartiments estancs que el farien independent de les avaries parcials ocasionades pel xoc dels gels, i amb una bodega preparada per a poder transportar una provisió relativament considerable de carbó.

Hom va escollir un «schooner» de cinc-centes quaranta tones, en què una tripulació de divuit homes pogués maniobrar amb facilitat. Tot conservant la seva armadura de pals i veles, aquest «schooner» va ésser proveït d’una màquina de vapor de vuitanta cavalls i d’una hèlix, disposada de tal manera que es pogués pujar a bord si els gels la feien perillar. Per si el carbó escassejava, una de les calderes va ésser transformada a fi de cremar olis o greixos, fàcils de trobar a les regions àrtiques. El buc del vaixell va ésser reforçat amb bigues transversals per tal d’oferir més resistència a la pressió del gel i, finalment, es va instal·lar a proa un reforç cuirassat i armat d’un esperó d’acer que pogués obrir-se pas a través dels bancs de gel.

Donaren al «schooner» el nom d’Alaska, en raó de la direcció que hauria de seguir. S’havia decidit, en efecte, que el Nordenskiöld aniria pel mateix camí que el Vega, mentre que el segon vaixell seguiria l’oposat donant la volta al món, i així arribaria als mars siberians per la península d’Alaska i l’estret de Behring. D’aquesta manera la possibilitat de trobar el Vega era doble, tant si es trobava en dificultats com si només es trobaven les seves desferres. Mentre un dels vaixells buscaria el Vega anant al seu darrere, l’altre miraria de trobar-lo per davant.

Després de pensar-s’ho bé, Erik va decidir de formar part de l’expedició de l’Alaska. El Nordenskiöld —pensava Erik— pot navegar mesos i mesos sense atènyer el Vega, mentre que els qui anirem en sentit invers, com l’Alaska, l’hem de trobar per força, si és que encara existeix.

I, als ulls d’Erik, la qüestió més important era de trobar el Vega al més aviat possible, a fi de trobar-se amb Patrick O’Donoghan. El doctor i el senyor Bredejord aprovaren plenament aquests plans quan Erik els els va exposar.

Mentrestant, s’avançaven els treballs de preparació de l’Alaska: provisions, queviures, vestits especials consagrats per l’experiència, mariners de primera, avesats al fred durant les seves campanyes a Islàndia o Groenlàndia. El comandament fou confiat a un oficial de la marina sueca i com a segon de bord tindria Erik i, a més, un segon i un tercer oficials.

Haurien de carregar explosius que podien ser necessaris per fer saltar possibles barreres de gel i abundants provisions de conserves antiescorbútiques per tal de lluitar contra les malalties de l’Àrtic. Un potent far que s’instal·laria al pal major permetria il·luminar, de nit, la ruta de l’Alaska. També s’embarcaren set barques auxiliars, sis trineus, un parell d’esquís per a cada home de la tripulació, quatre canons «Gattling», trenta fusells de repetició i les municions necessàries.

Els preparatius ja s’acabaven, quan un bon dia com-paregueren maaster Hersebom i el seu fill Otto, acompanyats del seu gos Klaas i demanaren enrolar-se com a mariners a bord de l’Alaska. Veient el seu interès i tenint en compte l’ajuda que podien representar, el doctor va aconseguir que fossin admesos pel comitè.

A començament de febrer de 1879 tot era a punt. L’Alaska podia disposar de cinc mesos sencers per arribar a l’estret de Behring a la fi de juny, època que es considerava la millor per a l’exploració. Anirien per la via més directa, o sigui per la Mediterrània, el canal de Suez, l’Oceà Índic i els mars de la Xina. El subministrament de carbó es faria a Gibraltar, Aden, Colombo, Singapur, Hong-Kong, Yokohama i Petropaulosk.

Des de cada una d’aquestes parades l’Alaska havia de telegrafiar a Estocolm i, si hi havia notícies del Vega, les hi farien saber.

Es va presentar una dificultat molt gran que podia amenaçar amb retardar la sortida. Les despeses per dotar el vaixell de tot allò que es considerà necessari foren tan grosses que el capital restant semblava massa curt per als crèdits que l’expedició havia de fer servir, com les de carbó i altres despeses. S’obrí una nova subscripció i, immediatament, arribaren al comitè dues cartes certificades. Una d’elles, era del senyor Malarius, mestre d’escola a Noroë i llorejat de la Societat de Botànica. Contenia un bitllet de cent corones i demanava ésser agregat a l’expedició en qualitat d’ajudant-naturalista. La segona contenia un xec de vint-i-cinc mil corones i aquesta lacònica nota:

«¡Per al viatge de l’Alaska!

De part del senyor Tudor Brown, a condició d’ésser admès com a passatger.»





12

Passatgers imprevistos


La demanda del senyor Malarius tenia un caràcter massa emotiu per no ésser acollida amb benevolència pel comitè. Fou, doncs, votada entusiàsticament, i el digne mestre de minyons, la reputació del qual com a botànic estava més estesa del que ell mateix es pensava, fou nomenat ajudant-naturalista de l’expedició.

Quant a la condició presentada per Tudor Brown com a compensació al seu pagament de vint-i-cinc mil corones, tant el doctor com l’advocat, d’entrada, volien combatre-la, però a l’hora de confessar quins eren els motius de la seva negativa, no saberen què dir. ¡No tenien cap raó vàlida per refusar una contribució tan important! Tudor Brown, és cert, havia portat al doctor el certificat de defunció de Patrick O’Donoghan i, no obstant, ara semblava que era viu. Però, ¿on era la prova de la mala fe de Tudor Brown en aquest assumpte? Això és el que el comitè demanaria, amb tota justícia, abans de refusar una quantitat que solucionava el seu problema. Tudor Brown podia sostenir que havia estat sincer i la seva actual demanda semblava provar-ho. Potser la seva finalitat no era sinó comprovar com era que Patrick O’Donoghan —que ell creia ofegat a les envistes de Madera— es trobava a la costa de Sibèria. Fins i tot suposant que Tudor Brown amagués d’altres intencions, encara era millor vigilar-lo, conèixer-lo, tenir-lo a mà. Car, de dues coses, una. O no tenia res a veure amb la investigació que feia tant de temps menaven els amics d’Erik, i aleshores era inútil tractar-lo com a adversari, o, contràriament, tenia un interès personal en aquest afer tan obscur i, si era així, valia cent vegades més veure com actuava per tal de poder combatre’l.

El doctor i el senyor Bredejord començaren, doncs, per no oposar-se al fet que Tudor Brown embarqués i, a poc a poc, els anà envaint un desig d’estudiar ells mateixos aquell home singular i arribar a saber per què volia ésser passatger de l’Alaska. ¿Com fer-ho, però, sense embarcar ells i tot? Al capdavall, ¡la cosa no seria tan absurda! L’itinerari de l’Alaska era ben seductor, almenys en la seva primera part. O sigui, que el doctor, gran afeccionat als viatges, va demanar d’ésser admès com a passatger, encara que només fos fins a les mars de la Xina i, naturalment, pagant el preu que el comitè considerés convenient.

El seu exemple va actuar amb força irresistible en el senyor Bredejord, el qual feia temps que somniava en un viatge als països del sol. També va sol·licitar una cabina en les mateixes condicions que el doctor.

Tots els seus coneguts cregueren, aleshores, que el professor Hochstedt faria igual que els altres, en part per curiositat científica, en part per la por d’haver de passar molts mesos sense els seus dos amics. Però tothom s’equivocà. El professor, malgrat les seves ganes d’anar-hi, va sospesar tan bé el pro i el contra que no podia arribar a una conclusió. Es va jugar el viatge a cara o creu i la sort li va ordenar de quedar-se.

La marxa fou fixada irrevocablement per al 10 de febrer. El 9, Erik sortí a esperar el senyor Malarius. Quina no va ésser la seva sorpresa en veure que també arribaven la senyora Katrina i Vanda. S’havien instal-lat en una fonda modesta, però el doctor va exigir que anessin a casa seva, cosa que va disgustar molt Kajsa, car no trobava prou distingits aquells hostes.

Vanda s’havia transformat en una noia gran, d’una bellesa que havia mantingut totes les seves prometen-ces. Acabava d’examinar-se amb èxit a Bergen d’uns estudis que podien permetre-li aspirar a una càtedra de professor d’una escola superior, però ella preferia quedar-se a Noroë, prop de la seva mare, i faria la suplència del senyor Malarius durant la seva absència. El més encisador del comportament de Vanda era l’absència de pretensió i la naturalitat perfecta de les seves maneres.

Durant la vesprada, una reunió íntima va ajuntar tota la família adoptiva d’Erik. El senyor Bredejord i el doctor jugaren amb el senyor Hochstedt una darrera partida de «whist». En aquesta ocasió s’adonaren que el senyor Malarius era un expert de primera en aquest joc, cosa que permetria passar bones estones a bord de l’Alaska. Després es féu música i Kajsa i Vanda lluïren les seves respectives habilitats en aquest camp i amb un gran bol de ponx brindaren per l’èxit de l’expedició.

L’endemà, a punta de dia, tothom era a bord, llevat de Tudor Brown. Des del moment d’enviar la seva carta, no havia tornat a donar senyals de vida. La marxa era programada per les deu del matí. A la primera campanada, el comandant Marsilas féu llevar l’àncora i la campana va sonar per avisar els visitants que deixessin el vaixell.

—¡Adéu Erik! —va cridar Vanda.

—¡Adéu fill meu! —exclamà Katrina abraçant el jove lloctinent.

—¿I tu, Kajsa, no em dius res? —va preguntar Erik i va avançar un pas com si anés a abraçar-la.

—Et desitjo que no se’t geli el nas i que puguis descobrir que ets un príncep disfressat —va dir-li tot rient amb impertinència.

L’avís de la campana esdevenia més i més imperiós. La gentada de visitants anava baixant l’escala en direcció a les barques que s’apilotaven per acomiadar-los. Enmig d’aquesta confusió, gairebé ningú no va adonar-se de l’arribada d’un retardatari, qui entrava a coberta amb una maleta a la mà.

Aquest era Tudor Brown. Va presentar-se al capità i va reclamar la cabina que li havia estat assignada.

Un minut més tard, després de dos o tres xiulets estridents i perllongats, l’hèlix entrava en joc: un bulli-ment d’escuma blanquejava l’aigua del cantó de popa i l’Alaska, lliscant majestuosament sobre la verdor de les aigües del Bàltic, sortia d’Estocolm entremig de les aclamacions de la gent que feia voleiar capells i mocadors.

Erik, a dalt de la passarel·la, s’ocupava de la maniobra. Bredejord i el doctor, repenjats a les baranes de babord, enviaven una darrera salutació a Kajsa i a Vanda, les quals els la tornaven des de l’escullera. El senyor Malarius —que ja sentia els efectes del mareig— anà a estirar-se a la seva llitera. Tots ells, dominats pel sentiment de la separació, no havien reparat en Tambada de Tudor Brown.

El doctor, doncs, no pogué reprimir un moviment de sorpresa quan, en girar-se, el va veure venir de dret vers ells, amb les mans a les butxaques, amb el mateix vestit que duia a la seva primera entrevista i amb el capell, com clavat amb cargols, damunt del cap.

—¡Bon temps! —va dir Tudor Brown, per tota salutació i a manera d’introducció.

El doctor romangué estupefacte d’aquest aplom. Va esperar uns moments per tal que l’estrany personatge insinués una excusa o donés una explicació del seu comportament. Veient que no deia res, va obrir el foc:

—¡Molt bé, senyor Brown; segons sembla Patrick O’Donoghan no és mort, com algú deia!

—Això és, precisament, el que cal saber —va respondre Brown amb impertorbable flema— i ha estat per assegurar-me’n que he volgut fer aquest viatge.

Havent dit això, Tudor Brown va fer un tomb en rodó i, com que segurament va creure que l’explicació era perfectament satisfactòria, començà a recórrer la coberta, a grans gambades, i xiulant la seva tonada favorita.

¿Quina podia ésser la finalitat d’aquell Tudor Brown en basquejar-se per establir la mort de Patrick O’Donoghan? ¿I què perseguia, ara, navegant amb l’Alaska? Era impossible dir-ho, però era difícil de no pensar que tot plegat tenia una relació més o menys directa amb la història del Cynthia i amb el «nen del salvavides». L’interès que demostrava per Patrick O’Donoghan, segons Erik i els seus amics, podia lligar-se al seu coneixement de l’afer que hom li suposava i només era per això que calia trobar l’irlandès. Es trobaven en presència d’un home que, sense que ningú l’hi hagués convidat, havia vingut a declarar que Patrick era mort i, tan aviat com la seva declaració era desmentida de la manera més imprevista, imposava la seva presència a l’expedició que n’havia de fer les recerques. Per força hi havia de tenir un interès personal, i el fet mateix que hagués anat a trobar el doctor Schwaryencrona assenyalava la connexió d’aquest interès amb la investigació iniciada pel doctor.

Tot semblava indicar, doncs, que en aquell problema Tudor Brown constituïa un factor tan important, almenys, com el mateix Patrick O’Donoghan. ¿Qui sap si ja coneixia el secret que ells tractaven d’aclarir? Si era així, ¿calia felicitar-se de portar-lo a bord o calia inquietar-se’n? Bredejord s’inclinava per la darrera opinió i considerava aquell personatge molt poc tranquil·litzador. El doctor, al contrari, al·legava que bé podia ésser que Tudor Brown anés de bona fe i que amagués un fons d’honradesa sota un aspecte d’excentricitat.

—Si sap alguna cosa —deia el doctor— és possible que el fem cantar un dia o altre, aprofitant-nos de la familiaritat que engendra un llarg viatge; si fos així, tindríem molta sort i, en el pitjor cas, ja veurem què té a veure amb l’irlandès, en el supòsit que arribem a trobar-lo.

Erik ni tan sols gosava expressar el sentiment que l’aspecte d’aquell home havia despertat en ell. Era més que repulsió, era una mena d’odi, unes ganes instintives d’engrapar-lo i tirar-lo al mar. Tenia la convicció irresistible que aquell individu, d’una manera o altra, tenia relació amb la desgràcia de la seva vida. No podia fer ni dir res més, sinó que, si hagués estat per ell, mai no l’hauria admès a bord.

¿Com havien de tractar-lo? Les opinions eren divergents. Per un cantó podia convenir tractar-lo amb benevolència, almenys aparentment, per tal de fer-lo parlar; per l’altre, sentien repugnància a representar aquesta comèdia. Decidiren, doncs, deixar a Tudor Brown i a les circumstàncies la cura de traçar l’actitud que calia tenir-hi.

L’espera no fou llarga. A les dotze en punt, la campana va sonar per a dinar. En arribar a la taula del capità, trobaren que Tudor ja s’hi havia instal·lat, sempre amb el seu capell, i sense cap intenció d’entrar en relació amb els seus veïns. Era tan grosser que feia indignar. Se servia primer que ningú, escollia els talls millors, menjava i bevia com un ogre. Dues o tres vegades que el capità o el doctor li adreçaren la paraula, no va dignar-se respondre o, si de cas, només responia amb un gest.

Havent dinat, s’ajagué a la seva cadira de braços i, mentre s’escurava les dents, va preguntar al capità Marsilas:

—¿Quin dia arribem a Gibraltar?

—El 19 o el 20, em penso —va respondre el capità. Tudor Brown es va treure una petita agenda de la butxaca i va consultar el calendari.

—Així, doncs, el 22 seríem a Malta, el 25 a Alexandria i a la fi de mes a Aden —va remugar.

Dit això, s’aixecà, pujà a coberta i començà a passejar amunt i avall.

—¡Quin company de camí ens ha donat el comitè! —no pogué estar-se de dir el capità.

Bredejord anava a contestar-li quan un escàndol espantós que venia de dalt de l’escala li va tallar la paraula. Eren crits, lladrucs, veus confoses. Tothom s’alçà i corregué cap a coberta.

L’escàndol l’ocasionava Klaas, el gos groenlandés de maaster Hersebom, a qui no devia agradar la cara de Tudor Brown i que, després d’haver-li bordat una estona, se li havia llançat a les cames. Aquell ja s’havia tret un revòlver de la butxaca i estava a punt de servir-se’n quan, molt a punt, va arribar Otto i s’endugué el gos a la seva caseta. Tudor Brown, pàl·lid de ràbia o de por, volia matar de totes passades la bèstia. Maaster Hersebom, que acabava d’arribar, s’hi encarava i protestava. El capità va fer desar el revòlver a Tudor Brown i va manar que el gos no rondés desfermat.

Aquest incident ridícul fou l’únic durant els primers dies de viatge. A poc a poc tothom es va acostumar al mutisme i a les maneres estranyes d’aquell viatger. Malarius, més refet ja del seu mareig, començava a menjar i aviat va poder tenir un lloc a les partides de «whist» amb el doctor i l’advocat, unes partides que mai no s’acabaven. Erik ja tenia prou feina amb el seu servei i la lectura, a la qual dedicava tots els moments de lleure. L’Alaska navegava normalment i amb regularitat. El dia 11 havien passat davant l’illa d’Oland, el 12 passaven el Sund i l’SkagerRack, el 13 albiraven Heligoland, el 15 enfilaven el Pas de Calais i el 16 doblaven el cap de l’Hague.

El dia següent, a mitjanit, Erik estava dormint a la seva cabina, quan un gran silenci el va despertar i s’adonà que no sentia la trepidació de l’hèlix. No calia que se’n preocupés, car no era el seu quart de guàrdia, però, per curiositat, es va alçar i va anar a informar-se’n.

Aleshores va saber pel cap de màquines que la tija de la bomba de circulació s’havia espatllat, la qual cosa havia obligat a apagar el foc. En aquell moment navegaven a vela amb una brisa lleugera del sud-oest. La inspecció fou bastant llarga i no va aclarir les causes de l’avaria. El mecànic va demanar que entressin al primer port per tal de fer-ne la reparació.

El comandant Marsilas va adoptar aquest determini, després d’haver examinat personalment la bomba. Es trobaven a unes trenta milles de Brest i es va donar l’ordre de fer cap vers aquell gran port francès.





13

Direcció sud-oest


L’endemà, l’Alaska entrava a la rada de Brest. La seva avaria, per sort, no era greu. L’enginyer de les drassanes va prometre que la reparació quedaria llesta en tres dies. Era un retard de poca importància que, en certa manera, podria compensar-se fent provisió de carbó, amb la qual cosa podrien evitar l’escala prevista a Gibraltar. La propera parada seria Malta, amb la qual cosa es guanyarien vint-i-quatre hores; això reduïa dos dies el retard real. Com sigui que l’itinerari de l’Alaska confiava als imprevistos un marge de trenta dies, no hi havia motiu d’inquietar-se i tots prengueren aquest contratemps amb molta filosofia.

L’aturada es va transformar, ben aviat, en festa. En poques hores tota la població estigué al corrent de l’arribada de l’expedició i, com que la seva finalitat ja era coneguda a través dels diaris, les demostracions més entusiàstiques no tardaren a manifestar-se. Les autoritats visitaren oficialment el vaixell suec i fou organitzat un sopar en honor dels agosarats exploradors que anaven a la recerca de Nordenskiöld. Per poc amants que el doctor i el senyor Malarius fossin d’aquestes reunions mundanes no pogueren estar-se d’acudir a la taula que hom els oferia.

Entre els convidats del governador, invitats per tal d’honorar l’estat major de l’Alaska, hi havia un senyor gran, més aviat vell, de fesomia fina i malencònica. Erik se n’adonà tot d’una i va semblar llegir en aquell rostre una mica trist una simpatia de la qual no podia deseixir-se. Era el senyor Durrieu, cònsol general honorari, membre actiu de la Societat de Geografia, molt conegut pels seus viatges a l’Àsia Menor i al Sudan. Erik n’havia llegit les narracions amb molt d’interès i, quan els hagueren presentats, n’hi va parlar amb competència. La curiositat respectuosa del jove lloctinent va tocar el cor del geògraf venerable i va fer aflorar un somriure en els seus llavis pàl·lids.

—No tinc gaire mèrit de les meves descobertes —va dir com a resposta a unes paraules d’Erik relacionades amb les excavacions sortoses fetes, recentment, a Assuan—. Sempre he tirat al dret sense neguitejar-me pels resultats; com tot home que tracta d’oblidar penes cruels i es dedica amb gust al seu treball… l’atzar ha estat la meva millor ajuda…

En veure Erik i el senyor Durrieu en conversa tan amistosa i interessats mútuament, el governador els va fer seure a la taula de costat, de manera que durant tot el sopar van continuar la seva conversa.

A l’hora del cafè, un senyor no gaire alt i calb, va emprendre Erik, després de presentar-se amb el nom de doctor Kergaridec, i li demanà de bursada de quin país era. En un primer moment, sorprès per la pregunta, Erik respongué que era suec o, millor dit, noruec i que la seva família habitava a la província de Bergen. Després de dir això, va manifestar el desig de conèixer el motiu de la pregunta.

—¡El motiu és ben senzill —va dir-li el seu interlocutor—: fa una hora que us estic contemplant mentre sopàvem i he de dir-vos que mai no he vist enlloc un tipus celta tan acusat com el vostre!… ¡he de dir-vos que estic especialitzat en estudis cèltics i que és la primera vegada que trobo un tipus celta en un escandinau! ¡Qui sap si no és una indicació preuada per a la ciència i si no caldria classificar Noruega entre les regions visitades pels nostres avantpassats gaèlics!

Erik començava a discutir la qüestió amb el savi de Brest, però, com que una dama que acabava d’entrar al saló volia saludar el doctor Kergaridec, la conversa s’estroncà.

Erik va comentar amb el doctor Schwaryencrona el que li havia dit el professor de Brest, cosa que li va fer exclamar:

—¡Que digui el que vulgui Bredejord i fins i tot tu mateix, però jo sóc de la mateixa opinió; sempre t’he dit que tu ets un celta de pura sang, estigues-ne segur!

Tudor Brown havia estat convidat com tots els altres passatgers de l’Alaska, però la necessitat d’haver-se de treure el seu valuós capell potser li devia semblar massa dura i, abans d’arribar a la porta de governació, va girar cua i ja no va tornar a ésser vist en tota la vetllada.

En tornar del ball, Erik va saber pel seu pare adoptiu que Tudor Brown havia tornat cap a les set i que havia sopat tot sol. Després, havia entrat a la cabina del capità per consultar un mapa marítim. Més tard havia tornat a marxar amb el mateix canot que l’havia portat de la ciutat.

, Aquestes foren les darreres notícies que hom en tingué.

A les cinc de la tarda de l’endemà encara no havia tornat, i això que sabia que la reparació ja hauria estat enllestida, i els focs encesos, i que la sortida de l’Alaska ja no podia tardar. Com que tothom n’havia estat advertit, el capità va donar l’ordre de llevar l’àncora.

Ja s’estaven afluixant les amarres quan es va veure venir un canot a tota velocitat. Tots pensaren que era Tudor Brown. Ben aviat, però, saberen que només havia portat una carta i, amb sorpresa general, aquesta carta anava adreçada a Erik.

En obrir-la només hi trobà una targeta del senyor Durrieu, cònsol general honorari, membre de la Societat de Geografia, amb aquestes dues paraules:

—¡Bon viatge!… ¡Torneu aviat!…

Qui en sigui capaç, que expliqui allò que va passar per l’ànima d’Erik. Aquella atenció d’un savi amable i distingit li va anar de dret al cor i li féu pujar una llàgrima als ulls. Tot deixant aquella terra hospitalària —que feia tres dies amb prou feines coneixia— li va semblar que abandonava una pàtria. Va servar amb tota cura la targeta del vell dintre la seva cartera i es va dir que aquell adéu li portaria sort.

Dos minuts més tard l’Alaska es posava en moviment i avançava cap a la boca del port, on el pilot del remolcador que l’acompanyava li va desitjar bon viatge.

Era el 20 de febrer. El temps era clar. El sol havia desaparegut sota una línia d’horitzó tan neta com en un dia d’estiu. La nit anava pujant i aviat seria profunda, car la lluna no havia de sortir fins a les deu. Erik, de guàrdia, es passejava amb pas lleuger pel castell de popa. Li semblava que, amb Tudor Brown, el mal esperit de l’expedició havia desaparegut.

—¡Mentre no vingui a trobar-nos a Malta o a Suez! —pensava.

I era ben bé possible… fins i tot probable que Tudor Brown havia volgut estalviar-se la llarga volta que l’Alaska havia de donar per arribar a Egipte. Mentre el vaixell contornejava França i Espanya, podia passar una bona setmana a París o en qualsevol altre indret i tornar a atrapar l’Alaska, ja fos a Alexandria, a Suez o, encara, a Aden, a Colombo, a Singapur o Yokohama.

A les postres del sopar, es va brindar per l’èxit de l’’expedició, èxit que cadascú, en el fons, associava més o menys clarament amb l’absència de Tudor Brown. Després, gairebé tots pujaren a coberta a fumar un cigar.

La nit era profunda. Al lluny, hom veia brillar el foc del cap Saint-Mathieu, el de Pierres-Noires i el de Ouessant. Acabava d’ésser assenyalat el far de llum fixa de Bec-du-Raz, que només il·lumina dos sectors, la qual cosa demostrava que estaven en la bona ruta. Pel cantó de babord es veia brillar el far de l’illa de Sein amb els seus esclats cada quatre segons. Una bona brisa del nord-est accelerava la marxa del vaixell empenyent-lo per Paleta de babord i així es bellugava poc, malgrat la maregassa.

El capità va deixar els fumadors i entrà a la seva cabina. Va treure d’un gran calaix que s’obria sota els seus baròmetres i els seus rellotges marins un mapa, folrat de tela, i el va desplegar damunt de la seva taula a la claror d’un llum que penjava del sostre. Era un mapa de l’almirallat britànic que indicava tots els detalls de la regió marítima dita armoricana, recorreguda en aquells moments per l’Alaska entre els 47 i 49° de latitud nord i el 4t. i el 5è.° de longitud oest del meridià de Greenwich. El mapa tenia gairebé un metre quadrat de superfície. Les costes, les illes, els fars de foc fix i els giravoltants, els bancs de sorra, les profunditats i fins i tot les direccions que calia seguir hi eren marcats amb tot detall. Amb un mapa com aquell i una brúixola, un noi petit hauria pogut guiar el vaixell més gran per aquells encontorns tan perillosos, i en els quals més d’una nau s’havia perdut amb passatge i càrrega.

Per un atzar, el capità Marsilas no havia navegat mai per aquelles aigües. Només la necessitat de reparar a Brest l’hi havien portat; altrament, hauria passat de llarg, per la qual cosa no podia fiar-se sinó d’un estudi atent del mapa per tal de restar en el bon camí. La qüestió semblava ben senzilla. Només calia anar de dret cap a l’oest i virar cap al sud quan es trobaria en alta mar. El far de foc fix de 1’illa de Sein indicava netament la seva posició. Aquest punt d’orientació no tenia preu en una nit tan fosca i el capità, després d’haver examinat curosament el mapa, va decidir de passar-hi al més a prop possible. Va pujar al pont, clavà una ullada al mar i va dir a Erik —que duia el timó— de governar vint-i-cinc graus vers el sud-oest.

L’ordre va semblar que sorprenia el jove lloctinent.

—¿Heu dit al sud-oest? —va demanar, amb tot respecte, car li semblava no haver-ho sentit bé.

—¡Sí!, al sud-oest —va repetir secament el capità—. ¿Que no us agrada la direcció?

—Ja que m’ho pregunteu, capità, he de confessar que no —va respondre Erik amb tota franquesa—, hauria preferit avançar més estona cap a l’oest.

—¿Per què? ¿per perdre una nit més?

El to del capità no feia aconsellable insistir, i Erik va trametre l’ordre com li havia estat donada. Al capdavall, el seu superior era un mariner de tota confiança i que havia demostrat la seva perícia.

Tot i ser molt lleuger, el canvi de direcció adoptat modificà sensiblement la marxa del vaixell. L’Alaska començava a balancejar fortament i a cada embranzida enfonsava la proa al mar. Tot al voltant, ara es formava una bullida confusa d’ones petites amb una cresta blanca. La corredora indicava catorze nusos i Erik va creure prudent fer prendre dos rissos.

El capità, que feia estona que passejava amunt i avall del pont, va retirar-se a la seva cabina. Amb prou feines hi havia arribat, Erik s’hi va presentar.

—¡Comandant! —va dir— ¡acabo de sentir a babord uns sorolls suspectes! ¡Diria que són onades que peten contra les roques!… ¡Amb tot respecte em permeto de dir-vos, que al meu parer, estem seguint una direcció perillosa!…

—¡Decididament, teniu una por ben tossuda! —va dir el capità—. ¿Quin perill podem témer mentre tinguem aquest far a tres bones milles de nosaltres, si no són quatre?

I, amb un dit impacient, mostrava sobre el mapa, que continuava estès damunt la seva taula, l’illa de Sein, que s’alçava com un sentinella avançat a la punta extrema del musell bretó.

Erik va seguir la direcció d’aquell dit i va veure, clarament, que no hi havia senyalat cap perill en les proximitats de l’illa tallada a pic i envoltada d’aigües profundes. Als ulls d’un marí, no podia haver-hi res de més tranquil·litzador. No obstant això, tampoc no era cap il·lusió aquell soroll d’onades rompent que havia sentit a la seva esquerra, és a dir a sotavent, i, per tant, a una feble distància.

Hi havia també, i Erik no gosava confessar-s’ho a si mateix, una cosa estranya: li semblava que el perfil de les costes que veia en aquell mapa no s’adeia a la imatge sinistra i pèrfida que conservava d’aquells paratges, segons que els havia vist descrits en els tractats de geografia… però, ¿com podia oposar els seus vagues records a un mapa de l’almirallat britànic?… No va gosar fer-ho. Els mapes són precisament per a garantir els navegants en contra dels errors o les il·lusions de la seva memòria. Va saludar el capità i ho deixà córrer. Però tot just acabava de posar els peus a la passarel·la, va sentir aquests crits:

—¡Rompents a estribord! —seguits gairebé immediatament d’una segona crida—: ¡Rompents a babord!

Es va sentir un xiulet fort i llarg, el soroll de corregudes al pont i l’estridència d’una sèrie de maniobres fetes les unes darrere les altres. l’Alaska va alentir la seva marxa i féu màquina enrera… el capità es va precipitar cap a l’escala. En aquell mateix moment va percebre un soroll sord, com el fregadís d’un trineu damunt la neu. De sobte, una sacsada terrible el va fer caure d’esquena, mentre el vaixell tremolava de la quilla a la punta dels pals… Després, un silenci i l’Alaska va quedar immòbil. S’havia encaixat com un tascó entre dues roques submarines.

El capità, que duia el cap ensangonat per la sobtada caiguda, s’aixecà per tal de pujar a coberta. Hi havia una horrible confusió. Els mariners, esporuguits, es llançaven a les xalupes. Les onades rebotaven amb ràbia contra aquell nou escull que el vaixell naufragat els oposava. Els dos ulls lluminosos dels fars de Tevennec i de l’illa de Sein, oberts damunt de l’Alaska amb un mirar fix i implacable, semblaven retreure-li d’haver-se llançat als perills que ells tenien per funció d’assenyalar. Erik, dret a la passarel·la i abocant-se a estribord, provava de penetrar la nit amb la mirada i mesurar l’extensió del desastre.

—¿Què passa? —va preguntar el capità, mig atordit encara pel cop de caiguda.

—Passa, senyor, que governant cap al sud-oest, segons les vostres ordres, ¡ens hem precipitat damunt d’uns rompents! —va respondre Erik.

El capità no va dir un mot. ¿Què hi hauria pogut respondre?… Féu voltar els talons i va tornar cap a l’escala. Cosa estranya, la situació era tràgica però no semblava oferir un perill imminent. La mateixa immobilitat del vaixell, la presència d’aquells dos fars, la terra propera que prou demostraven aquelles roques, entre les quals l’Alaska es trobava agafat com en unes pinces, tot plegat ajudava a fer d’aquest desastre una aventura més aviat enutjosa que esfereïdora. Erik, per la seva banda, només veia una cosa: l’expedició detinguda ¡i perduda l’avinentesa de trobar Patrick O’Donoghan!… No havia acabat de deixar anar la seva resposta al capità —potser un xic brusca—, que ja li’n sabia greu. Tot seguit va baixar de la passarel·la amb la intenció d’anar a trobar el seu cap i reconfortar-lo en la mesura possible.

El comandant, però, havia desaparegut; moments després va ressonar una detonació a la seva cabina. Erik hi corregué. La porta era tancada per dintre. Erik la va enfonsar amb una puntada de peu.

El capità Marsilas jeia damunt de la catifa amb el front obert i destrossat; la mà dreta encara retenia el revòlver de reglament.

En veure el vaixell perdut per culpa seva, s’havia fet saltar el cervell. La mort havia estat instantània. El doctor i Bredejord, que arribaren després d’Erik, no pogueren fer altra cosa que donar-ne fe.

Erik va deixar als seus dos amics la cura d’alçar el cadàver i d’estirar-lo a la seva llitera; el seu deure era de pujar novament a coberta i organitzar el salvament de la tripulació. En passar davant de la cabina del senyor Malarius, el va trobar quan en sortia: com que des de la sortida de Brest s’havia passat les hores dormint, no s’havia adonat de res.

—¿Què passa, ara? ¿què hi ha de nou? —va preguntar.

—¿Què hi ha? —va respondre Erik—. ¡Hi ha, estimat mestre, que l’Alaska ha encallat i el capità acaba de suïcidar-se!

—¡Oh! —va dir el senyor Malarius tot sorprès—. ¡Digues, doncs, fill meu, que hem de dir adéu a l’expedició!

—¡Estimat mestre, aquesta és una altra qüestió! —va replicar Erik—. Jo no he mort, ¿oi?; mentre em quedi un alè de vida, diré: ¡Endavant!





14

Encallats a «La Basse-Froide»


L’Alaska s’havia llançat entre les roques amb una violència tan gran que s’hi havia incrustat i hi restava absolutament immòbil. No semblava trobar-se en una situació immediatament crítica per a la tripulació. Les ones, en topar contra aquest obstacle desacostumat, escombraven el pont i fins i tot esquitxaven els pals, però la maregassa no era prou forta per representar un perill apressant. Si el temps no canviava, es podia esperar que es fes de dia sense cap nou desastre.

Erik ho va veure d’un cop d’ull. Naturalment, s’havia fet càrrec del comanament, donada la seva qualitat de primer oficial. Després d’haver donat l’ordre de tancar amb tota cura totes les sortides a l’exterior, així com els ulls de bou, i estendre velam enquitranat per totes les obertures per si la mar esdevenia més forta, va baixar fins al fons de la bodega en companyia del mestre fuster, on va comprovar, amb viva satisfacció, que no s’havia produït cap via d’aigua. El revestiment exterior de l’Alaska havia protegit el buc i la protecció presa pensant en els gels polars havia estat ben eficaç contra els esculls armoricans. El cop tan formidable de la topada havia aturat en sec la màquina de vapor i l’havia deixat malmesa. No hi havia hagut, però, cap explosió i semblava que no calia deplorar cap avaria vital. Erik va esperar que fos de dia, abans de decidir o no el desembarcament de la gent.

Donà ordres de tirar unes canonades per tal de demanar socors a l’illa de Sein i va fer baixar al mar la xalupa de vapor, que va enviar a Lorient, gran i important arsenal marítim francès.

En aquella hora tràgica en la qual tots els de bord ja ho donaven tot per perdut, ell començava a tenir esperances. O era, potser, que la seva ànima intrèpida no coneixia el descoratjament i mai no es confessava vençuda.

«¡No més que puguem desencallar l’Alaska —pensava— i ja veurem qui dirà la darrera paraula!»

Quan va pujar de revisar la bodega, va ordenar que es repartís una ració de te amb rom a tota la tripulació.

Un cop varada la xalupa de vapor, uns coets, llançats des del far de Sein, anunciaren que enviaven ajuda al vaixell naufragat. Ben aviat s’observaren uns llums vermells enmig de la nit pel sobrevent de l’Alaska. Unes veus van cridar. Els respongueren i pogueren saber que havien naufragat a la «Basse-Froide» d’allò que en diuen la «calçada de Sein». Era tan forta la ressaca que van tardar prop d’una hora a atracar el canot. Finalment, els sis homes que la menaven pogueren penjar-se d’un calabrot i hissar-se a dalt del vaixell.

Eren sis valents pescadors de Sein que ja havien fet més d’un salvament. Van trobar molt bé la idea de demanar ajuda a Lorient, car el petit port de l’illa de Sein no podia oferir el socors de reparació necessari. Va quedar decidit que dos d’ells, juntament amb maaster Hersebom i Otto, sortirien amb la xalupa tan aviat com la lluna estigués per damunt de l’horitzó. Mentre esperaven, informaren dels paratges on havien fet naufragi els de l’Alaska.

La «calçada de Sein» és un baix o elevació del fons en forma de punxa que surt de l’illa de Sein, en direcció oest, i s’estén fins a unes nou milles de distància; és dividida en dues parts, la que s’anomena Pont de Sein i la «Basse-Froide».

El Pont de Sein té unes quatre milles de llargària i una milla i mitja d’amplada. Està compost per una tira de roques bastant elevades que formen una cadena per damunt de les aigües. La «Basse-Froide» perllonga el Pont de Sein en unes cinc milles de longitud i la seva amplada mitjana és d’uns dos terços de milla. També està constituïda per un gran nombre d’esculls que no sobresurten quan hi ha mar grossa, i només uns quants s’entreveuen amb mar calma. La quantitat i la irregularitat d’aquestes punxes submarines, no completament conegudes, l’extrema violència del mar en aquell banc de sorra, i els corrents que l’escombren en tots sentits, en fan un indret perillosíssim i molt procliu als naufragis. El far que s’eleva sobre la roca d’Armen només era un projecte a l’època de la catàstrofe de l’Alaska.

Tot això, però, no justificava que s’haguessin llançat, sortint de Brest, sobre un perill com aquell. La xalupa va poder sortir aviat, car la lluna no va tardar en fer-se veure. Erik, aleshores, va decidir que el grup de guàrdia romandria al pont i que l’altre aniria a reposar com sempre; després va baixar a la cabina.

El senyor Bredejord i el doctor vetllaren el cadàver del capità. En entrar Erik, s’alçaren i el doctor digué:

—Fill meu, ¿què és en definitiva aquest drama i com s’explica?

—És inexplicable —respongué Erik abocant-se damunt del mapa estès sobre la taula-despatx del mort—. Instintivament, jo sentia i ho havia dit que no érem en el bon camí. ¡Però és molt estrany que el mapa no assenyali cap perill… ni banc de sorra, ni esculls! ¿No veieu com marca amb color blau fosc la situació de les grans profunditats?… ¡és inconcebible!… ¿cap admetre un error en un mapa de l’almirallat britànic i en una ruta marítima tan minuciosament anotada des de fa segles?… ¡és absurd el que ha passat i em sembla un malson!

—¿No pot haver hagut un error de posició? ¿No heu pres pas un far per un altre? —va demanar el senyor Bredejord.

—En un trajecte tan curt des de la sortida de Brest, ¡és gairebé impossible! —va dir Erik—; heu de pensar que no hem perdut de vista la terra… ¿no serà que han deixat d’encendre algun dels fars indicats al mapa? o ¿n’han afegit potser algun de nou?… ¡això seria suposar el que és inversemblant!… sense comptar que, amb això, no n’hi hauria prou, car la nostra singladura ha estat regular, la corredora curosament comprovada, que no pot haver-hi error possible… i, no obstant això, ¡el fet és que ens trobem damunt d’un escull quan, segons el mapa, hauríem de navegar sobre tres-cents metres de fons!

—Però, ¿com acabarà tot això? ¡Bé hauríem de saber-ho!… —va exclamar el doctor.

—Aviat ho sabrem —va respondre Erik—, si les autoritats marítimes s’apressen a enviar-nos socors. Per ara, no podem fer altra cosa que esperar, i el millor és anar a dormir tranquil·lament, ¡com si estiguéssim ancorats a la badia més segura del món!

El jove capità no va afegir que, personalment, es reservava l’obligació de vetllar mentre els seus amics es lliuraven al repòs. I així ho féu durant tota la nit, mentre s’assegurava que els homes de quart feien bona guàrdia, ara passejant pel pont, adés baixant uns segons al saló.

Quan la claror del dia començava a apuntar, tingué la satisfacció de constatar que les fortes onades anaven afluixant amb la vinguda de la brisa. També s’adonà que la marea era al punt més baix i que, ben aviat, deixaria l’Alaska gairebé a sec. Això li donava l’esperança de poder comprovar l’extensió del desastre; en efecte, cap a les set de la matinada li va ésser possible de procedir a aquest examen.

El vaixell es trobava com clavat amb agulles sobre les dents de les roques que surten del banc de sorra. Tres d’aquestes punxes havien foradat la borda exterior de l’Alaska al moment de l’encallada i l’aguantaven dret com ho haurien pogut fer uns estats. La direcció septentrional d’aquests estats —contrària a la marxa de l’Alaska— explicava que l’haguessin aturat al començament mateix del banc de sorra i que l’haguessin privat de llançar-se més cap als esculls. La darrera maniobra, que procedia d’Erik, també havia ajudat a fer menys terrible la topada. Havent fet marxa enrera uns segons abans d’embarrancar només havia estat la inèrcia adquirida i el corrent el que l’havien arrosegat contra l’escull. Altrament, el vaixell amb tota seguretat s’hauria fet a trossos. D’altra banda, la brisa i les onades —que tota la nit havien tingut la mateixa direcció— havien ajudat a sostenir l’Alaska, enlloc de clavar-lo encara més sobre les roques, cosa que hauria succeït si hi hagués hagut un canvi de vent. En resum, no era possible de tenir més sort dintre d’un desastre. Ara només calia poder desencallar la nau abans que un canvi de vent modifiqués unes condicions tan favorables.

Erik va resoldre de no perdre ni un minut. Acabant d’esmorzar la tripulació, tothom es va posar a treballar per tal d’ampliar, a cops de destral, les tres ferides principals que les punxes de les roques havien fet a la borda exterior. Si un remolcador, enviat des de Lorient, arribava a temps, es podria desencallar l’Alaska, a marea alta, sense gaire esforç. ¡Amb quin neguit espiava Erik l’horitzó per tal d’atalaiar el més petit caragol de fum!

Tot s’esdevingué com ell desitjava. El temps va continuar tan calmós i dolç com podia esperar-se. Cap a migdia, un avís seguit de prop per un remolcador com-paregué junt a l’Alaska. L’avís era manat per un lloctinent de vaixell que venia, cortesament, a posar-se a les ordres dels nàufrags.

Erik i els altres oficials del vaixell suec el van rebre al portaló, com és de rigor; després, tots baixaren al saló.

—¿Voleu explicar-me com és que heu anat a parar a la «calçada de Sein» en sortir de Brest? —va demanar el lloctinent a Erik.

—Aquest mapa podrà explicar-ho —va respondre Erik—; ¡no hi figura el més petit detall d’aquest perill!

L’oficial francès va examinar, primerament amb curiositat, i després amb estupor, el traçat geogràfic que li ensenyaven.

—Efectivament —va dir—, ni la «Basse-Froide»… ¡ni el Pont de Sein no hi són marcats! ¡Quin descuit! ¡ni la profunditat!… ¡ni la situació del far, que no és la bona!… ¡vaig de sorpresa en sorpresa!… ¡ja veig que és certament un mapa de l’almirallat britànic, però dolent n’és de debò! ¡Sembla com si algú ho hagués fet expressament!…

—Tinc la sospita —va dir el senyor Bredejord— que aquest mapa pot ser obra d’un falsificador i que hagi estat col·locat, per una mà criminal, als arxius de l’Alaska…

—¡Sí! per Tudor Brown —va dir cridant impetuosa-ment Erik—. ¡El vespre del sopar a la prefectura de Brest!… ¡quan va entrar, segons em van dir, a la cabina d’honor amb el pretext de consultar un mapa!… ¡Criminal!… ¡Per això no deu haver tornat a bord!…

—¡No hi ha res de més evident! —va dir el doctor Schwaryencrona— i, no obstant això, una acció tan criminal ¡quins abismes de maldat no suposa!… ¿Per què ho va fer?…

—¿I amb quina finalitat va anar a Estocolm expressament per tal de dir-vos que Patrick O’Donoghan era mort? —va replicar el senyor Bredejord—. ¿Amb quina finalitat va subscriure vint-i-cinc mil corones per al viatge de Alaska, quan ja era segur que el viatge es duria a terme?… ¿amb quina finalitat es va embarcar amb nosaltres per deixar-nos, una vegada a Brest?… ¡De veritat, em sembla que caldria ésser cec per no veure en aquests fets un encadenament tan lògic com esfereïdor! ¿Quin interès té en tot això Tudor Brown? ¡No ho sé! ¡Però aquest interès ha d’ésser ben gros, ben temible, quan no s’ha fet enrera a l’hora d’emprar aquests mitjans per aturar la nostra investigació! Perquè ara n’estic convençut; és ell qui ens ha fet fer escala a Brest i és ell qui ens ha portat, com de la mà, fins aquest escull on havíem de trobar la mort.

—¡Però sembla difícil que hagi pogut preveure la ruta que el capità escolliria! —va objectar modestament el senyor Malarius.

—¿Per què? ¡Aquesta ruta la marcava totalment la mateixa modificació a la qual havia estat sotmès el mapa! ¡Després de tres dies de retard, era segur que el capità Marsilas voldria guanyar el temps perdut i aniria pel camí més curt! ¡Creient que la mar era lliure a les vores de l’illa de Sein i navegant cap al sud, es podia jugar doble contra senzill que encallaria a la «calçada»!…

—És veritat —va dir Erik—, però la prova que el procediment era ben incert, és que jo havia insistit per tal que el capità fes fer ruta més a l’oest.

—¿I qui ens diu que d’altres mapes no eren igualment a punt per a dur-nos a error en altres paratges, en cas que haguéssim escapat de la «Basse-Froide»? —va dir el senyor Bredejord.

—Aviat ho sabrem —afegí Erik, i va anar a buscar a l’arxiu tots els mapes de detall que hi havia.

El primer que va desplegar era el de La Corunya. Amb un simple cop d’ull l’oficial francès va assenyalar dos o tres errors greus. El segon, era el del cap de Sant Vicenç; ¡la mateixa cosa! El tercer era el de Gibraltar; ¡també en aquest les indicacions falses saltaven als ulls! ¡No calia examinar-ne més! Si el naufragi no s’hagués produït a la «calçada de Sein», s’hauria produït necessàriament abans d’arribar a Malta.

Examinant degudament els mapes, hom pogué establir que, malgrat ésser efectivament de l’almirallat anglès, havien estat retocats amb algun rentat químic per tal d’oferir indicacions falses entremig d’altres de veritables. Una altra circumstància palesava sense cap dubte la premeditació culpable; els mapes de l’Alaska portaven el segell del ministeri de la marina suec, els que havien estat introduïts a la col·lecció, no en duien cap. El falsificador degué creure que no filarien tan prim a l’hora de córrer cap a la mort.

Aquests descobriments successius consternaren tots aquells que prenien part en l’expedició. Erik fou el primer que va trencar aquell silenci després de la discussió.

—¡Pobre capità Marsilas! —va dir amb veu emocionada—, ¡ell haurà pagat per tots!… però puix que hem escapat gairebé per miracle del fat que ens era reservat, ¡procurem no deixar res més a l’atzar! La marea està pujant i aviat serà prou alta per desencallar el vaixell… si us sembla, senyors, podríem ocupar-nos-en sense demora.

L’operació, preparada ja pels treballs del matí, fou més senzilla del que esperaven. Alçat pel flux de la marea, només calia en certa manera, arrencar-lo de les punxes del rocam que el retenien. El remolcador es posà en marxa i, amb una tracció de les amarres de popa, el vaixell va poder escapar de la terrible abraçada, tot fent sentir un soroll de fusta arrossegada i de bordes esqueixades; i, de sobte, es va trobar lliure, apesantit, és veritat, per l’aigua que inundava els seus compartiments estancs, privat del socors de l’hèlix, que havia tocat fons, i de la màquina que continuava inerta i silenciosa, però, després de tot, manejable, obedient al timó i a punt per a navegar, si hagués calgut, amb els seus dos focs i la seva vela de gàbia.

Tota la tripulació, reunida a coberta, havia seguit amb l’emoció comprensible les peripècies d’aquest esforç decisiu i va saludar amb un hurra la deslliurança de l’Alaska. L’avís francès i el remolcador respongueren a aquesta aclamació amb crits semblants. Eren les tres de la tarda. Molt a prop de l’horitzó un bell sol de febrer inundava de llum la mar calma i abrillantada que acabava de cobrir les sorres i les roques de la «Basse-Froide», com si volgués esborrar fins el record dels drames de la nit.

Aquell mateix vespre l’Alaska es trobava a segur a la badia de Lorient. L’endemà les autoritats franceses, amb molt bona voluntat, autoritzaven la seva entrada a cala seca en un dels molls de reparació de Caudan. Les avaries del buc no eren greus. Les de la màquina eren més complicades però no sense remei. Les drassanes de Lorient es comprometeren a fer la reparació general en tres setmanes. Era el 23 de febrer; el 16 de març podrien posar-se en camí… i, aquesta vegada, amb mapes bons. D’aquesta manera els quedaven tres mesos i mig per arribar a l’estret de Behring a final de juny. L’empresa no era impossible, bé que, ara, es trobava tancada en uns límits bastant estrets. Erik no podia admetre que fos abandonada. Només temia una cosa; que s’hi hagués de veure obligat. Per aquest motiu no havia volgut enviar a Estocolm una informació sobre el naufragi, no fos cas que el cridessin, i tampoc havia volgut interposar un plet en justícia contra l’autor presumible de l’atemptat, per por que la instrucció del procés pogués retardar el seu projecte.

¿Qui sap si aquesta impunitat no encoratjaria Tudor Brown a sembrar d’obstacles nous la ruta de l’Alaska? Per al senyor Bredejord no hi havia cap dubte. Un be-litre com Tudor Brown, quan coneixeria el fracàs del seu intent, no recularia davant de res per a tornar-hi. Creure que era possible arribar a l’estret de Behring era més que una il·lusió; era demència. No sabien com s’ho faria Tudor Brown per tal d’evitar l’empresa, però era segur que trobaria els mitjans de fer-ho. El doctor i el senyor Malarius també opinaven de la mateixa manera. Mentre prosseguia la reparació de la màquina, feien passejades per la ciutat, partides de «whist» o vigilaven les obres del panteó que havien fet fer per al capità Marsilas, als funerals del qual havia assistit tot Lorient.

La resolució d’Erik era incommovible i, amb una activitat sense defalliment, mostrava una voluntat tan ferma d’abordar tots els obstacles, fossin els que fossin, amb la certesa de vèncer-los, que era impossible manifestar o abrigar interiorment sentiments menys heroics.

Un nou fet va venir a subministrar la prova que Tudor Brown continuava amb un programa ben definit. El dia 14 de març, Erik havia vist els treballs de reparació de la màquina, que estaven gairebé acabats. Només calia ajustar una de les bombes, cosa que havia de fer-se l’endemà. Tot era a punt per a la hora dita. Ara bé, durant la nit del 14 al 15, el cos de la bomba va desaparèixer dels tallers de les drassanes i no fou possible trobar-lo. ¿Com havia estat robat? ¿Qui n’era l’autor? Una recerca de les més minucioses no pogué determinar-ho. Sí que era cert que tornaven a necessitar-se deu dies més per a refer el treball, amb la qual cosa la marxa de l’Alaska s’ajornava fins al 25 de març.

Cosa singular: aquest incident exercí més influència en l’esperit d’Erik que no n’havia tingut el mateix naufragi. Hi va veure la prova certa d’una persistent voluntat d’impedir el viatge de l’Alaska. I aquesta evidència no va fer sinó doblar, encara, l’ardent desig de dur-lo a cap.

Aquests deu dies de retard els va dedicar exclusivament a examinar la qüestió per totes les seves cares. Com més voltes hi donava, més es convencia que posar-se per fita arribar a l’estret de Behring en tres mesos, amb un itinerari conegut per Tudor Brown, quan l’Alaska, quaranta dies després d’haver sortit d’Estocolm, només havia arribat a l’orient, era com córrer vers el fracàs o, potser més, precipitar-se en un desastre irreparable.

Aquesta conclusió no el va detenir en el seu projecte, però el va portar a pensar que tal vegada era inevitable una modificació dels plans originaris. Tingué força compte de no parlar-ne a ningú, considerant que el secret era la condició primera de la victòria. De moment, va acontentar-se de vigilar de ben a prop els treballs de la reparació.

Els seus companys observaren que ara no tenia tanta pressa per marxar. Creien que ell, en el fons, considerava irrealitzable l’empresa com ells mateixos feia dies que ho pensaven.

En això s’erraven.

El 25 de març, al migdia, l’Alaska sortia del moll, travessava la badia i tornava a singlar vers l’alta mar.





15

El camí més curt


Les costes de França acabaven de desaparèixer a l’horitzó quan Erik va convocar al saló els seus tres amics i consellers per a una comunicació d’importància. Els va dir:

—He reflexionat molt sobre les circumstàncies que han marcat el nostre viatge des del dia que sortirem d’Estocolm. S’imposa una conclusió, i és que encara hem d’esperar obstacles o contratemps en el nostre camí. ¡Aquell que ens ha enviat a la mort a la «Basse-Froide» no es donarà pas per vençut! ¡Qui sap si ja ens està espiant a Gibraltar, a Malta o a un altre indret…; si no aconsegueix la nostra pèrdua, potser assolirà retardar-nos… Veig difícil que puguem arribar a l’estret de Behring durant la temporada d’estiu, que és Túnica durant la qual l’Oceà Glacial és abordable!

—La meva conclusió és la mateixa —va declarar el senyor Bredejord—; jo la guardava per a mi, car no volia treure’t la teva esperança, fill meu, però n’estic convençut; des d’ara, hem de renunciar a franquejar, en tres mesos, la distància que ens separa de l’estret de Behring.

—També ho crec així —va afegir el doctor.

Per la seva banda, el senyor Malarius va fer un senyal amb el cap, indicant que compartia el mateix pensament.

—Doncs bé —continuà Erik—, d’acord amb el que tots pensem, ¿quina és la línia de conducta que hem d’adoptar?

—Només n’hi ha una d’enraonada i que s’adigui al nostre deure —va respondre el senyor Bredejord—: renunciar a una empresa que considerem irrealitzable i tornar a Estocolm. Tu ho has comprès, fill meu, i jo et felicito en nom de tots de saber enfrontar, cara a cara, aquesta necessitat.

—Aquest és un compliment que jo no puc acceptar —va dir Erik somrient— car no el mereixo. ¡No! ¡De cap manera renuncio a la nostra empresa, i estic ben lluny de considerar-la irrealitzable!… Sí que crec que, per tal de menar-la a bon port, cal que burlem les maquinacions del malvat que ens espia i, per tal d’aconseguir-ho, la primera mesura que hem de prendre és canviar enterament el nostre itinerari.

—Un canvi d’itinerari no farà altra cosa que complicar les dificultats —va replicar el doctor—, car el que ja teníem és el més directe. Si ja no podem arribar en tres mesos a l’estret de Behring, passant per la Mediterrània i el canal de Suez, seria absolutament impossible per la via del cap de Bona Esperança o per la del cap Hornos, puix que tant l’una com l’altra necessitarien cinc o sis mesos.

—Hi ha una altra via que abreujaria el viatge en comptes de perllongar-lo i en la qual estaríem segurs de no trobar-hi Tudor Brown —va dir Erik sense fer cas de les objeccions que li havien formulat.

—¿Una altra ruta? —va preguntar el doctor Schwaryencrona—. A fe meva, que no en conec cap altra… ¡com no sigui que vulguis anar-hi pel canal de Panamà!… ¡però has de tenir en compte que encara no és practicable pels vaixells, que jo sàpiga, i encara passaran uns anys abans que no ho sigui!

—No estic pensant en el canal de Panamà, ni en el cap Hornos, ni en el cap de Bona Esperança —respongué el jove comandant de l’Alaska—. La ruta de la qual jo parlo, Púnica a través de la qual és possible arribar en tres mesos a l’estret de Behring, ¡és l’oceà Glacial, el pas del nord-oest!

Veient l’estupefacció dels seus auditors davant d’aquesta conclusió inesperada, Erik va voler arrodonir el seu pensament.

—El pas del nord-oest, avui en dia, ja no és l’espantall i el turment dels navegants com abans. És una via intermitent —car només resta oberta durant vuit o deu setmanes a l’any— però és perfectament coneguda actualment, traçada sobre excel·lents mapes i freqüentada per centenars de vaixells baleners. Estic d’acord que encara no és una ruta corrent per traslladar-se de l’Atlàntic al Pacífic; la majoria d’aquells que l’empren només la recorren parcialment. També podria succeir, si les circumstàncies no ens són favorables, que es tanqui davant nostre o que no la trobem oberta precisament en el moment que ens caldria que ho fos. ¡Hem de córrer aquest risc!… però penso que hi ha molts motius per esperar l’èxit per aquesta via, mentre que les altres, per dir-ho així, no n’ofereixen cap. I si és així, el nostre deure, el mandat que hem rebut dels nostres subscriptors i el que ens hem imposat nosaltres mateixos, és adoptar l’únic mitjà que ens resta per arribar a temps a l’estret de Behring. Un vaixell corrent, armat per a navegar en mars tropicals, podria considerar-se no adequat davant d’aquesta necessita, però un vaixell com l’Alaska, armat precisament amb vistes a la navegació circumpolar, no pot presentar problemes. Pel que fa a les meves intencions, estic convençut que potser tornaré a Estocolm sense haver trobat Nordenskiöld…, però que no hi tornaré sense haver-ho fet tot per a sortir-ne airós.

Les raons d’Erik eren tan convincents que ningú no va provar de refutar-les. ¿Què haurien pogut objectar els seus companys? Veien prou les dificultats del nou pla, però, en tot cas, aquestes podien superar-se, mentre que qualsevol altra decisió gairebé no oferia cap esperança, i no dubtaren a posar-se d’acord que sempre seria més honrós temptar l’aventura que no tornar a Estocolm amb les orelles baixes.

—Per la meva banda només hi veig una objecció seriosa —va dir el doctor després d’haver estat reflexionant una estona—. És la d’obtenir carbó en aquelles regions àrtiques; sense carbó, no hi ha possibilitat de franquejar el pas del nord-oest en el moment just i aprofitant el temps, sovint molt curt, durant el qual és practicable.

—Ja he previst la dificultat, que és certament Túnica indefugible —va replicar Erik—, però no crec que sigui insoluble. En lloc d’adreçar-nos a Gibraltar i a Malta —on segurament ens esperen noves maquinacions de Tudor Brown— anirem a Londres. Des d’allí, enviaré un cable a Montreal per tal que ens enviïn un carregament de carbó amb un vaixell que ens esperarà a la badia de Baffin i un altre cable a San Francisco perquè n’enviïn un altre a l’estret de Behring. Tenim diners i ens en sobren, i és que la quantitat de combustible sempre serà inferior a la que hauríem necessitat per la via d’Àsia, ja que el trajecte és molt més curt. És inútil que arribem a la mar de Baffin abans de finals de maig, i no es pot esperar de cap manera arribar a l’estret de Behring abans de la fi de juny. Els nostres corresponsals a Montreal i San Francisco tindran temps suficient per executar les nostres ordres, que seran cobertes amb dipòsits de fons a un banquer de Londres, i només caldrà que trobem practicable el pas del nord-oest. ¡Si el trobéssim tancat, almenys tindrem el consol de no haver deixat de fer tot allò que podia haver-nos assegurat l’èxit!

—Totalment d’acord —va exclamar el senyor Mala-rius—, fill meu, no hi ha res a dir als teus arguments.

—A poc a poc —va exclamar el senyor Bredejord—. ¡No ens embalem! ¡Jo he de dir-hi la meva! ¿Et creus que l’Alaska podrà passar desapercebut a les aigües del Tàmesi? ¡No!, ¿oi? Els diaris parlaran de la seva arribada. Les agències telegràfiques ho esbombaran. Tudor Brown se n’assabentarà i en traurà la conclusió que hem modificat els nostres plans. ¿Qui el privarà, aleshores, de modificar els seus? ¿Et penses que li serà molt difícil, per exemple, d’evitar l’arribada dels vaixells carboners, sense els quals no podrem fer res?

—És veritat —va respondre Erik—, i això prova que cal pensar en tot. ¡No anirem a Londres! Farem escala a Lisboa com si anéssim continuant el viatge cap a Gibraltar i Suez. Després, un de nosaltres anirà, d’amagat, a Madrid i, sense explicar com ni per què, es posarà en comunicació telegràfica amb Montreal i amb San Francisco per tal d’encarregar el carbó. Ningú no sabrà a qui van destinats aquests vaixells, perquè romandran als seus punts de destinació a la disposició d’aquell capità que els presentarà una contrasenya convinguda.

—¡Perfecte! ¡D’aquesta manera gairebé és impossible que Tudor Brown trobi el nostre rastre!

—¡Voleu dir el «meu» rastre, perquè espero que no us comprometreu a venir amb mi fins als mars àrtics! —va dir Erik.

—¡Dones, sí!, i vull que sapigueu que no serà dit que aquest malvat de Tudor Brown m’hagi fet recular —va afegir el doctor.

—¡A nosaltres tampoc! —digueren alhora els senyors Bredejord i Malarius.

El jove capità volgué combatre aquesta resolució i explicar als seus amics els perills i la monotonia del viatge que pretenien fer. Però no pogué fer res contra una determinació resoludament presa. Els perills que ja havien corregut tots junts, ara els feien un deure d’honor d’anar fins al capdavall de l’aventura. L’única manera de fer suportable un viatge com aquell als uns i als altres era no separar-se. ¿No s’havien pres totes les mesures a bord de l’Alaska per tal de combatre el fred? ¡No serien precisament uns suecs o uns noruecs els qui tinguessin por d’una gelada!

Erik hagué de capitular. La modificació de l’itinerari no canviaria gens ni mica el personal del vaixell.

El 2 d’abril, l’Alaska era a Lisboa. Abans i tot que els diaris portuguesos n’haguessin parlat de l’arribada, el senyor Bredejord ja se n’havia anat cap a Madrid i s’havia posat d’acord amb dues importants cases carboneres de Montreal i de San Francisco. El mot d’ordre per al lliurament del carbó hom convingué que seria la divisa que portava Erik quan, de nen, surava damunt del salvavides del Cynthia: Semper ídem. Acabades les gestions a Madrid, el senyor Bredejord va retornar a Lisboa i l’Alaska sortia, altre cop, cap a la mar.

El 25 del mateix mes i després d’una bona travessia de l’Atlàntic, arribava a Montreal. Carregava carbó i s’assegurava que les seves ordres havien estat executades puntualment. El dia 29 deixava les aigües del Sant Llorenç i l’endemà passava per l’estret de Belle-Isle, que separa la península del Labrador de l’illa de Terranova. El dia 10 de maig a Godhaven, a la costa de Groenlàndia, trobava un vaixell carboner que s’hi havia anticipat.

Erik sabia prou bé que, en aquella època, no podia pensar a franquejar el Cercle Àrtic, i que tampoc no podia entaforar-se pels tortuosos racons del pas del nord-oest, tancat encara pels gels, gairebé en tota la seva llargada. Confiava, però, que en aquests paratges, tan visitats pels baleners, podria obtenir informació precisa sobre quins es podien considerar els millors mapes. També li fou possible de comprar, a un preu bastant elevat, una dotzena de gossos que, juntament amb Klaas, havien de servir per al tir dels trineus, si n’hi havia necessitat.

Com totes les estacions daneses de la costa de Groenlàndia, Godhaven és simplement un pobre poblat que serveix de magatzem als marxants d’oli o de pells del país. En aquesta estació de l’any el fred no hi és pas més viu que a Estocolm o a Noroë. Però Erik i els seus companys havien pogut comprovar amb sorpresa com poden ésser talment diferents dos països situats a la mateixa distància del pol. Godhaven està situat precisament a la mateixa latitud que Bergen. Tanmateix, mentre que la Noruega meridional, al mes d’abril, és tota verda de boscos, d’arbres fruiters i fins i tot de vinyes cultivades en feixes, Groenlàndia, al mes de maig, encara és coberta de gel i de neu i ni un sol arbre trenca la monotonia del paisatge. La forma del litoral noruec, profundament tallat pels fiords i arrecerat per les cadenes d’illes, contribueix gairebé tant com el Gúlf-Stream (corrent d’aigües calentes procedent del golf de Mèxic) a elevar la temperatura general del país. A Groenlàndia, al contrari, les costes baixes i regulars reben tot d’una les brises del pol i, per això, són vorejades fins al mig de l’illa per una estesa de gel d’un gruix considerable.

Passaren uns quinze dies en aquest «descans»; després, l’Alaska remuntà l’estret de Davis tot seguint la costa groenlandesa i travessà el cercle polar.

El 28 de maig van trobar, per primera vegada, gels flotants a 70° 15’ de latitud nord i una temperatura de dos graus sota zero. En realitat aquests primers gels estaven completament esmicolats i formaven blocs aïllats. Aviat, però, esdevingueren més espessos i, algunes vegades, calgué obrir-se pas a cops d’esperó. La navegació no presentava encara ni perills seriosos ni dificultats reals, però mil senyals diferents anunciaven que allò era tot un altre món. Qualsevol objecte un xic allunyat semblava incolor i, com si diguéssim, sense cos. L’ull no sabia on reposar davant d’aquella mobilitat perpètua dels horitzons, l’aspecte dels quals canviava a cada instant per l’acció dissolvent de les ones o del sol damunt de les masses flotants. Sobretot durant la nit, sota els raigs del far elèctric encès a dalt d’allò que ells en deien «el niu de corbs» de l’Alaska, el mar de Baffin, al qual acabaven d’entrar, produïa efectes fantàstics.

¿Com podrien descriure’s les imatges malencòniques, les escorregudes de l’aigua per sota dels blocs de gel flotants, el soroll especial dels grapats de neu que rodolen de sobte i es desfan en tocar l’aigua? ¿Com poden ésser imaginades les cascades esplèndides que regalimen pertot, les explosions d’escuma produïdes per la seva caiguda, l’esfereïment còmic dels ocells marins adormits damunt d’un rai de gel quan les seves potes perden sobtadament suport i arrenquen a volar tot fent caragols per anar a reposar immediatament damunt d’un altre tros de gel?… I els matins, ¿quina fantasmagoria més estranya quan el sol, amb la seva brillant aurèola de cirrus, fa un forat a la boira que, d’antuvi, només deixa veure un bocí de cel blau que es va engrandint paulatinament i sembla perseguir fins als límits de l’horitzó els núvols vaporosos que s’emporta en una cursa folla?

Aquests espectacles i tots els altres que presenten les mars glacials, Erik i els seus amics pogueren contemplar-los a cor què vols quan deixaren les costes de Groenlàndia —que havien resseguit fins a l’altura d’Uppernawik— per tal d’adreçar-se, després, cap a l’oest i travessar el mar de Baffin en tota la seva amplada. Aquí, els obstacles esdevingueren gairebé insuperables, car aquest mar és l’ample camí dels gels polars arrossegats pels innombrables corrents que hi desemboquen. L’Alaska havia d’obrir-se pas constantment entre immensos camps de gel. Alguna vegada l’aturaven barreres tan potents que calia esquivar-les i donar-los la volta, perquè resultava impossible trencar-les. O bé l’assaltaven tempestes de neu que cobrien la coberta, els pals i tots els ormeigs amb una espessa buata. Assetjat per amuntegaments de glaçons que el vent sobtadament empenyia contra el buc, corria perill de restar-hi enterrat. O, encara, si havent entrat en un aiguamort —envoltat de bancs de gel i tancat com un cul-de-sac— volia sortir-ne per tal de tornar al mar lliure, ja calia obrir ben bé l’ull per no ésser agafat de costat per algun iceberg monstruós que arribava del nord amb una velocitat vertiginosa i que hauria esclafat l’Alaska com una avellana. Però encara hi havia un perill més gran, i era el dels gels submarins que la quilla colpia fent-los bascular amb una violència tan terrible que, amb el seu cop d’ariet, ho destrossaven tot. L’Alaska va perdre, d’aquesta manera, les seves dues xalupes i, alguna vegada, es veieren obligats a hissar l’hèlix a bord per tal de redreçar-ne les ales. Cal haver passat per aquestes proves i haver conegut els perills que a cada moment comporta la navegació pels mars àrtics per fer-se’n una idea tan sols aproximada. Després d’una o dues setmanes de semblant règim, la tripulació més intrèpida esgota les seves forces i necessita un repòs.

Aquestes proves i aquests perills trobaven, però, una compensació en la rapidesa amb la qual s’esgranaven els graus de longitud al llibre de bord. Hi havia dies que en comptaven deu i fins i tot dotze i, altres, només un, i encara gràcies. Finalment, però, l’onze de juny, l’Alaska va tornar a veure terra i tirà l’àncora a l’entrada de l’estret de Lancaster.

Erik havia tingut por que es veuria obligat a esperar uns quants dies abans d’entaforar-se en aquell corredor tan llarg, però, amb gran sorpresa i alegria, el va trobar lliure, almenys a l’entrada. Resoltament va penetrar-hi; després, però, varen quedar bloquejats tres dies seguits. Gràcies als violents corrents que escombraven aquell canal àrtic, ben aviat se’n desprengué —com li ho havien anunciat els baleners de Godhaven— i va poder continuar el seu camí.

El 17 arribaven a l’estret de Barrow i el travessaven a tot vapor, però el 19, al moment de desembocar a Melville-Sund, a l’altura del cap Walk, els gels els van deturar una altra vegada.

Primerament van prendre’s la cosa amb paciència, esperant l’enfonsament de les parets gelades, però els dies passaven i el desglaç no es produïa.

Val a dir que, de distraccions, no en mancaven als viatgers. Detinguts tan a prop de la costa i proveïts de tot allò que podia fer menys precària la seva posició, els vagà d’emprendre passejades en trineu, caçar foques i observar com s’esbargien, al lluny, les balenes… S’acostava el solstici d’estiu. Des del dia 15 Alaska podia contemplar l’espectacle estrany i nou —fins i tot per a noruecs o suecs del sud— d’aquell sol de mitjanit ran d’horitzó sense deixar-lo i remuntant, més tard, cap al cel. Pujant a un petit tossal, sense nom, que s’alça en aquells tocoms isolats, hom podia contemplar l’astre del dia com descrivia en vint-i-quatre hores un cercle complet a l’espai. Al vespre, mentre restaven banyats per la seva claror, totes les regions llunyanes del sud quedaven embolcallades en la nit. És cert que aquesta claror és pàl·lida i esmorteïda i que les formes perden el seu contorn i les ombres esdevenen més tènues, de manera que tota la naturalesa revesteix la semblança d’una visió. ¡És aleshores quan un hom se sent viure en un món estrany i intueix la proximitat del pol!… Malgrat això, el fred no era massa viu. La temperatura no era inferior als quatre a cinc graus sota zero i, a vegades, l’airet era tan dolç que costava persuadir-se de trobar-se de debò al cor de la zona àrtica.

Totes aquestes circumstàncies no aconseguien omplir l’ànim d’Erik ni fer-li perdre de vista la seva finalitat darrera. Ell no hi havia anat per herboritzar, com el senyor Malarius, que totes les tardes tornava encantat de les seves exploracions per terra i de les plantes desconegudes amb les quals podria augmentar el seu herbari, ni tampoc per assaborir, amb el doctor i amb el senyor Bredejord, la novetat dels aspectes que la naturalesa circumpolar els oferia. Per ell, es tractava de Nordenskiöld i de Patrick O’Donoghan, d’acomplir un deure sagrat i de descobrir, potser, el secret del propi naixement. I era per això que, sense parar, mirava de rompre el cercle de gel dintre del qual es trobava presoner. Ho havia intentat tot per a trobar una sortida —excursions en trineu, passejades amb esquí, exploracions amb la xalupa de vapor…—; durant deu dies no havia pogut trobar una eixida. El banc de gel restava tancat per tots els costats.

¡Ja era el 26 de juny i es trobaven encara tan lluny del mar de Sibèria! ¿Havien de considerar-se vençuts? Erik no ho acceptava. Amb sondatges repetits havia detectat l’existència, sota el gel, d’un corrent que es dirigia cap a l’estret de Franklin, és a dir, vers el sud i es deia que amb un esforç per part seva potser podria provocar el desgel. Va resoldre de provar-ho.

En una llargada d’unes set milles marines va fer cavar a la barrera de gel una cadena de mines cada dos o tres-cents metres i a cada una d’elles hi féu posar un quilo de dinamita. Totes les mines quedaren relligades amb un fil de coure. El dia 30, a les vuit del matí i des del mateix pont de l’Alaska, Erik va fer-les esclatar prement el botó d’un dispositiu elèctric.

Una formidable explosió va ressonar pels aires i cent volcans de gel esmicolat llançaren, alhora, les seves garbes cap al cel. La barrera va tremolar i se somogué com per l’efecte d’un terratrèmol submarí. Grans vols d’o-cells marins, espantats, giravoltaren l’espai llançant crits raucs. Quan novament es produí el silenci, es veié una llarga escletxa negra que ratllava tot el camp de gel fins a perdre’s de vista. La barrera, esdernegada per la potència de l’explosiu, s’havia esquerdat pertot arreu. Hi hagué un moment d’espera i, diríem, de dubte; després, se’n produí l’enderrocament, com si no li hagués mancat sinó el senyal. Petant de tots costats, esquerdada, feta a bocins, la barrera es va desagregar, va cedir a l’acció del corrent que la rosegava a la seva base i va començar a derivar. Alguns trossos s’allargassaven encara, d’aquí d’allà, com si protestessin d’aquella violència, però l’endemà el pas ja era lliure. Y.’Alaska podia tornar a encendre les calderes. Erik i la dinamita havien assolit allò que el pàl·lid sol àrtic no hauria aconseguit sinó un mes més tard.

El 2 de juliol arribaven a l’estret de Banks; el 4 desembocaven a l’Oceà Glacial pròpiament dit. La ruta ja era oberta, a despit dels «icebergs», de les boires i de les nevades. El 12, l’Alaska doblava el cap Glacé, el 13 el cap Lisburne, el 14, a les deu del matí, entrava al golf de Kotsebue, al nord de l’estret de Behring on trobava, segons s’havia convingut, el vaixell carboner arribat de San Francisco. D’aquesta manera s’havia acomplert, en dos mesos i setze dies, el programa que havien planejat al golf de Gascunya.

Quan encara l’Alaska no s’havia aturat del tot, Erik ja s’havia llançat a la balenera i, tot apropant-se al vaixell carboner, va dir al patró:

—¡Semper ídem!

—¡Lisboa! —va respondre el ianqui.

—¿Fa molt de temps que m’espereu aquí?

—¡Cinc setmanes! Havíem sortit de San Francisco un mes després d’arribar el vostre telegrama.

—¿Encara no hi havia notícies de Nordenskiöld?

—A San Francisco, no n’hi havia de segures, però des que us espero aquí, he parlat amb diversos baleners que diuen haver escoltat de boca de gent de Serdze-Kamen que un vaixell europeu fa nou o deu mesos que es troba embarrancat entre els gels a l’oest del cap d’aquell nom. Pensem que es tracta del Vega.

—¿De debò? —va dir Erik amb una alegria fàcil de comprendre—. ¿I creieu que encara hi és i que no ha passat l’estret?

—Us ho asseguro. Ni un sol vaixell ha passat per aquí des de fa cinc setmanes sense que jo no hi hagi parlat.

—¡Déu sigui lloat! ¡Les nostres penalitats no hauran estat sense recompensa si arribem a trobar Nordenskiöld!

—No sereu pas els primers —va dir el ianqui amb un somriure irònic—; un iot americà se us ha avançat. Ha passat per aquí ara fa uns tres dies i també, com vosaltres, ha preguntat per Nordenskiöld.

—¿Un iot americà? —va demanar Erik estupefacte.

—Sí, l’Albatros; el capità és Tudor Brown i procedeix de Vancouver. Jo li he dit el que sabia i, immediatament, féu cap vers Serdze-Kamen.





16

De Serdze-Kamen a Ljakow


¿S’havia assabentat, doncs, Tudor Brown del canvi de ruta de l’Alaska? ¿Havia pogut anar-li al davant cap a l’estret de Behring?… ¿Com i per quin camí? La cosa semblava gairebé sobrenatural i, amb tot, es tractava d’una realitat. Per molt penosament impressionat que quedés Erik d’aquesta notícia, no en va parlar a ningú, però va apressar tant com va poder el transbordament del carbó i, quan les bodegues quedaren plenes, no va perdre ni un minut a posar proa a Sibèria.

Serdze-Kamen és un llarg promontori asiàtic, situat a un centenar de milles a l’oest de l’estret de Behring i és visitat pels vaixells baleners del Pacífic. L’Alaska hi va arribar en vint-i-quatre hores de navegació i, en abordar la badia de Koliutskin, va poder reconèixer la fina arborada del Vega darrere un amuntegament de gels on feia nou mesos havia quedat embarrancat.

La barrera que mantenia captiu Nordenskiöld no tenia pas deu quilòmetres d’ample. Després d’haver-la voltat, l’Alaska féu de nou rumb a l’est i va atracar en una caleta que havia romàs lliure del glaç perquè es trobava abrigada dels vents del nord. Després de desembarcar amb els seus tres amics, Erik va anar, per terra, a restabliment que el Vega havia emplaçat a la costa siberiana per passar aquell llarg hivernatge i que s’albirava al lluny per una columna de fum.

El campament del Vega estava format per un gran dipòsit de queviures que Nordenskiöld havia fet instal-lar pel cas que la pressió dels gels destruís inopinadament el seu vaixell, com tantes vegades passa durant l’hivern en aquells temibles paratges. Com a detall curiós, la pobra gent d’aquella costa, que sofria tan sovint de la fam i per a la qual aquell dipòsit representava una riquesa incalculable, l’havien respectat, tot i que amb prou feines estava vigilat. Construïdes amb pells, les cabanes d’aquells habitants s’havien anat agrupant, a poc a poc, al voltant del campament. La construcció més imposant del camp era l’anomenada Tintinjaranga, o casa de glaç, especialment adaptada per servir d’observatori magnètic i on havien estat instal·lats tots els aparells científics que havien dut a bord. L’edifici era construït amb paral·lelepípedes de gel, tenyits delicadament de color blau i units amb masses de neu que feia de ciment. El sostre era de planxes i estava cobert amb la tela de les veles.

Els viatgers de l’Alaska foren cordialment acollits per un jove científic que s’hi trobava al moment de la seva arribada, juntament amb un home de guàrdia. Es va oferir a acompanyar-los fins al Vega pel corriol marcat damunt del gel i que posava en comunicació el vaixell amb la terra ferma. Una corda aguantada sobre estaques el resseguia en tota la seva llargada, i la seva finalitat era de servir de guia les nits de fosca. Tot fent camí, els contava les aventures de l’expedició des que el món no n’havia rebut notícies.

En deixar la desembocadura del riu Lena, Nordenskiöld s’havia dirigit a les illes de Nova Sibèria, que volia explorar, però veient que era impossible atracar-hi per causa dels gels que les envoltaven i per la poca profunditat de les aigües, s’havia resignat a continuar la navegació vers l’est. El Vega no havia ensopegat amb grans dificultats fins al 10 de setembre. Des d’aquesta data unes boires continuades i les gelades nocturnes havien començat a fer reduir la seva marxa; la profunda obscuritat de les nits els obligava a freqüents parades. Fins al 27 de setembre el Vega no va arribar al cap de Serdze-Kamen. Havia tirat l’àncora damunt d’un banc de gel i esperava que, el dia següent, podria franquejar les poques milles que encara el separaven de l’estret de Behring, és a dir, les aigües lliures del Pacífic, però el vent del nord que es va alçar durant la nit havia empès grans amuntegaments de gel fins al voltant del vaixell, i no havien fet sinó engruixir-se els dies que seguiren. El Vega hi havia quedat empresonat i es veia condemnat a hivernar al mateix moment que ja tocava la seva fita.

—Ja us podeu imaginar com va ésser de gran la nostra decepció —va continuar dient el jove astrònom—, però aviat n’haguérem de treure partit organitzant-nos tan bé com poguérem per tal de convertir aquest retard en bé per a la ciència. Vam entrar en relació amb els habitants veïns, que encara no havien estat objecte d’es-tudi per part de cap viatger. Hem pogut establir un vocabulari de la seva llengua i reunir una col·lecció dels seus atuells, armes i eines. Tampoc hauran estat inútils les nostres observacions meteorològiques. Els naturalistes del Vega han afegit un gran nombre de noves espècies a la flora i a la fauna de les regions àrtiques. A dir veritat, la finalitat principal del nostre viatge ha estat atesa, puix que hem pogut doblar el cap Txeliüskin i hem estat els primers a cobrir la distància que separa les boques del Ienissei de les del Lena. Des d’ara, el pas del nord-est ja es pot considerar descobert i reconegut. Ens hauria resultat més agradable de poder fer-ho en dos mesos, cosa que tot just ha fallat, amb prou feines, en qüestió de poques hores. Sigui com sigui, si podem quedar desbloquejats aviat, com nombrosos símptomes permeten d’esperar-ho, no ens haurem de plànyer i podrem tornar a casa amb la certesa d’haver fet obra útil.

Tot escoltant el seu guia amb profund interès, els viatgers anaven fent camí. Ara es trobaven prou a prop del Vega per poder distingir-ne la proa coberta amb un gran tendal, estès fins a la passarel·la, que només deixava a l’aire lliure el castell, mentre que els costats del buc eren protegits per enormes pilots de neu, havent-ne reduït les maniobres als obencs i als estats. La xemeneia estava curosament emmatalassada per tal d’evitar els efectes de les glaçades.

Els voltants del vaixell encara eren més estranys. Aquest no es trobava, com s’hauria pogut creure, encastat en un llit de gel estès en una sola superfície, sinó, en certa manera, penjat enmig d’un veritable laberint de llacs, illes i canals, entre els quals havia calgut instal·lar passeres de fusta.

La tripulació del Vega, en vestit àrtic, i dos o tres oficials, formant grup al castell, veien venir aquells visitants europeus que els portava l’astrònom. Van tenir força alegria de sentir que eren saludats en suec i de reconèixer, entre els nouvinguts, la fesomia tan popular del doctor Schwaryencrona.

Ni el professor Nordenskiöld ni el fidel company dels seus viatges àrtics, el capità Palender, no es trobaven a bord. Havien sortit en excursió geològica cap a l’interior de les terres i no hi havien de tornar sinó al cap de cinc o sis dies. Fou una primera decepció per als visitants, als quals els semblava natural, havent trobat el Vega, de poder retre homenatge i felicitar el gran explorador. Aquesta decepció, però, no havia d’ésser Túnica.

Només entrar a la sala d’oficials, Erik i els seus amics s’assabentaren que, tres dies abans, el Vega havia rebut la visita d’un iot americà o, almenys, del seu propietari, un tal Tudor Brown. Aquest «gentleman» havia dut notícies del món exterior als internats a la badia de Koliutskin, els quals n’eren delerosos. Els havia fet saber allò que havia passat a Europa des de la seva partença; l’angoixa que Suècia i totes les nacions civilitzades sentien per la seva sort, la sortida de l’Alaska a la seva recerca… Aquest Tudor Brown venia de l’illa de Vancouver, al Pacífic, on el seu iot l’esperava des de feia uns tres mesos.

—¡Però vostès el deuen conèixer! —va dir un metge jove agregat a l’expedició—: car ens va dir que havia anat embarcat amb vostès i que els havia deixat a Brest per tal com tenia dubtes que poguessin portar la seva empresa a bona fi…

—Prou bones raons tenia per dubtar-ne —va replicar fredament Erik no sense sentir un estremiment interior.

—El seu iot es trobava a Valparaíso i ell li va telegrafiar que anés a trobar-lo a Victòria, a la costa de Vancouver —va continuar dient el jove metge— i, després, ell hi va anar emprant la línia marítima de Liverpool a Nova York i el ferrocarril del Pacífic, la qual cosa explica que hagi arribat aquí abans que vostès.

—¿No us ha dit pas allò que venia a fer-hi? —va demanar el senyor Bredejord.

—Venia a portar-nos socors, si és que ens en calia, i també a informar-se d’una persona molt estranya —de la qual jo havia parlat en una de les meves correspondències enviades a Europa— i per la qual el senyor Brown sembla tenir un gran interès.

Els quatre viatgers intercanviaren una mirada.

—¡Patrick O’Donoghan!… ¿no és així com s’anomena aquesta persona? —va preguntar Erik.

—¡Exactament! ¡Almenys és el nom que porta tatuat a la seva pell, encara que ell pretén que no és el seu, sinó el d’un amic! Ell diu que s’anomena Johnny Bowles…

—¿Puc preguntar-vos si aquest home és per aquí?

—Ja fa deu mesos que se n’ha anat. De primer havíem pensat que ens podia ser útil com intermediari amb els naturals de la costa, a causa de la seva aparent coneixença de la llengua samoieda, però, després, ens hem adonat que aquesta coneixença era molt superficial i només d’uns quants mots. Més tard i per atzar, des de Txabarova fins aquí, no hem tingut més contactes amb els habitants del país i un intèrpret se’ns feia inútil. D’altra banda aquest Johnny Bowles o Patrick O’Donoghan era molt gandul, borratxo i indisciplinat. La seva presència a bord només podia presentar inconvenients, de manera que vam acollir de bona gana el seu desig de desembarcar a la gran illa de Ljakow, lloc on el vam deixar tot facilitant-li una provisió de queviures.

—¿Però ha volgut quedar-se allí? ¿Oi que aquesta illa és deshabitada? —va dir Erik.

—¡Del tot! Sembla ser que allò que ha seduït aquest home és que la illa està literalment coberta d’ossamentes de mamut i, per consegüent, d’ivori fòssil. Volia aplegar tant d’ivori com li fos possible i, quan vingués l’hivern i el braç de mar que separa l’illa del continent quedés gelat, transportaria aquelles riqueses a la costa siberiana per tal de vendre-les als mercaders russos que hi arriben a cercar els productes del país.

—I aquests detalls que ens expliqueu, ¿els heu donat també al senyor Tudor Brown? —va preguntar Erik.

—¡És clar! ¡De tan lluny com venia per saber-los! —va dir el metge sense malfiar-se de l’interès profund i personal que el comandant de l’Alaska atribuïa a aquelles preguntes.

La conversa, aleshores, esdevingué de caràcter més general; sobre Nordenskiöld, el seu viatge i les conseqüències que podia tenir per a la ciència i per al comerç. Lloaren tots els marins i exploradors que en els segles anteriors els havien precedit, car l’experiència i fins i tot llurs desgràcies els havien servit per millorar els propis preparatius i facilitar-los l’empresa. Begueren per l’èxit definitiu de tots i bescanviaren els més sincers vots pel bon retorn a casa i, finalment s’acomiadaren.

L’endemà, a primera hora, l’Alaska es preparava per a posar-se en camí de Ljakow. Pel que feia al Vega, hauria d’esperar que el desgel li permetés arribar al Pacífic.

La primera part de la tasca d’Erik ja era enllestida. Havia trobat Nordenskiöld. Li faltava acomplir la segona: trobar Patrick O’Donoghan, per tal de veure si podia arrencar-li el seu secret. Aquest secret devia ésser ben temible; ara tothom ho admetia. ¿Com, si no hagués estat així, Tudor Brown s’acarnissaria per a trobar, ell tot sol, el detentor?

¿Podrien arribar abans que ell a l’illa Ljakow? Era poc probable, puix que ell portava tres dies d’avantatge. ¡No importava! Intentarien l’aventura. ¡Que l’Albatros es foraviés, que trobés obstacles imprevistos, que li passessin al davant! ¡Tant li feia! ¡Mentre existís una possibilitat d’èxit, havien de seguir la partida!

Cal dir que la bonesa de la temperatura era ben tranquil·litzadora. L’atmosfera es mantenia tèbia i humida; lleugeres boirines a l’horitzó assenyalaven per tots costats el mar lliure per fora del cinturó de gels que encara vorejava la costa siberiana on es trobava presoner el Vega. L’estiu tan sols començava i l’Alaska podia comptar ben bé amb deu setmanes de temps favorable. L’experiència adquirida entremig dels gels americans tenia el seu valor i permetia de considerar relativament fàcil la nova aventura. Altrament, el pas nord-est era incontestablement la via més directa per tornar a Suècia i, al costat de l’interès punyent que empenyia Erik a seguir-la, hi havia un veritable interès científic per refer, en sentit invers, el trajecte de Nordenskiöld. Si hi reeixien —¿i per què no havien de reeixir?— allò seria la prova i l’aplicació pràctica del principi establert pel gran explorador.

La brisa els fou companya i volgué afavorir l’Alaska. Durant deu dies va bufar gairebé constantment del sud-est i va permetre fer uns nous a deu nusos de mitjana, sense cremar carbó. Era un bon avantatge, sense comptar que la direcció del vent ajudava a empènyer vers el nord els bancs de gel flotants i fer que la navegació fos molt més fàcil.

El dia que feia onze, tingueren una tempesta de neu, seguida de bromes bastant intenses, la qual cosa retardà la marxa de l’Alaska, però el 29 de juliol tornà a sortir el sol amb tot el seu esclat i el 2 d’agost, al matí, albiraren la punta oriental de l’illa Ljakow.

Erik va donar, tot d’una, ordre de contornejar-la, tant per a comprovar si Y Albatros no s’amagava en alguna de les cales, com per aprofitar el vent de L’illa. Una vegada feta la reconeixença, féu tirar l’àncora sobre un fons de sorra a unes tres milles de la costa meridional; després s’embarcà en la balenera en companyia dels seus tres amics i de sis homes de la tripulació. Una hora més tard, l’embarcació atracava en una caleta molt profunda.

No era sense motiu que Erik havia escollit la costa meridional. Pensava que Patrick O’Donoghan, ja fos que tingués de debò la idea de fer el comerç de l’ivori o que volgués anar-se’n a la primera ocasió, devia haver escollit, per establir-s’hi, un punt des del qual pogués vigilar el mar. Fins es podia esperar que aquest punt fos en una altura i al més proper possible de la costa siberiana. També era un motiu per haver escollit la costa meridional la necessitat d’abrigar-se contra els vents polars. Aquestes suposicions d’Erik foren tingudes en compte a l’hora de fer una exploració sistemàtica.

Quan encara no havien caminat una hora per la platja, veieren dalt d’un tossalet molt ben protegit per uns quants turons i de cara al sud quelcom que només podia ésser un habitacle. Era una caseta molt ben construïda, de forma cúbica i tota blanca, com arrebossada amb una capa de guix. En apropar-s’hi s’adonaren que aquella blancor no venia d’una capa de guix o de calç, sinó que es tractava d’un arreplec d’ossos gegantins i sobreposats que li donaven aquell color blanc. Per estranys que fossin els materials calia convenir que la idea d’emprar-los era ben natural. Ultra que no hi havia altre material a l’illa, on la vegetació semblava ésser de les més pobres, tot el terra del tossalet i el de totes les altures veïnes estaven literalment coberts de restes d’ossos que el doctor Schwaryencrona va identificar, a primera vista, com a ossos de mamut, de bisons i d’aurons.





17

¡Finalment!


La porta de la cabana era oberta de bat a bat. Els quatre visitants hi penetraren i s’adonaren, d’una ullada, que la cambra única de què estava composta havia estat habitada recentment. Dintre de la llar, formada amb tres pedres planes grosses, els tions apagats estaven recoberts de cendra lleugera d’aquella que se’n va amb la més petita bufada. El llit, quadrat de fusta damunt del qual reposava una llitera de mariner, encara mostrava l’empremta d’un cos humà.

Aquella llitera, que Erik va examinar immediatament, portava el nom del Vega. Damunt d’una mena de taula formada per un omòplat fòssil muntat sobre quatre fèmurs, s’hi veien molles de galeta de mariner, un gotet de llauna i una cullera de fusta de fabricació sueca.

No hi havia dubte que es trobaven a casa de Patrick O’Donoghan i, segons totes les aparences, ell n’havia sortit feia poca estona.

¿Era per tal d’anar-se’n de l’illa? ¿O era per tal de recórrer-la? Cap indici no ho podia revelar, i només una exploració del territori podia aclarir-ho. Al voltant de la cabana, s’hi veien trinxeres i terres remogudes, testimoni de treballs ben actius. En un planell proper a l’habitacle, una vintena d’ullals d’ivori arrenglerats indicava la naturalesa d’aquells treballs. Evidentment, eren excavacions destinades a l’exhumació de restes de les edats desaparegudes. Tots els esquelets d’elefants o de mamuts escampats per terra havien estat despullats de l’ivori. Segurament que els indígenes de la costa siberiana no havien esperat la visita de Patrick O’Donoghan a l’illa Ljakow per anar ells mateixos a explotar-ne les riqueses i l’irlandès no devia haver trobat gran cosa a la superfície, raó per la qual s’havia vist obligat a fer excavacions per a trobar l’ivori que podia haver-hi enterrat.

Com ja havia explicat el jove metge del Vega i també ho havia fet anteriorment el propietari de la fonda de la Red-Anchor a Nova York, la peresa era un dels trets que distingien Patrick. Semblava, doncs, poc probable que s’hagués resignat massa temps al treball ingrat i poc remunerador de cavar. Era perfectament possible que hagués deixat l’illa Ljakow a la primera ocasió. L’única esperança que restava de poder-lo trobar eren els indicis recents observats a la cabana.

Hi havia un senderol que baixava cap a la costa pel cantó oposat al que havien recorregut els expedicionaris en pujar. El van seguir i van arribar aviat a un fondal on la fosa de les neus havia format una mena de petit llac separat del mar per una barrera de roques. El senderol resseguia les vores d’aquella aigua dolça i, donant la volta, l’espadat acabava en un veritable port natural. Damunt de la platja hi havia un trineu abandonat i les restes d’un foc recent. Erik va inspeccionar la ribera amb tota cura sense trobar-hi cap marca que hagués pogut deixar una embarcació. Ja tornava amb els seus companys quan observà un objecte de color vermell al peu d’una mata propera al foc apagat i el va recollir.

Aquest objecte era una llauna de carn de bou en conserva de les que acostumen a portar en reserva gairebé tots els vaixells. De moment, la troballa no suposava res d’extraordinari per tal com ja sabien que Patrick s’havia proveït de queviures abans de deixar el Vega, però una cosa que va semblar molt significativa a Erik fou que aquella llauna buida duia una etiqueta en la qual s’hi podia llegir: «Martínez Domingo, Valparaíso».

—¡Tudor Brown ha passat per aquí! —va dir Erik—. ¡Els del Vega ens van dir que el seu iot es trobava a Valparaíso quan li va telegrafiar que anés a esperar-lo a Vancouver!… D’altra banda, el Vega no podia deixar una llauna procedent de Xile, i aquesta és ben fresca; no fa ni tres dies que ha estat oberta.

El doctor i el senyor Bredejord dubtaven d’allò que Erik deia amb tanta seguretat; però, de sobte aquest, que donava voltes a la llauna entre les seves mans, els va fer adonar d’un detall que els allunyà tots els dubtes: la paraula Albatros escrita amb llapis vermell, probablement pel comerciant que havia venut les conserves.

—¡Tudor Brown ha passat per aquí, els dic! —va repetir Erik—. ¿I per què hauria vingut si no era per en-dur-se’n Patrick O’Donoghan? ¡La cosa és clara! ¡Ha desembarcat a aquesta illa! ¡Els seus homes l’han esperat tot esmorzant al voltant d’un foc! ¡E11 ha pujat a casa de l’irlandès i, de grat o per força, l’ha fet embarcar! ¡N’estic tan cert com si ho veiés!

Malgrat aquesta certesa, Erik volgué explorar els voltants per tal d’assegurar-se que Patrick O’Donoghan no hi era. Una passejada de prop d’una hora el va convèncer que la resta de Pilla era totalment inhabitable. No es veia cap camí, cap rastre d’un ésser vivent. Pertot arreu, dunes i valls que s’estenien fins a perdre’s de vista, sense cap vegetació, sense un sol ocell, sense cap insecte que animés aquella solitud. I, pertot, ossamentes gegantines, escampades per terra, com si tot un exèrcit de mamuts, de rinoceronts o d’aurons hagués vingut, en temps passats, a refugiar-s’hi fugint d’algun cataclisme i a morir en aquella illa perduda. Al lluny, darrere d’aquelles dunes i aquelles valls, apareixia una cortina d’altures cobertes de neus i de geleres.

—¡Anem! —va dir el doctor—. ¡No podem esperar res d’una exploració més completa, i allò que veiem ens assegura prou que no haurà calgut pregar gaire O’Donoghan per decidir-lo a partir!

Abans de les quatre, la balenera havia tornat a l’Alaska, que es va posar en camí altra volta.

Erik no dissimulava que les seves esperances acabaven de rebre un cop decisiu. Tudor Brown l’havia guanyat en velocitat i havia visitat abans que ell l’illa Ljakow i segurament se n’havia endut l’irlandès. ¡Ja era ben poc probable que el trobessin mai més! Un home capaç de fer tot allò que havia gosat fer contra l’Alaska, capaç de desplegar una energia tan ferotge per anar a raptar l’irlandès en aquell lloc, no tindria segurament cap escrúpol a posar obstacles perquè no poguessin enxampar-lo. ¡El món és gran i tota l’extensió dels mars restava oberta per a l’Albatros! ¿Com podia endevinar-se cap a quin punt de la rosa dels vents s’emportava Patrick O’Donoghan i el seu secret?

Heus aquí el que rumiava el comandant de l’Alaska tot passejant pel castell de proa, després d’haver donat l’ordre de marxar cap a l’oest. Aquests dolorosos pensaments es barrejaven amb alguns remordiments d’haver consentit que els seus amics compartissin amb ell els perills i les fatigues d’aquella expedició inútil. Dues vegades inútil, puix que Tudor Brown havia trobat Nordenskiöld abans que l’Alaska, de la mateixa manera que s’havia avançat a l’expedició sueca a l’illa Ljakow. Tornarien, doncs, a Estocolm —si de cas hi tornaven— sense haver assolit cap dels objectius del viatge. Certament, era massa mala sort… ¡Ah! si almenys el retorn servís d’alguna cosa i pogués aportar una contraprova del viatge del Vega. ¡Que el pas del nord-est quedés consagrat amb una segona experiència!… ¡Calia arribar, a qualsevol preu, al cap Txeliüskin i doblar de l’est a l’oest! ¡A qualsevol preu calia tornar a Suècia a través del mar de Kara!

Vers aquell temible cap Txeliüskin, fins aleshores considerat infranquejable, l’Alaska navegava a tot vapor. L’itinerari que seguia no era el mateix del Vega, que havia sortit de la desembocadura del Lena, on havia atracat per anar, seguidament, a l’illa Ljakow. Erik ho tenia cap motiu per tornar a buscar la costa siberiana. Deixant a estribord les illes Stolbovoi i Semenoffski, avistades el 4 d’agost, singlà de dret cap a l’oest tot seguint aproximadament el 76è. paral·lel i féu tan bon camí que, en vuit dies, havia franquejat trenta-cinc graus de longitud, del 140° al 105° a l’est de Greenwich. Naturalment, ho féu cremant força carbó, car havia tingut constantment vent de cara. Però Erik pensava, amb raó, que calia subordinar-ho tot a la necessitat de sortir com més aviat possible d’aquells paratges perillosos. Arribant a les boques del Ienissei ja s’arreglarien per a trobar combustible.

El 14 d’agost, a migdia, les observacions solars no foren possibles a causa d’una boira espessa que tapava el cel i l’horitzó. Per estimació, creien que s’acostaven al gran promontori asiàtic i Erik va ordenar la vigilància més extremada, tot fent reduir la marxa del vaixell. Cap al vespre, fins i tot va donar l’ordre de parar.

Aquestes precaucions no eren inútils. L’endemà, de dia, en tirar la sonda només trobaren trenta brasses i, una hora després, van albirar terra. L’Alaska va anar donant bordades fins a trobar-se en una cala, on va tirar l’àncora.

Resolgueren esperar que les boires s’aclarissin per anar a terra. Una exploració ràpida els donà a conèixer que la cala on havia atracat l’Alaska es trobava a l’extrem nord, entre les dues puntes del cap Txeliüskin. De les dues bandes, les terres eren bastant baixes cap al mar, però s’alçaven gradualment en pendent dolç cap al sud fins a unes muntanyes que la boira deixava veure, de tant en tant, i que semblaven d’una altura de tres a quatre-cents metres. No s’hi veia neu; el terra, argilós, era cobert per una vegetació de molsa, de gespa i de líquens. La costa era animada per la presència d’un gran nombre d’oques i d’ànecs salvatges i d’una dotzena de morses. Un ós blanc ensenyava la seva pell damunt d’una roca punxeguda. Si no hagués estat la boira que ho cobria tot amb el seu mantell gris, l’aspecte general d’aquell famós cap Txeliüskin no oferia res de particularment esporuguidor, res, sobretot, que justifiqués el trist renom que ha conservat durant tants de segles.

Avançant cap a la punta extrema a l’oest de la badia, els viatgers aperceberen una mena de monument que coronava l’altura i cuitaren a visitar-lo. En arribar-hi veieren que es tractava d’un «cairn» o pilot de pedres que mantenia una columna de fusta feta d’una biga.

Aquesta columna portava dues inscripcions. La primera deia:

El 19 d’agost de 1878, el Vega, havent sortit de l’Atlàntic, ha doblat el cap Txeliüskin, tot fent camí vers l’estret de Behring.



La segona:

El 12 d’agost de 1879, l’Albatros, venint de l’estret de Behring, ha doblat el cap Txeliüskin, tot fent camí vers l’Atlàntic.



¡Així, doncs, allí també Tudor Brown havia precedit l’Alaska! ¡Era el 16 d’agost!… ¡Només feia quatre dies que havia deixat aquella inscripció!

Als ulls d’Erik, allò prenia un sentit irònic i cruel, com si digués: «¡Fins a la fi, tindràs decepció! ¡Fins a la fi, seràs inútil!… ¡Nordenskiöld haurà fet la prova, Tudor Brown la contraprova! ¡Tu, en canvi, tornaràs humiliat i confús, sense haver demostrat res, sense haver trobat res, sense haver après res!»

Ja se n’anaven, sense haver afegit un sol mot a la columna, però el doctor Schwaryencrona no s’hi conformà i, amb el seu ganivet, va escriure sobre la fusta:

El 16 d’agost de 1879, l’Alaska, venint d’Estocolm i passant per l’Atlàntic, el mar de Baffin, els estrets americans àrtics, el mar de Sibèria, ha doblat el cap Txeliüskin, tot fent camí per tal d’acabar el primer periple circumpolar.



¡Estranya potència de les paraules! Aquesta senzilla frase, recordava a Erik la gesta geogràfica que estava acomplint, gairebé sense pensar-s’ho, i amb això n’hi hagué prou perquè recuperés el seu bon humor. ¡No es podia negar que l’Alaska estava a punt d’acabar el primer periple circumpolar! Abans que ell, d’altres viatgers havien passat pels estrets àrtics americans i explorat el pas del nord-oest. Abans que ell, Nordenskiöld i Tudor Brown havien doblat el cap Txeliüskin i franquejat el pas del nord-est. Però allò que encara no havia fet ningú, era anar d’un pas a l’altre, era descriure al voltant del pol, pels mars àrtics, el cercle complet de 360°… ¡i no mancaven gaire més de 80 perquè 1’Alaska ho hagués fet! A tot estirar, això podia ésser qüestió de deu dies de navegació.

Aquesta nova perspectiva va donar tanta ardidesa a cadascú, que tothom ja només pensava en la sortida. Erik volgué esperar fins l’endemà per veure si les bromes es dissiparien, però la boira semblava ésser la malaltia crònica del cap Txeliüskin i, havent-se tornat a alçar el dia sense que comparegués el sol, fou donada l’ordre de llevar l’àncora.

Deixant al sud el golf de Taymis, que dóna el seu nom a la gran península siberiana de la qual el cap Txeliüskin no és sinó la punta extrema, l’Alaska es va dirigir cap a l’oest i navegà sense parar durant tot el dia i la nit del 17. El 18, al matí, es va abandonar finalment la boira i es va entrar en una atmosfera pura i assolellada. A migdia, pogueren determinar la situació. Acabaven aquesta operació quan el guaita va assenyalar una vela al sud-oest. Una vela en aquestes mars tan poc freqüentades era una cosa massa extraordinària per no merèixer una atenció especial. Erik va enfilar-se tot d’una al «niu de corbs» i amb els prismàtics va examinar detingudament el vaixell que acabaven de descobrir. Li va semblar que no sobresortia massa de l’aigua, ormejat com «schooner» i amb una xemeneia adaptada, encara que, en aquell moment, no navegava a vapor. Quan novament baixà al pont, el jove comandant estava molt pàl·lid.

—¡Em fa l’efecte que és l’Albatros! —va dir al doctor.

Després, va ordenar que augmentessin els focs de la màquina.

En menys d’un quart d’hora va ésser manifest que guanyaven terreny a aquell vaixell, el buc del qual va dibuixar-se ben aviat a ull nu. Navegava a vela amb una brisa de les més febles i la seva direcció formava un angle molt agut amb la de l’Alaska.

De sobte, es va produir un canvi en la seva marxa. Un fum espès va eixir de la xemeneia i va formar al seu darrera un llarg plomall negre. Ara navegava a vapor i en la mateixa direcció que l’Alaska.

—¡No hi ha cap dubte, és l’Albatros! —mormolà Erik.

I va donar ordre al cap de màquines d’activar la marxa. Ja anaven a catorze nusos. Un quart d’hora més tard, en feien setze.

El vaixell perseguit no havia pogut adquirir encara aquella velocitat, car l’Alaska continuava guanyant terreny. En menys de mitja hora, hi foren prou a prop per distingir els detalls de l’arborada, el solc d’escuma que deixava la seva marxa, els tripulants que anaven i venien fent les maniobres… Després les motllures de popa i, finalment, les lletres que formaven el nom: Albatros. Erik va donar ordre d’hissar la bandera sueca. Immediatament l’altre va hissar la bandera estrellada dels Estats Units.

Uns quants minuts més i els dos vaixells no quedaren separats sinó tres o quatre-cents metres. Aleshores, el comandant de l’Alaska, des de la passarel·la i amb el portaveu va interpel·lar Y Albatros en anglès.

—¡EH!… ¡Desitjo parlar al vostre capità!…

Algú va pujar a la passarel·la de l’Albatros. Era Tudor Brown.

—Sóc propietari i capità d’aquest iot —va dir—. ¿Què voleu?

—Desitjaria saber si porteu a bord un tal Patrick O’Donoghan.

—Patrick O’Donoghan és a bord i us respondrà personalment —va dir Tudor Brown.

Va fer un senyal i un home se li apropà.

—Aquí teniu Patrick O’Donoghan —va reprendre el propietari de l’Albatros—, ¿què en voleu?

Erik desitjava aquesta entrevista des de feia molt de temps; l’estava buscant des de ben lluny i, no obstant això, en trobar-se inopinadament en presència d’aquell home de cabells roigs i nas aixafat que el mirava amb aire de sospita, va quedar-se curt i, d’antuvi, no sabé què li havia de preguntar. Finalment, centrant les idees i fent un esforç, va dir:

—Em caldria parlar llargament i confidencial amb vós. Fa molts anys que us busco i, per tal de trobar-vos, he vingut fins aquests mars. ¿Voleu venir al meu bord?

—Jo no us conec i estic molt bé allí on sóc —va respondre aquell home.

—¡Jo sí que us conec! ¡Jo sé, pel senyor Bowles de Nova York, que vós us trobàveu a bord del Cynthia al moment del seu naufragi i també sé que li heu parlat del «nen del salvavides»! Jo sóc aquest nen i és per això que voldria preguntar-vos alguns detalls que vós coneixeu.

—¡Els haureu de demanar a algú altre que no sigui jo, perquè el que és jo, no estic d’humor per a donar-vos-els!

—¿Voleu fer suposar que els detalls en qüestió no us fan honor?

—Suposeu allò que vulgueu, m’és perfectament indiferent —va replicar l’altre.

Erik estava decidit a no donar mostres d’irritació.

—Més valdria que em diguéssiu de bona gana allò que jo tinc tant d’interès a saber, abans de veure-us exposat a haver-los de donar davant d’un tribunal de justícia —afegí Erik amb fredor.

—¡Un tribunal de justícia!… ¡Primer que res, caldria que m’hi portéssiu!

En arribar aquí, Tudor Brown s’hi va interposar.

—¡Ja veieu que no depèn de mi si no teniu l’explicació que desitgeu; deixem-ho així i anem cadascú pel nostre camí! —va dir a Erik.

—¿Per què cadascú pel seu camí?… ¿No seria la cosa més senzilla navegar en conserva fins arribar a un país civilitzat i posar en clar els afers que puguem tenir l’un i l’altre? —va respondre el comandant de l’Alaska.

—¡No sé que en tingui cap d’afer amb vós i no em cal la companyia de ningú! —va replicar Tudor Brown, tot fent el gest d’abandonar la passarel·la.

Erik el va deturar amb un senyal i li digué amb un crit:

—¡Propietari de Y Albatros! ¡Sóc portador d’un encàrrec oficial del meu govern i sota el títol d’oficial de policia marítima… us invito a ensenyar-me immediatament la vostra documentació!

Tudor Brown ni tan sols va respondre i va baixar de la passarel·la juntament amb l’home que havia cridat.

Erik va esperar dos minuts i, després, reprengué:

—¡Propietari de l’Albatros!, ¡us acuso d’haver intentat fer naufragar el meu vaixell a la Basse-Froide de Sein i us commino perquè vingueu a explicar-vos d’aquesta acusació davant d’un tribunal de justícia!… ¡Si no obeïu, em veuré obligat a emprar la força!

—¡Proveu-ho, si el cor us ho demana! —va cridar Tudor Brown, mentre donava l’ordre de posar-se novament en marxa.

Durant aquesta conversa, el seu vaixell havia anat virant insensiblement i s’havia situat en angle dret amb la proa de l’Alaska. De sobte, l’hèlix va entrar en acció i va batre l’aigua, que s’emblanquí tot borbollejant. Un xiulet llarguíssim va esqueixar els aires i l’Albatros, lliscant damunt les ones, sortí, a tot vapor, en direcció del pol nord.

Dos minuts més tard, l’Alaska es llançava a perseguir-lo.





18

Canonades


Mentre estava encalçant l’Albatros, Erik havia manat que posessin en bateria el canó que l’Alaska duia a proa. Aquesta operació va necessitar bastant temps. Quan el canó fou desempallegat del seu folre enquitranat, carregat i a punt per disparar, l’enemic ja s’havia perdut de vista. Segurament havia aprofitat la pausa en la conversa per activar els seus focs, i el seu avenç ja era de tres o quatre milles. En rigor, la distància no és desmesurada per a un canó Gattling, però entre el moviment del vaixell, la velocitat de les dues naus i el blanc molt limitat que el iot americà oferia al tir, existien més possibilitats de llançar els obusos al mar que de col·locar-los a la fita. Valia més esperar. Ben aviat, d’altra banda, l’avenç de l’Albatros, sense disminuir, va deixar de créixer. Feta l’experiència, esdevingué evident que els dos vaixells, llançats a tota velocitat, eren si fa no fa tan bons marxaires l’un com l’altre. La distància que els separava continuà essent la mateixa durant diverses hores.

Tanmateix allò era al preu d’una enorme despesa de carbó —matèria que anava esdevenint escassa a bord de l’Alaska— i es podia témer que aquesta despesa fos completament perduda si la nit arribava sense haver atrapat Y Albatros. Erik no va creure’s amb dret de jugar aquesta darrera carta sense consultar la tripulació. Els féu pujar tots al pont i els exposà francament la situació.

—Amics meus —els va dir— ja sabeu de què es tracta, si agafarem per lliurar-lo a la justícia el malvat que volia fer-nos desaparèixer a la «Basse-Froide», o si deixarem que se’ns escapi. Amb prou feines ens resta carbó per a sis dies sencers. Qualsevol desviació de la ruta ens exposa a haver d’acabar el viatge a la vela, la qual cosa pot comprometre’n l’èxit. D’altra banda, l’Albatros compta, segurament, amb la nit per escapar-se. És essencial, doncs, que el tinguem a l’abast del nostre projector elèctric sense reduir ni un instant la nostra marxa. Estem segurs que aquesta persecució tindrà un límit ineludible, ja sigui demà, ja sigui demà passat, en arribar a la barrera dels gels eterns que defensa l’aproximació al pol, cap als 78° o 79°. ¡Jo, però, no he volgut continuar aquesta persecució sense demanar-vos si l’aproveu i si assumiu, per endavant, les complicacions que pot provocar-nos!

Els homes de la tripulació es consultaren en veu baixa i encarregaren maaster Hersebom de manifestar l’opinió general.

—Som de l’opinió que el deure de l’Alaska és sacrificar-ho tot a la captura d’aquest miserable —va dir ell tranquil·lament.

—¡Molt bé! Farem, doncs, tot el què puguem per aconseguir-ho —va respondre Erik.

Segur que comptava amb el suport de la seva gent, no va voler estalviar el combustible i assolí, malgrat els esforços desesperats que feia Tudor Brown per allunyar-se’n, de mantenir la distància. Encara no s’havia post el sol que l’ull elèctric de l’Alaska es va encendre a la punta del pal major i va quedar fixat i immobilitzat sobre Y Albatros, sense deixar-lo fins que es féu de dia. Durant tota la nit la distància entre els dos vaixells fou la mateixa. En alçar-se l’alba, continuaven corrent en direcció al pol. A migdia, l’observació solar va donar, com a posició de l’Alaska, 78° 21’ 14" de latitud nord i 98° de longitud est.

Els gels flotants, que des de feia quinze dies no es veien, començaren a sorgir en gran nombre. Moltes vegades calia fendre’ls a cops d’esperó, com ho havien fet, anteriorment, al mar de Baffin. Erik, convençut que la barrera de gel no tardaria a deixar-se veure va fer obliquar lleugerament cap a la dreta de l’Albatros, de manera a poder tancar-li el camí vers l’est si provava de canviar de ruta en veure’s aturat al nord.

Aquesta precaució va resultar plenament justificada, car, cap a les dues, una llarga barrera de glaços va per-filar-se a l’horitzó. Immediatament el iot americà girà vers l’oest deixant la barrera a estribord. L’Alaska va seguir immediatament la seva maniobra però, aquesta vegada, obliquant vers l’esquerra de l’Albatros, per tal de tallar-li el pas si volia tornar cap al sud.

La cacera esdevenia molt emocionant. Segur de la direcció que l’Albatros estava obligat a seguir, l’Alaska tractava d’atacar-lo pel flanc, de manera a empènyer-lo cada vegada més contra la barrera. El iot com més anava més dubtava, i, retardat pels gels flotant a cada moment canviava de marxa, ara adreçant-se al nord, adés llançant-se desesperadament a l’oest.

Erik, enfilat al «niu de corbs» seguia amb tota atenció els seus més petits esquivaments, per tal d’oposar-s’hi amb moviments apropiats. De sobte, veié com el iot s’aturava en sec, virava de bord i es presentava de proa. Una llarga filera blanca que s’estenia cap a l’oest deia ben clarament la causa d’aquella maniobra. Y.’Albatros havia anat a raure al fons d’un veritable golf, format per un promontori meridional de la barrera de gel, i li plantava cara com una fera aculada per la gossada.

El jove comandant de l’Alaska no havia tingut encara temps de baixar al pont i un obús va passar, tot xiulant, pel damunt del seu cap.

—¡Doncs, l’Albatros anava armat i esperava defensar-se!

—¡M’estimo més que sigui així i que hagi estat ell el primer a disparar! —va dir Erik donant ordre de respondre-hi.

El seu obús no tingué més sort que el de Tudor Brown i va anar a parar a dos o tres-cents metres del blanc. Ara, però, el combat ja estava entaulat i, ben aviat, el tir va anar regularitzant-se. Un projectil americà va rompre per la meitat la gran verga de l’Alaska i, en caure el tros superior sobre el pont, va matar dos homes. Un obús suec va caure de ple sobre el castell de proa de l’Albatros i degué fer-hi grans destrosses. D’altres projectils caigueren, d’una banda i de l’altra, al buc o als ginys de maniobra. Els dos vaixells s’apropaven cada vegada més i es posaven de cantó, sobtadament, per tal de bescanviar les seves descàrregues, quan un tronar llunyà vingué a barrejar-se amb la veu del canó i les tripulacions, alçant els caps, veieren el cel tot ennegrit pel cantó de l’est.

¿Començava a interposar-se entre els dos contendents una tempesta o una cortina de boira i neu, que permetria a Tudor Brown d’escapar? Erik no ho volia pas, ¡a cap preu!, i va decidir-se per l’abordatge. Fent armar tota la seva gent amb sabres, destrals, ganivets, va posar en marxa de bell nou el seu vaixell i el va llançar contra el iot a tot vapor.

Tudor Brown no estava pas per esperar-lo. Es baté en retirada i començà a vorejar la barrera tot disparant una canonada cada cinc minuts. Però, ara, el seu camp d’acció era massa limitat. Més empès, cada vegada, entre el continent de gel i l’Alaska, s’adonà que no tenia altra possibilitat de salvació sinó arriscant-se a una ràpida fugida d’enfrontament per tal de tornar a mar lliure. Va intentar-ho, després d’algunes maniobres de distracció destinades a burlar l’adversari sobre la seva veritable decisió. Erik el va deixar fer i, després, al moment precís en què Y Albatros, llançat a tot vapor, era al seu abast, s’hi va precipitar amb el seu esperó d’acer.

L’efecte de la topada fou terrible. Els costats del iot s’obriren amb una plaga de bat a bat. Es va apesantir, s’aturà i no pogué ésser maniobrat. Pel que fa a l’Alaska, s’havia retirat ràpidament i es preparava per renovar l’assalt. L’estat del mar, cada cop més amenaçador, no li’n va donar temps.

La tempesta arribava. Era una gran ventada del sud-est acompanyada de remolins de neu que no solament alçava onades formidables, sinó que empenyia grans masses de gels flotants a dintre el golf on es trobaven els dos vaixells, com si fos al fons d’un embut. Els gels arribaven de tots els punts de l’horitzó. Erik va comprendre que no hi havia ni un minut a perdre i que calia sortir a l’acte d’aquell cul-de-sac si no volia veure-s’hi tancat sense cap possibilitat. Va fer virar de bord cap a l’est i ja no va pensar sinó a lluitar contra el vent, contra la neu i contra l’exèrcit bramulant dels blocs de gel.

No van tardar en adonar-se que l’empresa no tenia esperança d’èxit. La tempesta es desencadenava amb una potència tal, que ni la màquina de l’Alaska ni el seu esperó d’acer podien fer-hi res. No solament el vaixell amb prou feines avançava, sinó que, per moments, es veia forçat a recular uns quants metres. Els pals grinyolaven maltractats pel vent. Una neu espessa enfosquia el cel i deixava cega la tripulació. Sobre el pont i els ginys de maniobra s’havia format una capa de més de trenta centímetres de gruix. Els blocs, amuntegant-se i acumulant-se, anaven formant, a ràfegues, una mu-ralla impenetrable. No hi hagué més remei que tornar a la barrera de gel i buscar-hi, a les palpentes, un petit refugi, tot resignant-se a esperar una aclarida. El iot americà havia desaparegut enmig de la tempesta i, en l’estat en què l’havia deixat el cop d’ariet de l’Alaska, era més que dubtós que hagués pogut resistir. La situació empitjorava cada minut que passava.

No hi ha manera d’imaginar-se l’horror i la por d’aquestes tempestes àrtiques, en les quals les forces de la natura primitiva semblen despertar-se, d’alguna manera, per donar al navegant una mostra d’allò que deuen haver estat, en altres èpoques, els cataclismes dels períodes glacials. La fosca era absoluta tot i no ésser sinó les cinc de la tarda: en aquells països, el dia i la nit són indistingibles. La màquina de vapor s’havia hagut d’aturar i no es podia ni pensar d’encendre el focus elèctric. Els xiulets de l’huracà, el ressò dels trons, el soroll dels gels flotants topant i esmicolant-se els uns amb els altres, s’afegien, en plenes tenebres, als espetecs de la barrera de gel que es dislocava i es trencava pertot arreu. En formar-se, cada esquerda promovia una detonació que sobresortia del baix continu de la tempesta com una canonada. La freqüència d’aquestes explosions indicava que les fissures devien ésser innombrables.

Ben aviat, l’Alaska va sofrir-ne el retop. El petit refugi no va tardar a quedar envaït pel gel trossejat, com també els més petits racons del golf. Un apilotament de glaçons, unit i cimentat per la neu que anava caient, es va anar formant al voltant del buc del vaixell; el va assetjar i l’aferrà com unes tenalles gegantines. L’Alaska, sota l’embranzida del gel, també va començar a espetegar. Tots els seus components es posaren a gemegar al mateix temps que la barrera a la qual, ara, havia quedat incrustat. El buc podia trencar-se a cada moment, i no hauria deixat de fer-ho si no hagués estat reforçat preveient aquestes terribles pressions.

Erik estava resolt a no sucumbir sense lluita i, des del primer moment, havia fet disposar un revestiment vertical de pesades bigues tot al volt del vaixell que havien de servir per atenuar, tant com fos possible, l’empenta del gel fent-la repartir damunt d’una superfície més ampla. Ara bé, si, de moment aquests estats serviren a protegir el buc, no va tardar a produir un resultat imprevist que amenaçava ésser fatal.

El vaixell, en lloc de patir una aixafada, es va trobar sollevat a fora de l’aigua a cada moviment de la barrera i tornava a caure damunt del gel amb la força d’un martell aplanador. A qualsevol moment, en una d’aquestes esfereïdores caigudes, podia rompre’s, enfonsar-se, desaparèixer. Per tal d’evitar-ho no hi havia sinó una solució. Reforçar i reforçar sense parar el cordó de glaços trossejats i de neu que, bé o malament, protegien el buc, de manera que formés part d’un conjunt més o menys homogeni i pogués seguir-ne el vaivé.

Tothom va posar-s’hi. Fou un espectacle emocionant veure aquell grapat d’homes fent servir els seus muscles de pigmeus per resistir al poder de la naturalesa, refer amb tota pressa els esquinços que es produïen al gel, omplir-ne les costures amb neu i esperar que un sol moviment respiratori de l’oceà polar fes rebentar tots aquells adobs. Després de quatre o cinc hores de treball sobrehumà ja no podien més i el perill creixia més fort cada vegada, car la tempesta s’engrandia.

Erik tingué consell amb els seus oficials i decidiren posar en seguretat damunt de la barrera de gel un dipòsit de queviures i municions, pel cas que Alaska no pogués resistir aquelles espantoses sacsejades. D’altra banda, i per començar, cada home havia rebut provisions personals per a vuit dies amb instruccions precises, en cas de desastre, de portar el fusell en bandolera, fins i tot en ple treball. L’operació de transportar una vintena de bocois no fou pas fàcil; finalment hi reeixiren i la pila de queviures fou dipositada a uns dos-cents metres del vaixell, cobert amb un tendal enquitranat que la neu va tapar ràpidament amb un gruixut mantell blanc.

Havent pres aquesta precaució, tothom es va trobar més tranquil·litzat sobre les conseqüències immediates d’un possible naufragi, i la tripulació es va posar a taula per tal de reparar forces davant d’un sopar suplementari, regat amb te al rom.

De sobte i enmig del sopar, una sacsejada més violenta encara que les anteriors va fer estremir la barrera dels gels. Una pressió formidable va rompre el llit de glaç i de neu damunt del qual reposava l’Alaska. Una força terrible el va empènyer pel cantó de popa i el va alçar enlaire amb espetecs horribles, tot fent capbussar la proa en aquella mena de bòfia com si anés a abismar-s’hi. Hi hagué veritable pànic. Tothom pujà a coberta. Alguns homes van creure que havia arribat el moment de cercar refugi al camp de gels i, sense esperar les ordres dels seus caps, saltaren per la borda.

Quatre o cinc d’aquests desgraciats arribaren a saltar damunt la neu. Uns altres es trobaren presoners entre els pilots de gel i el cantó d’estribord del buc al mateix moment en què l’Alaska, es tornava a redreçar enmig de cruixits. Els crits de dolor i el soroll dels seus ossos fets a trossos en aquella refregada es perderen barrejats amb els udols de l’huracà. La calma va tornar i el vaixell romangué immòbil.

La lliçó havia estat tràgica. Erik ho aprofità per recomanar a la gent que servés la sang freda i que, sempre, esperessin les ordres corresponents.

—Heu de comprendre —va dir-los Erik— que desembarcar ha d’ésser una solució suprema, a la qual només hem de recórrer com a darrer recurs. ¡Tots els esforços han de tendir a salvar l’Alaska!. ¡Si el perdem, la nostra situació damunt del camp de gel seria insostenible! ¡Només en el cas extrem en el qual la situació en el vaixell esdevingués inaguantable, l’hauríem d’evacuar i, en tot cas, aquest moviment l’hauríem d’executar amb el més gran ordre, altrament es transformaria en desastre! Espero que continuareu el vostre sopar i que confiareu en els vostres oficials per decidir allò que calgui fer.

La fermesa de to tingué per efecte immediat tranquil·litzar els més porucs. Aleshores, Erik va fer cridar maaster Hersebom; li va dir que desfermés el seu gos Klaas i que el seguís sense fer soroll.

—Baixarem al camp de glaç —li va dir a mitja veu— per tal de fer tornar aquells que han fugit i portar-los novament al seu deure. Més val això que deixar-los anar a l’aventura.

Els fugitius s’esperaven a la riba del camp de gel, avergonyits de la seva fugida. A la primera indicació tornaren a bord.

Erik i maaster Hersebom, després d’haver vist com tornaven al vaixell, se n’anaren fins al dipòsit de queviures, on pensaven que algun altre mariner havia pogut aixoplugar-se. Hi donaren un tomb i no hi trobaren ningú.

—Fa estona que penso —va dir, aleshores, Erik— que per tal d’evitar un altre moment de pànic potser convindria fer desembarcar una part de la tripulació.

—Potser valdria més —va respondre el pescador— però tal vegada hauríem de témer que els que quedarien a bord no tinguessin gelosia i es desmoralitzessin…

—¡Teniu raó! —replicà Erik—, serà més enraonat de tenir-los enfeinats tots ells, fins al darrer moment, lluitant contra la tempesta i, tanmateix, és Túnica esperança que tenim de poder salvar el vaixell. Però, ara que estem a terra; ¿si ho aprofitéssim per veure com es comporta aquest camp de glaç? ¡He de dir que tots aquests espetecs i aquestes detonacions no deixen de crear-me molts dubtes sobre la solidesa del gel!

Encara no havien fet unes tres-centes passes més enllà del dipòsit de queviures, hagueren d’aturar-se en sec. Davant dels seus peus s’havia obert una esquerda gegantina. Haurien necessitat perxes ben llargues per poder saltar-la i no n’havien dut. Decidiren, doncs, seguir la vora, girant cap a l’oest, per tal de veure fins on es perllongava.

S’adonaren que aquesta esquerda o, més aviat, aquesta fissura, continuava en aquella direcció en una distància molt llarga; tan llarga que, després d’haver caminat més de mitja hora, no en veien l’acabament. Finida la seva exploració sobre l’extensió del camp de gel on estava instal·lat el dipòsit de queviures, tornaren enrera.

Quan eren a la meitat del camí, es va produir una nova vibració del camp de gel, seguida de detonacions, d’espetecs i d’un soroll eixordador de gels que s’entre-xocaven. No se’n preocuparen massa, però acceleraren el pas, impacients de saber si aquells moviments no havien tingut conseqüències penoses per a l’Alaska.

Molt aviat arribaren al dipòsit de queviures i, seguidament, al petit refugi on s’abrigava el vaixell. Erik i maaster Hersebom hagueren de fregar-se els ulls per tal d’assegurar-se que no estaven dormint o que no somniaven: \Y Alaska, ja no hi era!…

El seu primer pensament fou que s’havia abismat sota les aigües; cosa que era molt natural després d’una tarda com la que acabaven de passar. Immediatament, però, els cridà l’atenció que no es veia cap resta ni cap desferra i, també, l’aspecte, completament nou, que el petit refugi havia adoptat durant la seva absència. No s’hi veia aquell cinyell de trossos de gel que la tempesta hi havia apilotat en poques hores i enmig de la qual l’Alaska havia quedat incrustat. Al contrari, la forma del petit golf es veia retallada netament com si el camp de gel hagués acabat destacant-se’n i esdevenint independent. Maaster Hersebom féu constatar que el vent havia canviat i, ara, bufava d’oest.

¿No era possible que la tempesta, canviant de direcció, hagués simplement encofurnat al fons del golf els gels flotants enmig dels quals estava encallat l’Alaska?

Sí, efectivament, era possible; només calia comprovar si era veritat. Sense esperar més, Erik va anar-se’n cap al fons del golf seguit de maaster Hersebom.

Caminaren durant una bona estona, potser quatre o cinc quilòmetres. Pertot arreu la ribera del camp de gel estava lliure de blocs de glaç; les onades, furioses, hi petaven com en una platja rocosa, però el fons del golf no es deixava veure i, cosa que encara semblava més estranya, el promontori que, cap al sud, el tancava havia desaparegut.

Erik, finalment, s’aturà. ¡Ja ho havia entès! Va agafar la mà del seu pare adoptiu i la va prémer entre les seves.

—¡Pare! —li va dir amb un to greu—, ¡vós sou d’aquells als quals se’ls pot dir la veritat!… ¡Doncs bé, la veritat, és que el camp de glaç s’ha esberlat, s’ha separat de la massa que encercla l’Alaska i ens trobem damunt d’una illa de gel d’alguns centenars de metres d’amplada, que se’ns endú, mar enllà, seguint el grat de la tempesta!





19

Trets


Cap a les dues de la matinada, Erik i maaster Hersebom, esgotats de fatiga, s’havien entaforat sota el tendal del dipòsit de queviures i estengueren els seus cossos entre dos bocois, esquena contra esquena, aprofitant la calor de la pell del Klaas. No tardaren gaire en adormir-se. Quan van despertar-se, el cel ja tornava a blavejar i la mar era tranquil·la. L’immens parrac de camp de gel sobre el qual flotaven semblava immòbil, de tant dolç i regular com era el seu moviment, però a tota la llargada de les seves bandes, enormes «icebergs» eren arrossegats amb una velocitat esfereïdora, empaitant-se, empenyent-se i petant l’un contra l’altre. El paisatge format per aquests cristalls gegantins reflectia o descomponia com un prisma els raigs solars i era un dels més meravellosos que Erik hagués mai vist. El mateix maaster Hersebom, poc afectat en general, i encara menys en les circumstàncies en què es trobava, a admirar els esplendors de la naturalesa àrtica, no pogué estar-se de dir:

—¡Que en seria de bonic tot això, si ho veiéssim des de les baranes d’un bon vaixell!

—¡Sí!, però a bord d’un vaixell tindríem altra feina sortejant tots aquests «icebergs» i cuidant no ens esclafessin, mentre que aquí, damunt d’aquest tros de gel, no ens n’hem de preocupar!

—¡Quina sort que hem tingut d’anar a raure al costat d’aquest dipòsit de queviures! ¡La nostra situació seria ben desesperada si ens trobéssim desproveïts de tot! Però amb vint bocois de galeta, carn fumada i aiguardent, fusells i cartutxos a desdir, ¿què podem témer? En el pitjor dels casos, haurem d’esperar unes setmanes sense veure terra on poder posar peu… ¡Ja veureu, pare, com ens en sortirem, com se’n sortiren els nàufrags del Hansa!

—¿Del Hansa? —va demanar Hersebom amb curiositat.

—¡Sí! Un vaixell que l’any 1869 havia sortit cap a les mars àrtiques. Diversa gent de la seva tripulació es va trobar, com nosaltres, damunt d’un rai de gel mentre hi emmagatzemaven queviures i carbó. Aquella pobra gent s’hagué d’arreglar com pogué damunt del banc de gel flotant. Hi visqué prop de sis mesos i recorregué una distància d’alguns milers de milles i acabà la peripècia abordant en una de les terres àrtiques d’Amèrica del Nord.

—¡Si, almenys, nosaltres tinguéssim la mateixa sort! —va dir el mariner, tot fent una mena de sospir—. Però, em sembla que hauríem de fer una mossada…

—També ho crec així —va respondre Erik—. ¡Una galeta i un tall de bou fumat seran benvinguts!

Després d’haver-se refet un xic, maaster Hersebom va preguntar:

—¿El rai de la tripulació del Hansa, del qual m’has parlat, era tan gran com el nostre?

—Em sembla que no. El nostre deu tenir deu o dotze quilòmetres de llargada i el del Hansa encara no en tenia dos i s’anava reduint de dia en dia mossegat per les onades que, finalment, ja arribaven fins al refugi que s’havien engiponat. ¡Sort que tenien un canot bastant gran! ¡Amb ell podien mudar-se d’un tros de gel a un altre quan se’ls feia massa petit, com si fossin óssos blancs! ¡A la fi, els fou possible trobar terra ferma!

—¡Ah! —va dir maaster Hersebom—, ¡ells tenien un canot i nosaltres no en tenim… si no ens embarquem dintre d’un bocoi buit no veig pas la manera de deixar aquest rai!…

—Ja ho veurem quan serà l’hora —va respondre Erik—. ¡Per ara, el que podríem fer, és explorar completament el nostre «domini»!

Tots dos s’aixecaren i començaren per enfilar-se a dalt d’un «hummock» —petit monticle més o menys arrodonit que s’alça en una plana de gel— per tal de poder fer-se una idea general del tros de barrera en el qual navegaven. Era una mena d’illa d’uns quinze quilòmetres d’un cap a l’altre; el dipòsit de queviures es trobava dintre del primer terç del terreny. Es pot dir que tota la superfície estava sembrada d’«hummocks», i aquests accidents tapaven en part la vista i feien difícil poder fer-se una idea de la veritable extensió o de la forma exacta del seu tros de barrera.

Hom podia suposar que el vaixell navegava cap al sud sota la influència dels corrents o de la brisa, i el fet que no hi hagués rastre de la llarga barrera de gels que s’estenia cap al 78è. paral·lel d’est a oest, confirmava plenament aquesta hipòtesi.

Al lluny veieren com unes taques negres, que maaster Hersebom reconegué immediatament com a morses barbudes de gran talla que devien habitar per les esquerdes o cavernes i que, segures de trobar-se a cobert de qualsevol atac, ho aprofitaven per escalfar-se a ple sol.

Els calgué més d’una hora de camí per arribar a la punta extrema del rai. Klaas feia fugir a cada moment alguna d’aquelles morses que s’arrossegaven feixugament per la neu i anaven a capbussar-se al mar. No hauria costat gran cosa matar-ne una colla; però, ¿de què hauria servit si no podien encendre foc? Erik tenia d’altres maldecaps. Examinava amb tota atenció el terra i s’adonà que no era gens homogeni. Era ple d’esquerdes i tolls que, en alguns casos, s’estenien en gairebé tota la llargada del banc i podien fer témer que, a la més petita patacada, aquell podria dividir-se en diversos fragments i, tot i que haurien pogut resultar encara bastant grossos, la possibilitat d’un accident com aquest els recomanava de no allunyar-se del dipòsit de queviures si no volien exposar-se a trobar-se’n separats del tot.

Sense allunyar-se, doncs, continuaren l’exploració pel cantó oest. Klaas corria al davant d’ells i semblava que es trobés en el seu veritable element damunt d’aquella catifa de neu que, segurament, li recordava les planúries de Groenlàndia.

De sobte, Erik veié com ensumava l’aire i com començava a córrer com una fletxa i com s’aturava després mentre bordava a un objecte mig tapat per un pilot de gel.

—¡Deu haver trobat una morsa o una foca! —va dir-se Erik sense accelerar el pas.

Però no era ni una foca ni una morsa allò que jeia damunt de la nau i causava l’excitació de Klaas. Era un home, un home inanimat i ensangonat, pel vestit de pells del qual es podia conèixer que no pertanyia a l’Alaska. Erik va alçar el cap d’aquell home recobert d’una espessa cabellera de color roig i remarcable per tenir un nas aixafat com el d’un negre…

Erik es preguntava si no era joguina d’alguna il·lusió. Va obrir una mena d’armilla que aquell home portava i va deixar al descobert la nuesa del seu pit, potser no tant per comprovar si el cor encara bategava com per cercar-hi un nom…

I aquell nom prou que hi era, tatuat, en color blau dintre d’un escut traçat grollerament, i deia: «Patrick O’Donoghan, Cynthia». ¡I el cor li bategava!… ¡i l’home no estava mort!… tenia, només, una ampla ferida al cap, una altra a l’espatlla i una contusió damunt del pit que devia dificultar moltíssim els seus moviments respiratoris.

—¡L’hem de transportar al nostre refugi, guarir-lo, tornar-lo a la vida! —digué Erik a maaster Hersebom.

I, en beu baixa, va afegir:

—¡És ell, pare, és aquell que fa tant de temps busquem sense poder trobar-lo, Patrick O’Donoghan!… ¡aquí el tenim sense alè!

El pensament que el secret de la seva vida es trobava sota d’aquell crani sangonós en el qual la mort semblava haver-hi ja posat la seva empremta, encenia en els ulls d’Erik una flama obscura. El seu pare adoptiu li endevinà el pensament però no pogué estar-se d’arronsar-se d’espatlles, com si volgués dir: «¿Què en trauríem ara, encara que ho poguéssim saber tot?… ¿Què ens importen tots els secrets del món en la situació en la qual ens trobem?»

Entre ell i Erik alçaren i es carregaren aquell cos i començaren a caminar. El moviment va fer obrir els ulls al ferit. Molt aviat el dolor de les seves ferides fou tan fort que li van fer exhalar confusos planys dels quals sobresortia la paraula anglesa «drink», «beguda, beguda». Encara eren lluny del dipòsit de queviures. Erik prengué el determini d’aturar-se, recolzar el ferit contra un dels molts «hummocks» i acostar-li als llavis la seva cantimplora de cuir.

No n’hi quedava gaire, però el glop d’aiguardent que va empassar-se O’Donoghan va semblar que li retornava la vida. Va mirar al seu voltant, féu un sospir, i digué:

—¿On és Jones?…

—Us hem trobat ajagut a la ribera del banc de gel —li va dir Erik—. ¿Feia molta estona que hi éreu?

—No ho sé —va dir el ferit, fent un esforç—; ¡doneu-me més beguda! —va afegir mirant Erik fixament.

S’empassà una altra glopada d’aiguardent i va veure’s amb forces de parlar.

—Quan ha esclatat la tempesta, el iot estava a punt d’enfonsar-se. Uns quants homes han tingut temps de llançar-se als bots, els altres han mort. Des del primer moment, el senyor Jones m’havia fet senyal d’anar amb ell en un petit «kaiak» de salvament que portàvem a popa i que ningú no volia per les seves reduïdes dimensions, ¡però ha resultat ésser insubmergible!… ¡és l’únic que ha arribat al banc de gel!… Totes les altres xalupes s’han capgirat abans d’arribar-hi. Quan les ones han llançat el nostre «kaiak» sobre el camp de blocs de gel ens n’hem vist de totes. Finalment, hem pogut escapar-nos-en i hem esperat la vinguda del dia… Aquest matí el senyor Jones m’ha deixat per anar a matar alguna foca o algun ocell marí que ens pogués servir d’aliment. No he tornat a veure’l…

—Aquest senyor Jones, ¿és un oficial de l’Albatros?— va demanar Erik.

—És el propietari i el capità —respongué O’Donoghan mig sorprès per la pregunta.

—¿No és el senyor Tudor Brown el propietari?

—No ho sé —va dir tot dubtant el ferit, com si s’adonés que ja havia parlat massa.

Erik no va creure oportú d’insistir sobre aquest punt. ¡Altres coses tenia per preguntar-li!

—Anem a veure —li va dir, i s’assegué a la neu a prop d’ell—, l’altre dia vau refusar de venir al meu bord per parlar amb mi; ¡aquest refús ja ha causat prou desgràcies! Ara, però, que ens trobem junts, aprofitem-ho per parlar seriosament com gent entenimentada. Us trobeu damunt d’un banc de gel flotant, ferit, sense queviures, incapaç d’escapar, vós sol, de la mà cruel de les morts… el meu pare adoptiu i jo, tenim allò que us fa falta: queviures, armes, aiguardent. Només volem refer-vos i compartir amb vós totes aquestes coses… A canvi de tot això, ¿no ens atorgareu una mica de confiança?

L’irlandès adreçà una mirada indecisa a Erik en la qual semblava barrejar-s’hi l’agraïment i la por… una por obscura, indeterminada.

—Tot depèn de la mena de confiança que desitgeu —va respondre evasivament.

—¡Prou que ho sabeu! —li va respondre Erik, qui agafà la mà del ferit i féu un esforç per somriure—. Ja us ho vaig dir l’altre dia; ¡sabeu ben bé allò que em cal saber, allò que he vingut a cercar en aquestes llunyanes mars!… ¡Au! Patrick O’Donoghan, un petit esforç; digueu-me aquest secret que, per a mi, té una importància tan gran; feu-me saber tot allò que es refereix al «nen del salvavides». ¡Doneu-me només una indicació que em permeti trobar la meva família!… ¿De què podeu tenir por? ¿Quin perill correu si em doneu satisfacció?

O’Donoghan no responia i semblava sospesar dintre del seu obtús cap els arguments que Erik li presentava.

—¡Però —va dir, finalment, amb un esforç— si arribem a sortir d’aquí on ens trobem, si fem cap vers un país on hi hagi jutges podríeu fer-me molt de mal!

—¡Us ho juro que no!… Us ho juro per allò que hi hagi de més sagrat al món. ¡Siguin quines siguin les vostres malifetes envers mi o envers d’altres persones, us garanteixo que no hi haurà cap conseqüència penosa per a vós!… D’altra banda, sembleu ignorar que, a hores d’ara, ja existeix prescripció sobre tot això… Vull dir que aquests esdeveniments, fossin els que fossin, havent transcorregut més de vint anys, la justícia humana ja no té dret de demanar-vos-en compte.

—¿De debò? —va preguntar Patrick amb una resta de desconfiança—. El senyor Jones em té dit, en canvi, que l’Alaska l’ha tramès la policia i vós mateix m’heu parlat de tribunals…

—¡Allò era per fets recents, era per un accident que hem tingut durant el nostre viatge! ¡Estigueu segur que aquest senyor Jones s’ha burlat de vós, Patrick! ¡De segur que ell deu tenir algun interès per tal que vós no parleu!

—¡Ja ho crec que hi té interès! —va dir l’irlandès amb tota convicció—, però, a més a més, ¿com heu pogut descobrir que jo conec el secret? —reprengué, i mirava Erik.

—Pel senyor i la senyora Bowles, de la Red-Anchor, de Brooklyn, els quals us han sentit parlar sovint del «nen del salvavides».

—¿És veritat —digué l’irlandès, i continuà, reflexionant—, doncs, que no sou enviats de la policia?

—¡No i no! ¡Quina idea més absurda!… ¡Jo sóc enviat per mi mateix, per l’ardent desig, per la set de saber qui són els meus pares, vet aquí!

O’Donoghan somrigué amb un aire de vanitat.

—¿Això és el que volíeu saber? —va dir—. ¡Doncs sí, és veritat, jo puc dir-vos-ho… sí, jo ho sé!…

—¡Digueu-m’ho, O’Donoghan, digueu-m’ho! ¡i us prometo el meu perdó per les vostres malifetes, si és que en teniu i el meu reconeixement si em doneu ocasió de provar-vos-el!

L’irlandès va fer una ullada de cobdícia a la cantimplora de cuir, i va dir:

—Tant parlar asseca la gola; deixeu-me beure un xic més d’aiguardent…

—Aquí ja no en queda, però anirem a buscar-ne al dipòsit de queviures; en tenim dos barrilets —va respondre Erik, qui va fer a mans d’Hersebom la cantimplora.

Aquest es va allunyar, seguit de Klaas.

—¡No tardarà —féu Erik girant-se cap al ferit— au, sigueu bona persona i no mercadegeu la vostra confiança!… ¡poseu-vos per un moment al meu lloc! Suposeu que tota la vostra vida heu ignorat el nom del vostre país, el de la vostra mare i que, de sobte, us trobéssiu enfront d’un home que sap tot això i que aquest home us refusés una informació tan preciosa per a vós, al mateix moment que acabeu de salvar-li la vida!… ¿Oi que seria cruel?… ¡seria intolerable!… ¡no us demano pas l’impossible!… ¡no us dic pas que us acuseu, si és que teniu alguna cosa a reprotxar-vos… doneu-me només una indicació, per lleugera que sigui, poseu-me en camí, és tot allò que em cal!…

—En bona fe, tant per tant, puc fer-vos aquest plaer —va dir Patrick evidentment emocionat—. Heu de saber que jo era aprenent-novici a bord del Cynthia…

Havent dit això, s’aturà en sec.

Erik estava suspès dels seus llavis… ¿Estava tocant la fita?… ¿estava a punt de saber la clau de l’enigma, conèixer el nom de la seva família?, ¿el de la seva pàtria?… aquesta esperança ja no semblava una quimera… Pendent del tot de les paraules del ferit, li clavava els ulls al damunt a punt de beure amb avidesa allò que, en aquell moment, anava a saber. No hauria destorbat per res al món, ni amb una interrupció ni amb un gest, aquella explicació. Encisat d’aquesta manera, no s’adonà d’una ombra que acabava de sorgir al seu darrere. Aquesta ombra és la que feia tancar la boca de Patrick.

—¡Senyor Jones!… —va dir amb el to de veu d’un noi de col·legi sorprès en xerrameca.

Erik va girar-se i veié Tudor Brown, dret, davant d’un d’aquells «hummocks» que, fins aleshores, l’havia tingut amagat a les mirades. L’exclamació de l’irlandès confirmava la sospita que feia poc s’havia presentat al seu pensament: ¡el senyor Jones i Tudor Brown no eren més que una sola persona!

Amb prou feines havia tingut temps de formular aquell pensament, que dos trets ressonaren amb tres segons de diferència i acabaven de fer dos cadàvers.

Tudor Brown, apuntant el seu fusell, havia disparat al cor de Patrick O’Donoghan que s’ajagué com tocat pel llamp, però, abans mateix de tenir temps de baixar la seva arma, Tudor Brown rebia una bala al front i queia de cara per terra.

—¡He fet bé de tornar enrera, en veure passes suspectes damunt de la neu! —va dir maaster Hersebom, el qual va reaparèixer davant d’Erik, amb el seu fusell fumejant a les mans.





20

La fi del periple


Erik havia llançat un crit i s’havia agenollat davant de Patrick O’Donoghan, tot buscant un alè de vida, una lluor d’esperança… L’irlandès, però, era ben mort, aquesta vegada, i s’havia endut el seu secret.

Pel que fa a Tudor Brown, el seu cos féu una convulsió suprema, les seves mans deixaren caure l’arma que sostenien al moment de la seva caiguda i expirà sense pronunciar cap paraula.

—¿Què heu fet, pare? —digué amargament Erik—. ¿Per què suprimir la darrera oportunitat que em quedava de conèixer el misteri de la meva vida?… ¿no valia més llançar-nos damunt d’aquest home i fer-lo presoner?

—¿Et penses que ens hauria deixat temps per a fer-ho?… El seu segon tret hauria estat per a tu, ¡estigues-ne segur!… ¡He venjat l’assassinat d’aquest desgraciat i he castigat el crim de la «Basse-Froide» i potser d’altres crims!… ¡No ho sento pas!… i, d’altra banda, ¿què ens importa el misteri de la teva vida, fill meu, en una situació com aquella en què ens trobem?… ¡el misteri de la teva vida no tardarem massa a haver-lo de demanar a Déu!

No acabava de pronunciar aquestes paraules i una canonada va ressonar repercutida pels «icebergs» i les barreres de gel. Semblava una resposta a les paraules descoratjades del vell pescador. En tot cas, eren una resposta als dos trets que havien esclatat damunt del rai de gel.

—¡El canó de l’Alaska… estem salvats! —va cridar Erik aixecant-se per enfilar-se dalt d’un «hammock» i explorar amb la mirada la mar sense límits.

Primerament només va veure els «icebergs» que la brisa s’enduia i es balancejaven al sol, però maaster Hersebom havia tornat a carregar ràpidament el fusell i havia disparat a l’aire, tret al qual va respondre una canonada gairebé immediata.

Aquest cop, Erik va veure clarament un filet de fum negre que es dibuixava cap a l’oest destacant del blau del cel. Trets i canonades replicaren mútuament a cada minut i ben aviat l’Alaska, a tota velocitat, va aparèixer darrere d’un «iceberg» a la part nord del camp de gel.

Erik i Hersebom, plorant d’alegria, s’havien llançat als braços l’un de l’altre, feien voleiar els mocadors, tiraven els capells enlaire i buscaven, per tots els mitjans, de fer-se veure dels seus amics.

Finalment, TAlaska es va aturar. Van arriar una balenera i abans de vint minuts ja havia atracat al camp de gel.

¡Com explicar l’alegria profunda del doctor Schwaryencrona, del senyor Bredejord, del senyor Malarius i d’Otto en tornar a trobar sans i estalvis aquells a qui creien perduts!

Calgué explicar-los-ho tot: les pors i les desesperances de la nit, les crides sense resposta, la ràbia impotent. Els de l’Alaska, aquell matí, en veure’s gairebé lliures de l’abraçada dels gels havien emprat una mina per acabar de desaferrar el vaixell. El senyor Bosewitz n’havia pres el comandament, en qualitat de segon oficial i havien començat a buscar el camp flotant en la direcció del vent que se l’havia emportat. Aquesta navegació, enmig dels glaços en moviment, era la més perillosa que l’Alaska hagués suportat, però gràcies a les excel·lents habituds inculcades a la tripulació pel seu jove capità, a la experiència adquirida i a la precisió de les maniobres, havien aconseguit de moure’s sense noses entre aquelles masses errabundes. l’Alaska s’havia aprofitat de córrer en la mateixa direcció que els gels i a una velocitat superior. A les nou del matí, el gran camp de gel havia estat divisat i fins i tot n’havien copsat la forma des de dalt del «niu de corbs»; dos trets acabaren de donar-los l’esperança que els nàufrags encara hi eren.

Tota la resta, ara, ja no importava gaire. Anirien de dret a l’Atlàntic i mal seria si no hi arribaven… a la vela, car no quedava gens de carbó.

—¡A la vela, no! —va dir Erik—. Tinc dues idees diferents. La primera és fer-nos remolcar pel camp de gel tant de temps com llisqui cap al sud o cap a l’oest. Això ens estalviarà lluites sense parar amb els «icebergs», els quals el nostre «rai» farà fugir davant d’ell. La segona idea és recollir-hi el combustible necessari per tal d’acabar el nostre viatge quan ens convingui reprendre l’autonomia de moviments.

—¿Què vols dir? ¿Que hi ha una mina de carbó al camp de gel? —va preguntar el doctor tot rient-se’n.

—No precisament una mina de carbó —respongué Erik— però una cosa que ve a ser el mateix: una mina de carboni animal en forma de greix de morsa. ¡Ho provarem puix que tenim una caldera especial per aquesta mena de combustible!

En primer lloc, rendiren els honors darrers als dos morts, els quals foren llançats a l’aigua amb un obús lligat als peus.

Després, l’Alaska atracà al costat del camp de gel, de manera que pogués seguir el seu moviment tot quedant protegit per la seva massa. Així va resultar fàcil tornar a carregar els queviures desembarcats, que valia la pena de no perdre. Acabada aquesta feina, el vaixell fou amarrat a la punta nord del «rai» de gel, on es trobava més ben protegit contra els «icebergs». Erik s’assegurà que, remolcat així, podia atènyer una velocitat mitjana d’uns sis nusos, la qual cosa era suficient fins a nova ordre, sobretot no havent-se d’inquietar dels blocs flotants.

Mentre el camp de gel lliscava majestuosament cap al sud com un continent a la deriva i portava un satèl·lit en remolc, fou organitzada la cacera de les morses.

Dues o tres vegades al dia, colles de mariners armats de fusells i d’arpons, acompanyats de tots els gossos groenlandesos, desembarcaven al camp de gel i encerclaven les morses que dormien al costat dels seus amagatalls. Les mataven amb un tret a l’orella, les feien a trossos i en treien el greix carregant-lo als trineus, que els gossos arrossegaven fins al vaixell. Aquesta cacera era tan fàcil i fructuosa que, en vuit dies, es trobaren literalment carregats de greix.

Sempre remolcat pel camp de gel, l’Alaska es trobava aleshores a 40° de longitud est i al 74è. paral·lel, és a dir que ja havia deixat enrera la Nova Zembla passant pel nord.

El «rai» de gel, en aquell moment, havia quedat reduït a prop de la meitat, i allò que quedava estava esberlat pel sol i ratllat de fissures i esquerdes cada vegada més profundes, cosa que feia preveure la seva descomposició. Aviat aquella gran illa es convertiria en «drift-ices», trossos de gel. Erik no volgué esperar. Féu desatracar, llevar àncora i posar cap, de dret, a l’oest.

El greix de morsa, emprat immediatament ad hoc a la caldera que portava l’Alaska i afegint-hi una certa quantitat de carbó va demostrar ésser un combustible excel·lent. L’única dificultat era que omplia la xemeneia de greix i exigia una neteja diària. Pel que feia a l’olor, que hauria impressionat desagradablement uns passatgers meridionals, per una tripulació sueca i noruega només representava un inconvenient molt secundari.

Tanmateix, gràcies a aquest combustible suplementari, l’Alaska pogué navegar a vapor fins a la darrera hora, salvar ràpidament, malgrat vents contraris, la distància que el separava encara dels mars d’Europa i arribar, el dia 5 de setembre, a les envistes del cap Nord de Noruega, sense aturar-se a Tromsø, com hauria pogut fer-ho si hagués estat necessari. Va continuar la ruta, va contornejar la península escandinava, tornà a passar el Skager-Rak i arribà al seu punt de partida. El 14 de setembre, tirava l’àncora davant d’Estocolm, a les mateixes aigües que havia deixat el 10 de febrer precedent.

D’aquesta manera, havia estat acomplert, en set mesos i quatre dies, el primer periple circumpolar per un navegant de vint-i-dos anys. Aquest esdeveniment geogràfic, que completava i controlava tan aviat la gran expedició de Nordenskiöld, havia d’obtenir ben aviat un prodigiós ressò a tot el món. De moment, però, els diaris i les revistes encara no n’havien explicat els mèrits. Amb prou feines uns quants iniciats podien apreciar-los i, almenys una persona, no es preocupava ni tan sols de sospitar-los… Era Kajsa.

Calia veure el somriure de superioritat amb què va acollir la narració del viatge. Per tot comentari, va fer:

—¡Si en cal de poc seny per anar voluntàriament a exposar-se a perills com els que expliqueu!

I no cal dir que a la primera ocasió no va deixar d’afegir a l’adreça d’Erik:

—¡Finalment, hem quedat desembarassats d’aquest afer empipador, amb la mort del famós irlandès!

¡Quina diferència entre aquesta opinió seca i freda amb la carta plena d’efusió i de tendresa que Erik va rebre, poc després, de Noroë! Vanda li contava les angoixes que ella i la seva mare havien passat tots aquells mesos i com el seu pensament no havia deixat d’acompanyar els viatgers, l’alegria que sentien de saber que ja havien tornat a bon port… Si l’expedició no havia atès tots els resultats que Erik n’esperava, no calia afligir-se’n massa. Prou sabia Erik que, a falta de la seva veritable família, en tenia una en aquell pobre poblet noruec que l’estimava amb tot afecte i el tenia sempre present en els seus pensaments. ¿No vindria aviat per tornar a visitar aquesta família que seguia considerant-lo seu i que no volia renunciar-hi? ¡Si buscava bé, ja trobaria un moment o altre per anar a passar-hi un meset!… Allò era el desig més sentit de la seva mare adoptiva i de Vanda, germaneta seva, etc., etc.

La carta contenia tres floretes collides a les vores del fiord i en el perfum de les quals li semblava a Erik que tornava a trobar tota la seva infantesa, alegre i sense maldecaps. ¡Com n’eren de dolces aquestes coses per al seu pobre cor decebut i com li feien suportar amb lleugeresa el desengany final de la seva expedició!

Tanmateix, aviat calgué rendir-se a l’evidència. El viatge de l’Alaska havia estat un esdeveniment que igualava en grandesa el del Vega. El nom d’Erik s’associava a tot arreu al nom gloriós de Nordenskiöld. Els diaris només parlaven d’aquell nou periple. Els vaixells de totes les nacions, amarrats a Estocolm, engalanaven els pals amb banderes en honor d’aquella gesta nàutica. Erik, sorprès i confós, es veia acollit pertot amb les ovacions reservades als que triomfen. Les Societats sàvies anaven en corporació a desitjar la benvinguda al comandant i a la tripulació de l’Alaska; els poders públics proposaven, per a ells, una recompensa nacional.

Tots aquests elogis i aquest batibull feien nosa a Erik. Tenia el convenciment d’haver obeït principalment en la seva empresa a consideracions d’ordre personal i tenia escrúpols de recollir una glòria que trobava, si més no, exagerada. A la primera ocasió, doncs, que se li va presentar, ho aprofità per tal de manifestar amb tota franquesa allò que havia anat a cercar als mars polars —però sense que ho hagués trobat— el secret de la seva naixença, del seu origen, del naufragi del Cynthia.

L’ocasió es va presentar en la figura d’un repòrter d’un dels principals diaris d’Estocolm, el qual va presentar-se a bord de l’Alaska per sol·licitar el favor d’una «entrevista personal» amb el jove comandant. Erik li va contar tota la seva història sense reticències, va explicar com havia estat recollit per un pobre pescador de Noroë, com havia estat educat pel senyor Malarius i portat a Estocolm pel doctor Schwaryencrona, com havien arribat a saber que Patrick O’Donoghan coneixia la clau de l’enigma, com havien sabut que anava a bord del Vega, com havien anat a la seva recerca, de quina manera havien estat obligats a canviar d’itinerari i, més tard, d’arribar-se fins a l’illa Ljakow i el cap Txeliüskin… tot això ho explicava Erik per disculpar-se d’haver de passar per un heroi. Ho deia per tal com li feia vergonya veure’s atabalat d’elogis per una cosa que li semblava tan natural i senzilla.

L’endemà l’entrevista del periodista suec omplia tres columnes del diari de més circulació de Suècia. Com passa gairebé sempre en casos semblants, la sinceritat d’Erik, lluny de disminuir els seus mèrits, els va posar en relleu, per la modèstia de què feia gala i per l’interès novel·lesc que presentava la seva història. La premsa i el públic se n’empararen amb avidesa. Aquells detalls biogràfics, traduïts ben aviat a totes les llengües, no tardaren gens a fer el tomb d’Europa.

Així fou com arribaren a París i, un vespre, sota la faixa encara humida de tinta d’un diari francès, van penetrar a un saló del carrer de Varenne, situat al segon pis d’un antic edifici.

Dues persones es trobaven en aquell saló. Una d’elles, era una senyora, de cabells blancs, vestida de negre i que, malgrat això, encara semblava jove, bé que tota la seva persona era aureolada com per un dol gran i etern. Asseguda sota la pantalla d’un llum treballava maquinalment en un brodat, mentre els seus ulls restaven clavats fixament en l’ombra, com si conservessin algun record inoblidable i apesarador. A l’altre costat de la taula un home vell, alt, recorria amb la mirada, distretament, el diari que el criat acabava de dur-li.

Era el senyor Durrieu, cònsol general honorari i secretari de la Societat de Geografia… aquell mateix que era a Brest, als salons del prefecte marítim, quan l’escala de l’Alaska.

Per aquesta raó, sens dubte, el nom d’Erik va colpir especialment la seva atenció i, en llegir l’article biogràfic dedicat al jove navegant suec, li vingué com un tremolor. Immediatament va tornar a llegir l’article amb una atenció profunda. De mica en mica una pal·lidesa intensa s’escampà per la seva cara, ja pàl·lida de si. Les mans li tremolaren nerviosament. Fou tan clar el seu torbament que la seva silenciosa companya se n’adonà i va demanar-li amb sol·licitud:

—¿No us trobeu bé, pare?

—Jo… ¡em sembla que hem encès el foc massa aviat!… ¡vaig a respirar un aire més fresc al meu despatx!… ¡no és res!… ¡un malestar passatger! —va respondre el senyor Durrieu i, després d’aixecar-se, entrà a l’habitació veïna.

Com si no se n’adonés, va endur-se’n el diari que tenia a les mans. Si la seva filla hagués pogut llegir els seus pensaments hi hauria vist com, enmig de la colla tumultuosa d’esperances i temors que s’entrexocaven, hi dominava la voluntat ben establerta de treure-li el diari de la seva vista.

Per un moment va semblar que ella volia seguir-lo al seu despatx, però li va semblar endevinar que desitjava estar sol i, discretament, acceptà el caprici. D’altra banda, aviat va romandre tranquil·la en sentir com el seu pare anava i venia, caminava a grans gambades i obria i tancava la finestra.

Fins al cap d’una hora no es va decidir a entreobrir la porta per tal de veure què feia el senyor Durrieu. Va poder veure que estava assegut davant de la taula del despatx i que escrivia una carta.





21

Una carta de París


Allò que no va veure és que, tot escrivint, tenia els ulls plens de llàgrimes.

Des que havia tornat a Estocolm, Erik rebia cada dia una correspondència voluminosa de tots els països d’Europa. Era de corporacions o de particulars que li adreçaven felicitacions o bé de governs estrangers que li atorgaven honors o recompenses i, també, d’armadors i negociants que li demanaven informacions aplicables als seus interessos. No el va sorprendre gaire, doncs, rebre un bon matí dos plecs amb segell de París.

El primer que va obrir era una invitació de la Societat de Geografia de França destinada a ell i als seus companys de viatge per tal d’anar a rebre, en persona, una gran medalla d’honor atorgada en sessió solemne «a l’autor del primer periple circumpolar de les mars àrtiques». La segona sobrecarta, en obrir-la, el féu estremir. A la tanca, com si fos un segell de lacra, portava un medalló gravat amb les inicials E. D. envoltades per la divisa Semper ídem…

Aquestes inicials i aquesta divisa eren reproduïdes a l’encapçalament de la carta, que provenia del senyor Durrieu. La lletra feia així:

«¡Estimat fill meu! Deixeu que us doni aquest nom. Acabo de llegir a un diari francès una nota biogràfica, traduïda del suec, que m’ha produït un daltabaix més gran d’allò que jo sabria dir. Aquesta nota fa referència a la vostra persona. Si cal creure el que s’hi explica, un pescador noruec dels voltants de Bergen us hauria recollit en alta mar d’un salvavides que portava el nom de Cynthia. El vostre viatge àrtic hauria tingut per finalitat trobar un supervivent del naufragi d’aquell vaixell, que tingué lloc l’octubre de 1858 a l’altura de les illes Fèroe i, per allò que diu la nota, hauríeu tornat de la vostra expedició sense haver pogut treure’n l’aigua clara.

»Si tot això és veritat —¡i què és allò que jo no donaria per tal que ho fos!— us demano, com a un gran favor, que, sense perdre ni un instant em telegrafieu confirmant-ho.

»És que si fos així, fill meu —heu de comprendre la meva impaciència, la meva angoixa i la meva joia— vós seríeu el meu nét, aquell al qual fa tants anys que ploro, aquell que havia cregut perdut per sempre més, aquell que la meva filla, la meva pobra filla, amb el cor fet a trossos pel drama del Cynthia, crida i reclama encara cada dia de la seva vida… ¡el seu únic fill, el somriure, el consol i, finalment, potser l’esperança de la seva viduïtat!…

»¡Tornar-vos a trobar, viu i gloriós, seria una felicitat massa extraordinària i massa gran; no goso creure-hi si abans un senyal vostre no m’hi autoritza!… I, no obstant això, ¡ara la cosa sembla tan versemblant!… ¡els detalls i les dades concorden tan exactament!… ¡la vostra fesomia i les vostres maneres em recorden tan clarament les del meu desgraciat gendre! ¡En Túnica ocasió en què l’atzar ens ha apropat, m’he sentit portat vers vós per una simpatia tan sobtada i tan profunda… que sembla impossible que tot això no tingui raó d’ésser!

«¡Una paraula, una paraula tot seguit al telègraf! No viuré fins que arribin les vostres notícies. ¡Tan de bo puguin donar-me la resposta que jo espero i que desitjo tan ardentment! ¡Que puguin portar a la meva pobra filla i a mi una felicitat que esborrarà tota una vida de penes i de llàgrimes!

E. Durrieu,

Cònsol General Honorari,

104, carrer Varenne, París.»



La carta que acabem de transcriure anava acompanyada d’una nota justificativa que Erik va devorar àvidament. Estava escrita, també, pel senyor Durrieu en aquests termes:

«Jo era Cònsol de França a Nova Orleans quan la meva filla única, Caterina, es va casar amb un jove francès, el senyor Georges Durrieu, parent llunyà nostre, que era enginyer de mines i, com nosaltres, d’origen bretó. Havia anat als Estats Units per tal d’explorar prospeccions de petroli assenyalades feia poc i pensava quedar-s’hi alguns anys. El vam acollir a casa com havia d’ésser-ho un home dels seus mèrits, que tenia el mateix nom que nosaltres i era fill d’un amic meu de jovenesa. Em va demanar la mà de la meva filla i jo la hi vaig concedir amb joia. Poc temps després d’aquest casament, em destinaren, inopinadament, al consolat de Riga. Durant la meva absència la meva filla esdevingué mare d’una criatura que batejaren amb els noms d’Emile-Henri-Georges.

»Sis mesos més tard, el meu gendre moria en un accident de mina. Tan bon punt hagué posat en ordre els seus afers, la meva pobra filla, vídua als vint anys, s’embarcava a Nova York en el Cynthia, amb destinació a Hamburg, per tal de venir a trobar-me per la via més directa.

«El 7 d’octubre de 1858, el Cynthia va naufragar a l’est de les illes Fèroe. Les circumstàncies d’aquest naufragi esdevingueren suspectes i han romàs sense explicació. Tanmateix, enmig del desastre, al mateix moment en què els passatgers anaven agafant lloc a la xalupa de salvament, el meu nét de set mesos, a qui la seva mare acabava de lligar amb el seu bressol damunt d’un salvavides, va lliscar o fou empès cap al mar i desaparegué de la vista endut per la tempesta.

»La meva filla, embogida per aquell dolorós espectacle, volia llançar-se a l’aigua; la salvaren a viva força i, esvanida, la posaren en una embarcació on hi havia tres persones més i que fou Túnica que va salvar-se del naufragi. L’embarcació, al cap de quaranta-nou hores, va abordar una de les illes Fèroe. Des d’allí, va arribar la meva filla després d’una espera mortal de set setmanes gràcies a les bones atencions d’un mariner que l’havia salvada i que me la va portar. Aquest xicot valent, John Denman, va morir, més endavant, al meu servei, a l’Àsia Menor.

»No teníem cap esperança seriosa que la pobra criatura hagués pogut sobreviure al naufragi. Vaig manar fer, no obstant això, recerques per les illes Fèroe, per les illes Shetland i per la costa noruega al nord de Bergen. La idea que el bressol hagués pogut anar encara més lluny, era inadmissible. Fins al cap de tres anys no vaig renunciar a la meva enquesta i, si Noroë no hi va ésser comprès, cal que sigui un lloc singularment amagat i sense relació directa amb la costa marítima.

»Quan ja havia perdut tota mena d’esperança, em vaig dedicar, exclusivament, a la meva filla, la salut física i moral de la qual exigia les màximes atencions. Vaig obtenir que m’enviessin a Orient i vaig tractar de distreure-la amb viatges i empreses científiques. Ha estat la companya inseparable de tots els meus treballs, però mai no he pogut arribar a guarir-la de la seva incurable tristesa. Fa uns dos anys que m’he jubilat i hem tornat a França. Habitem París i, alternativament, la casa vella que tenim al Val-Feray, a prop de Brest.

»¿Podrem veure-hi entrar el meu nét, aquell que fa tants d’anys que plorem? Aquesta esperança és massa bella per gosar parlar-ne a la meva filla, mentre no es transformi en una certesa. Seria una veritable resurrecció. Tanmateix, si hem de renunciar a aquesta idea, ¡la decepció seria cruel!…

»Avui som dilluns. ¡Em diuen a correus que puc tenir una resposta dissabte que ve!…»



Erik no havia acabat encara aquesta lectura i les llàgrimes ja li enfosquien la vista. Ell també tenia por d’abandonar-se massa de pressa a aquella esperança que li acabaven de donar. Ell prou es deia que totes les possibilitats hi eren aplegades: la concordança de les dates, la dels esdeveniments i els detalls més petits. Però, ¡era massa bonic! ¡No gosava creure-s’ho! ¡Trobar d’un sol cop una família, una mare de debò, una pàtria!… Tenia por que tot això només fos un somni. ¡Les seves esperances havien estat decebudes tan sovint!… Qui sap si el doctor, amb una sola paraula faria que s’esbaldregués tota aquella bastida, però, primer que res, calia prendre’l com a jutge.

El doctor va llegir amb atenció els documents que li sotmetia Erik i s’interrompé, diverses vegades, tot deixant escapar una exclamació de sorpresa o de joia.

—¡No es pot concebre ni l’ombra d’un dubte! —va dir finalment—. Tots els detalls concorden, fins i tot els que deixa de citar la persona que t’escriu: ¡les inicials de la teva robeta, la divisa gravada als bolquers, que és la mateixa que porta la seva carta!… Estimat fill, la teva família, aquesta vegada, l’has trobada… Has de telegrafiar immediatament al teu avi…

—¿Però, què li diré? —preguntà Erik pàl·lid de joia.

—¡Digues-li que demà mateix agafaràs el correu per tal de llançar-te als braços de la teva mare i als d’ell!

El jove capità, sense temps per estrènyer damunt del seu cor la mà d’aquell excel·lent home, corregué a buscar un cotxe i s’adreçà a l’oficina del telègraf.

Aquell mateix dia se n’anava a Estocolm i agafava el tren que el conduiria a Malmö, a la costa nord-oest de Suècia, travessava l’estret en vint minuts, a Copenhague pujava a l’exprés de Bèlgica i Holanda i, finalment, a Brussel·les, prenia el tren per a París.

El dissabte, a les set del vespre, exactament sis dies després d’haver enviat la seva carta, el senyor Durrieu tenia la joia de poder esperar el seu nét a l’estació del Nord. Diversos telegrames enviats per Erik durant el viatge l’havien ajudat a fer prova de paciència.

Finalment, el tren va entrar, sorollosament, sota la gran cúpula de vidre. El senyor Durrieu i Erik s’estrenyeren en una forta abraçada. Havien viscut de pensament tan units aquests darrers dies que els feia l’efecte que es coneixien de sempre.

—¿I la meva mare? —va demanar Erik.

—No he gosat dir-li-ho tot, encara, mentre no arribaves de debò —respongué el senyor Durrieu i va adoptar ja d’entrada un tuteig dolç com un acaronament matern.

—¿Encara no en sap res?

—¡Sospita, tem, espera! ¡En rebre el teu telegrama, l’he preparada, tan bé com he sabut, per a l’alegria inoïda que l’espera! ¡Li he parlat d’una pista que un oficial suec m’hauria donat, aquell mariner jove que jo havia vist a Brest i del qual n’hi havia parlat tant!… ¡De saber-ho no ho sap, encara dubta, però em penso que ja deu començar a descabdellar alguna cosa de nou! Aquest matí, a l’hora del desdejuni, m’ha costat molt dissimular la meva impaciència i he vist que ella m’observava amb atenció. Dues o tres vegades, m’ha semblat que anava a demanar-me una explicació… Em feia por, perquè si algun malentès o algun contratemps ens hagués caigut al damunt, ¡bona l’hauríem feta!… Aquest vespre no he sopat amb ella i he pretextat un compromís… fugint, he evitat una situació que ja es feia intolerable.

Sense esperar les maletes, se n’anaren amb el cotxe que havia portat el senyor Durrieu.

Mentrestant, la senyora Durrieu, tota sola al saló del carrer Varenne, esperava el retorn del seu pare amb impaciència. Feia uns dies que s’inquietava pel seu comportament nerviós, dels telegrames que rebia sense parar i dels sobreentesos que semblaven amagar totes les seves paraules. ¡Segurament que em vol donar alguna sorpresa —es deia ella—; no li fem malbé aquest plaer!

Li havia cridat l’atenció la insistència amb la qual tornava a parlar del desastre del Cynthia, cosa que feia temps evitaven. De sobte, comprengué que hi havia quelcom de nou, que el seu pare, amb raó o sense, es pensava trobar-se seguint un rastre favorable, que potser havia recobrat esperances de trobar el fill perdut i, sense suposar que les coses fossin tan avançades com eren, havia pres la resolució de dir-me que ho volia saber tot.

La senyora Durrieu no havia renunciat mai definitivament a la idea que el seu fill no pogués ésser viu. Una mare, mentre no ha vist amb els propis ulls que un fill seu és cadàver, es refusa, com si diguéssim, a voler sancionar aquest fet irreparable de la mort, amb la seva adhesió. Es diu que els testimonis es poden haver equivocat; creu sempre en la possibilitat d’un retorn sobtat. Gairebé es podria dir que ho espera. Milers i milers de mares de soldats i de mariners han covat aquesta emocionant il·lusió, i la senyora Durrieu tenia tant o més dret que una altra per a conservar-la. Aquella escena tràgica, després de vint anys, no havia fugit dels seus ulls; la veia com el primer dia. Tornava a veure a cada instant el Cynthia envaït per l’aigua a punt d’enfonsar-se a cada onada que hi petava. Tornava a veure’s com lligava el seu nen damunt del salvavides, mentre els passatgers i els mariners corrien i s’apilotaven a les barques i la deixaven enrera…; es veia implorant, suplicant que, si més no, s’enduguessin el nen. Un home li prenia de les mans el preuat fardell. ¡La llançaven —aquesta és la paraula— dintre d’un canot i, gairebé al mateix moment, una tromba d’aigua i l’horror de veure com el salvavides passava a frec del buc del vaixell a cavall d’una onada, la tempesta entaforant-se entre la mussolina del bressol i emportant-se’n la seva presa com una ploma, enmig de les batzegades! I un crit que esqueixava entre els altres crits, una lluita cos a cos, un capbussó en plena nit… ¡i la inconsciència! ¡Després, el despertar, la desesperança sense acabament, les nits de febre i de deliri! ¡Més tard, el dolor incessant, les llargues recerques sense resultat i la convicció de la seva impotència que anava creixent a poc a poc, escampant-se i submergint-ho tot!… ¡Sí, recordava tot això, pobra dona! Val a dir que tot el seu ésser havia rebut d’aquest drama un cop tan rude, que l’havia deixat ferit irreparablement. ¡Gairebé feia un quart de segle que aquestes coses havien succeït i la senyora Dur-rieu continuava plorant pel seu fill com si fos el primer dia! ¡Aquest cor de mare s’havia replegat dintre del seu dol i consumia lentament la seva vida en la trista contemplació d’aquell únic record!

Per una mena de miratge moral, s’afigurava, a vegades, el seu fill com passava per les fases successives de la infantesa, de l’adolescència i de l’edat viril. Se’l representava, d’any en any, tal com hauria estat, com potser era… ¡car sempre havia conservat una mena de creença obstinada en la possibilitat del seu retorn! ¡Contra aquesta obscura esperança, res mai no havia prevalgut, ni gestions inútils, ni recerques vanes, ni el temps escolat!

I era per tot allò que, aquell vespre, esperava el seu pare amb la ferma voluntat d’aclarir d’un cop les seves sospites.

Va entrar el senyor Durrieu, acompanyat d’un jove que ell va presentar en aquests termes:

—Filla meva, et presento el senyor Erik Hersebom, del qual tan sovint t’he parlat i que acaba d’arribar a París. La Societat de Geografia ha de concedir-li la gran medalla d’honor i em fa el plaer d’acceptar la nostra hospitalitat.

Tot venint de l’estació, havien convingut que les coses anirien d’aquesta manera, que Erik parlaria, més tard, com incidentalment, del nen recollit a Noroë i que, parlant parlant, arribarien sense una sacsejada massa sobtada, a la confessió de la seva identitat. Però quan es va trobar en presència de la seva mare, li van faltar forces per representar el paper. Empal·lidí mortalment i s’inclinà profundament sense poder articular un mot.

Ella, mentrestant, s’havia alçat del seu seient i el mirava amb bondat. De cop, se li dilataren els ulls, li tremolà el llavi i les seves mans s’estengueren vers ell.

—¡Fill meu!… ¡tu ets el meu fill! —va cridar—. ¡Cadascun dels teus trets em fa reviure el teu pare!

I, en tant que Erik, fonent-se en llàgrimes, queia de genolls davant de la seva mare, la pobra dona li agafava el cap amb les dues mans i inundada de joia i de felicitat el besava al front.





22

Val-Feray i conclusió


Un mes després, una festa íntima reunia al Val-Feray, a mitja llegua de Brest, tota la família adoptiva d’Erik al costat de la seva mare i del seu avi. Un pensament delicat de la senyora Durrieu havia volgut associar a la seva joia profunda i inexpressable els éssers senzills i bons que li havien salvat el fill. Havia exigit que la senyora Katrina i Vanda i que maaster Hersebom i Otto, formessin part del viatge juntament amb el doctor Schwaryencrona i Kajsa, el senyor Bredejord i el senyor Malarius.

Enmig d’aquella feréstega naturalesa bretona, prop d’aquella fosca mar armoricana, els seus hostes noruecs i suecs se sentien menys fora de país del que ho haurien estat al carrer Varenne, de París. Feien llargues passejades pels boscos, es contaven tot allò que ignoraven els uns dels altres i barrejaven els bocins de veritat que entre tots posseïen sobre aquesta història encara obscura. I a poc a poc, molts punts inexplicats deixaven d’ésser-ho. La claror eixia de l’apropament de les circumstàncies, de les llargues converses, de les discussions.

De fet, ¿qui era Tudor Brown? ¿Quin interès tan gran tenia a impedir que, mitjançant Patrick O’Donoghan, trobessin el rastre de la família d’Erik? Una paraula del desgraciat irlandès aclaria aquell interès. Tudor Brown es deia, en realitat, Jones, l’únic nom que Patrick li conegué. Ara bé, cal saber que el senyor Noah Jones havia estat el soci del pare d’Erik per a l’explotació d’un pou de petroli descobert pel jove enginyer a Pensilvània. El sol enunciat del fet projectava una sinistra claror sobre esdeveniments que, durant tant de temps, havien restat misteriosos. El naufragi suspecte del Cynthia, la caiguda de la criatura al mar, potser la mort del pare d’Erik… Tot això, devia tenir per origen un contracte d’associació que el senyor Durrieu va trobar entre els seus papers i que va aclarir amb alguns comentaris.

—Molts mesos abans del seu casament —va explicar als amics d’Erik— el meu gendre havia descobert prop de Harrisburg un pou de petroli. Mancava del capital necessari per assegurar-se’n la propietat i es va veure exposat al risc de perdre tot els avantatges. Per atzar va entrar en relació amb aquell Noah Jones, que es feia passar per un gran marxant de bestiar del Far-West, però que era en realitat —això es va saber més tard— un importador d’esclaus de Carolina del Sud. Aquell individu es va comprometre a aportar la quantitat que es necessitava per comprar el pou Vandàlia i explotar-lo. Va fer saber signar a Georges, a canvi de la seva aportació, un contracte lleoní. D’aquest contracte jo n’ignorava el contingut al moment del casament de la meva filla i, segons sembla, el mateix Georges ja no hi pensava, car si era molt expert en les ciències, era un negat en afers i ja, anteriorment, havia pagat ben cara la seva inexperiència en dos negocis diferents. No hi havia dubte, que devia haver signat el contracte a ulls clucs. Heus aquí els principals articles:

»art. 3. — La propietat del pou Vandàlia restarà indivisa entre el descobridor, Durrieu, i el comandatari, Jones.

»art. 4. — El senyor Jones tindrà l’administració de les quantitats aportades, tindrà cura de les vendes, cobrarà les factures, correrà amb les despeses. Ho justificarà tot, una vegada a l’any, i compartirà els beneficis nets amb el seu soci. Aquest, dirigirà els treballs i els serveis tècnics.

»art. 5. — Si un dels dos socis volgués vendre la seva part, l’altre tindrà dret preferent de tempteig abans que qualsevol altra persona.

»art. 6. — Només poden heretar els drets, els fills de cadascun dels dos socis. Si el soci primer a morir no tingués fills, o en cas de mort d’aquests fills, abans de fer els vint anys, la propietat de l’explotació recauria a favor del soci supervivent, amb exclusió de qualsevol altre hereu del difunt.

»Aquest era el contracte que havia signat el meu futur gendre —reprengué el senyor Durrieu— a una època en la qual ni tan sols pensava a casar-se i en què, tothom, llevat potser del senyor Jones, ignorava l’immens valor que, més tard, havia d’adquirir el pou Vandàlia. El casament de Georges amb la meva filla, la naixença de la criatura i la constatació sobtada de la prodigiosa riquesa del pou, modificaren totalment la situació. Jones ja no podia comprar l’explotació per un tros de pa, però, en canvi, només calia que, primer Georges, i, després, el seu únic hereu, desapareguessin d’aquest món. Dos anys després del casament, Georges aparegué mort al costat d’un dels pous, asfixiat per gasos mefítics, segons digueren els metges. Jo ja no em trobava als Estats Units car, entre tant, havia estat nomenat a Riga. La meva filla féu arreglar la qüestió de l’herència per un advocat. Va quedar convingut que ell continuaria ocupant-se del negoci i pagaria cada sis mesos la part de beneficis nets que corresponien a la criatura… ¡No va pagar ni el primer semestre!… La meva filia es va embarcar en el Cynthia per tal de venir-se’n amb mi…; el Cynthia es va perdre en condicions ben suspectes i, en aquest naufragi, l’hereu de Georges va desaparèixer. ¡Des d’aquell moment Jones era l’únic propietari del pou, el qual, des d’aquella època, li ha donat un rendiment, en termes mitjans, de cent noranta mil dòlars cada any! Malgrat la sèrie d’accidents que es produïren i de sospitar de la intervenció de Jones en ells, no em vaig atrevir a fer cap acció per manca de proves i per no afectar encara més la meva filia.

—¿I com expliqueu en tot això, el paper de Patrick O’Donoghan? —va fer el doctor.

—Com en tants d’altres aspectes, només podem fer-ne conjectures, però la meva em sembla la més plausible. L’irlandès, agregat al servei personal del capità del Cynthia, havia de tenir un cert contacte amb els passatgers de primera classe, que sempre mengen a la taula del capità. Havia de conèixer, doncs, el nom de la meva filla i saber que era de nacionalitat francesa, cosa que facilitava la seva identificació a bord. ¿Li havia encarregat Jones alguna missió tenebrosa? ¿Ha tingut a veure d’alguna manera amb l’estrany naufragi del Cynthia? ¿O, si més no, en la caiguda del nen al mar?… Mai no podrem saber-ho, però sí és cert que coneixia la importància que tenia per a Jones, «el nen del salvavides». ¡D’això a intentar explotar-ho només hi ha un pas! ¿Sabia de debò Patrick que el nen encara era viu? ¿Havia ajudat a salvar-lo, tal vegada, deixant-lo, després a prop de Noroë? ¡No podem saber-ho! Però probablement devia haver assegurat a Noah Jones que la criatura vivia i que ell, Patrick, sabia on era, amb la qual cosa s’hauria fet pagar el seu silenci. ¡Aquesta devia ésser la font de les quantitats que Patrick rebia cada vegada que arribava a Nova York!

—¡Això em sembla molt versemblant! —va dir el senyor Bredejord— i jo afegiria que els esdeveniments posteriors confirmen plenament aquesta hipòtesi. Els primers anuncis del doctor deuen haver inquietat Noah Jones i li deu haver semblat convenient desembarassar-se de Patrick O’Donoghan, però deu haver-ho fet amb prudència, per tal com l’irlandès li havia fet saber que havia pres les seves precaucions. S’ha acontentat, doncs, espantant-lo i fent-li creure que els anuncis del doctor constituïen una intervenció immediata de la justícia. Heus aquí la fuga precipitada de Patrick, segons explicaren els senyors Bowles del Red-Anchor. Devia creure, de debò, que l’extradició podia jugar-li una mala passada per haver-se’n anat tan lluny, al país dels samoiedes i sota un fals nom. Jones degué pensar que ja era a l’a-bric de qualsevol persecució, però els anuncis en els quals es reclamava Patrick O’Donoghan li degueren tornar a posar la puça a l’orella i, per això, va fer el viatge d’Estocolm expressament per a fer-nos saber que l’irlandès era mort i, potser també, per tal de veure amb els seus propis ulls fins on havia anat la nostra enquesta. Aleshores sobrevingueren la carta del Vega i la sortida de Alaska vers les mars àrtiques. Veient-se en perill, Noah Jones o Tudor Brown, i havent perdut la confiança en Patrick, no ha reculat davant de cap malifeta per tal d’assegurar-se la impunitat. ¡Per sort, les coses han girat pel bon costat, però podem dir bé que hem escapat d’una i bona!

—¿Qui ho sap?, ¡potser aquests mateixos perills han contribuït a fer-nos arribar a la fita! —va dir el doctor—. ¡Si no hi hagués hagut l’afer de la «Basse-Froide» és molt probable que hauríem continuat la nostra ruta pel canal de Suez i hauríem arribat a l’estret de Behring massa tard per trobar-hi el Vega, i és ben dubtós que haguéssim pogut aclarir alguna cosa amb O’Donoghan si l’haguéssim trobat anant amb Tudor Brown… en el fons, tot el viatge ha estat determinat pels tràgics esdeveniments del començament i només ha estat gràcies al periple acomplert per l’Alaska i a la celebritat que li ha valgut a Erik, que devem el fet d’haver trobat la seva família!

—Sí —va dir orgullosament la senyora Durrieu, tot passant les mans pels cabells del seu fill— és la glòria qui me l’ha tornat.

I, gairebé tot seguit, va afegir:

—De la mateixa manera que el crim me l’havia pres, és la bondat de tots vosaltres la que me l’ha conservat i n’ha fet un home superior…

—I la maldat de Noah Jones és la que haurà acabat fent del nostre Erik un dels homes més rics d’ambdues Amèriques —va dir el senyor Bredejord.

Tothom el va mirar amb sorpresa.

—No hi ha cap dubte —continuà l’eminent advocat—. ¿No és Erik l’hereu del seu pare en la seva part de propietat del pou Vandàlia?… ¿No ha estat privat, durant vint-i-dos anys dels seus profits? ¿I no n’hi haurà prou per a guanyar el plet amb una simple prova d’identitat filial que establirem, fent tots nosaltres de testimonis, des de maaster Hersebom, aquí present, i la senyora Katrina i el senyor Malarius i tots nosaltres? Si Noah Jones ha deixat fills, aquests fills són responsables d’aquests enormes endarreriments, els quals, probablement, es menjaran tota la seva part del capital social. Si no hi ha fills d’aquell belitre, Erik és l’únic hereu de la propietat sencera, segons el contracte que ens ha llegit el senyor Durrieu. ¡Sigui com sigui, a Pensilvània, deu tenir-hi qualque cosa com cent-cinquanta o dos-cents mil dòlars de renda!

—¡Caram! —digué, amb mitja rialla, el doctor Schwaryencrona—. ¡Vet aquí que el pescadoret de Noroë s’ha convertit en un partit ben bo!… ¡Llorejat per la Societat de Geografia, autor del primer periple circumpolar, afligit amb una «modesta» renda de dos-cents mil dòlars, representa un marit com se’n troben pocs a Estocolm!… ¿Què et sembla, Kajsa?

La noia havia enrogit en dir-li això el seu oncle, el qual no podia pensar que la feria cruelment. Precisament, s’estava dient —feia una estona— que no havia estat gens encertada fent fàstics a un pretendent tan distingit, al qual caldria, en endavant, mostrar-li més de consideració.

Però, cosa singular, Erik ja no tenia ulls per a ella, des que se sentia pel damunt dels seus injustos desdenys. Ja fos que l’absència i que les reflexions de les seves nits de guàrdia li haguessin fet veure la sequera del cor de Kajsa, ja fos que amb la satisfacció d’haver deixat d’ésser, als ulls d’ella, un miserable «infant trobat» en tingués prou, ara ja no li atorgava sinó l’estricta part de cortesia a la qual tenia dret com a noia i com a neboda del doctor Schwaryencrona.

Totes les seves preferències eren per a Vanda, qui, veritablement, cada dia es tornava més encantadora i anava perdent els seus petits defectes de filla de poblet, cosa en la qual l’ajudava viure a prop d’una senyora tan amable i distingida com la mare d’Erik. La seva senzillesa perfecta, la seva gràcia natural i la seva exquisida bondat la feien estimar de tothom. Encara no havia passat vuit dies al Val-Feray i la senyora Durrieu declarava que, ara, ja li seria impossible separar-se’n.

Erik es va encarregar d’arranjar-ho tot. Va aconseguir que maaster Hersebom i Katrina autoritzessin Vanda a quedar-se a França, amb la condició expressa que cada any, ell i ella, anirien a Noroë a abraçar-los. Fins i tot havia pensat que tota la seva família adoptiva es quedés a viure a Bretanya i va oferir-se per fer portar, peça per peça, i fer-la instal·lar a la badia de Brest, la casa de fusta en la qual havia passat la seva infantesa. Aquest projecte d’emigració general no es considerà practicable. Els seus pares adoptius es creien massa vells per acceptar un canvi com aquell. No haurien pogut ésser feliços del tot en un país la llengua i els costums del qual no coneixien. No hi hagué més remei que deixar-los partir, no sense assegurar els dies de la seva vellesa amb un cert benestar que, tota una vida de treball i d’honradesa, no havia pogut donar-los fins aleshores.

Erik hauria volgut que, si més no, es quedés Otto, però ell també s’estimava més el seu fiord que totes les badies de la terra i no se li acudia cap existència preferible a la d’un pescador. Si hem de dir-ho tot, els cabells de color del lli i els ulls blaus de Regnilda, la filla del gerent de la fàbrica d’oli, no eren estranys a aquella atracció invencible que Noroë exercia sobre Otto. I allò que permeté creure-ho, fou saber que l’any següent, per «Yule», Nadal, havien de casar-se.

El senyor Malarius espera poder educar-los, els fills, com ho havia fet amb Erik i amb Vanda. Ha tornat, modestament, al seu lloc de l’escola del poble, després d’haver-se vist associat als honors que la Societat de Geografia de França atorgà al comandant de l’Alaska. Actualment, està corregint les galerades de la seva magnífica obra sobre la flora dels mars àrtics que s’editarà per compte de la Societat Linneuana. Pel que fa al doctor, encara no ha pogut acabar el seu gran tractat iconogràfic, que transmetrà el seu nom a la posteritat.

El darrer afer judicial del qual s’ha ocupat l’advocat senyor Bredejord ha estat el procés entaulat per ell per tal de fer valer els drets d’Erik a la propietat sencera del pou Vandàlia. Ja el té guanyat en primera instància i al Suprem, la qual cosa no és pas un èxit sense importància.

Erik ha aprofitat aquest èxit i la fortuna que li ha escaigut i ha comprat l’Alaska, que ha fet transformar en iot de plaer. Cada any el fa servir per anar en companyia de la senyora Durrieu i de Vanda a visitar la seva família adoptiva. Malgrat que al Registre Civil hagin rectificat el seu nom i porti avui legalment el nom d’Emili Durrieu, ha volgut afegir-hi el d’Hersebom, i tots els seus han conservat el costum de dir-li Erik.

El desig secret de la seva mare és de casar-lo amb Vanda, la qual estima com a una filla, i aquest desig concorda massa amb el d’ells perquè un dia o altre no es faci realitat.

Mentrestant, Kajsa, continua soltera i li ha quedat com un pressentiment d’haver «perdut el tren».

Els tres amics d’Estocolm continuen jugant al «whist». Un vespre que el doctor jugava més malament que mai, el senyor Bredejord s’ha donat el gust de recordar-li, tot fent petar els dits damunt de la tabaquera, una circumstància que tenien massa oblidada:

—¿Quin dia m’enviareu el vostre Plini? —li va demanar amb un llampec de malícia als ulls—. ¿No deveu continuar pensant que Erik sigui d’origen irlandès, oi?

El doctor va quedar un instant atordit, però es reféu ben aviat i va respondre:

—¡Home! ¡un ex-president de la República Francesa bé descendia dels reis d’Irlanda! —digué amb convicció—. ¡No seria gens estrany que la família Durrieu també en descendís!

—¡Evidentment —va replicar el senyor Bredejord— i, fins i tot, pot ésser tan versemblant que, amb un xic més, us enviaria el meu Quintilià!





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics. És el segon autor més traduït de tots els temps, després d’Agatha Christie, segons Index Translationum. Juntament amb H. G. Wells, és considerat un dels pares de la ciència-ficció. Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





JEAN FRANÇOIS PASCHAL GROUSSET (7 d’abril de 1844, Corte, Còrsega - 9 d’abril de 1909, París) va ser un polític, periodista, traductor i escriptor de ciència-ficció francès. Grousset publicat sota els pseudònims d’ANDRÉ LAURIE, PHILIPPE DARYL, TIBURCE MORAY I LÉOPOLD VIREY. En 1869 va començar a treballar per al setmanari La Marsellesa, escrivint articles pro-revolucionaris. Va ser elegit membre de la Comuna de París, passant a ser membre del seu Comitè Executiu i Delegat d’Afers Exteriors. Després de la caiguda de la Comuna, va ser detingut i, el 1872, deportat a Nova Caledònia. Va tornar a França després de l’amnistia de 1880, i el 1893, va ser elegit diputat socialista. Va escriure les novel·les Els cinc-cents milions de la begum (1879), L’estrella del sud (1884) i El petit nàufrag del Cynthia (1885), però van ser corregides i publicades per Jules Verne. Una de les seves novel·les de ciència-ficció més interessant va ser Els exiliats de la Terra (1887). Sota el pseudònim de Laurie va publicar també De Nova York a Brest en set hores (1888), que va predir un túnel transatlàntic, El robí del Gran Lama (1894), que presenta una illa voladora a vapor, Atlantis (1895), que descriu com el regne mític ha sobreviscut sota una cúpula de vidre al fons del mar prop de les Açores, El mestre de l’abisme (1905), que presenta un revolucionari submarí, i Spiridon el Mut (1907), una novel·la notable sobre un extraterrestre semblant a una formiga de la mida d’un home.





Notes


[1] Nom antic de la capital de Noruega, que fou canviat l’any 1924 per l’actual d’Oslo. (N. del T.) [Torna]



[2] Amb els avenços marítims moderns, els russos, amb els seus trenca-gels, poden fer la travessia amb dificultats més o menys previstes. (N. del T.) [Torna]



[3] Most adorned when unadorned. (Nota en anglès a peu de pàgina de l’original.) [Torna]



[4] Nom d’una família il·lustre d’impressors establerts a Leyde, a La Haia, a Utrecht i a Amsterdam, dels segles XVI al XVII. El més conegut fou Lluís Elzevier (1580-1617). (N. del T.) [Torna]



[5] Esquire, títol que, especialment a l’adreça d’una carta, sol posar-se després del cognom (N. del T.) [Torna]





