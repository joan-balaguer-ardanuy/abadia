El mes de gener, molts membres de l’alta societat, entre els més elegants d’Europa, viatjaven en el Tren Blau, en direcció al sud, cap a la temporada de la Rivière. Una de les més fascinadores passatgeres era Ruth, filla del milionari americà Rufus Van Aldin, i muller de l’aristòcrata anglès Derek Kettering. Ella portava el famós «Cor de foc», un robí llegendari d’incalculable valor que el seu pare li acabava de regalar. Ni ella ni el seu robí no arribaren mai a Niça i el seu company de viatge Mr. Hercule Poirot necessità tots els seus poders per poder posar en clar un complicat i intricat crim.





Agatha Christie





El misteri del Tren Blau


Hercule Poirot - 06



ePUB v2.0

Tompopal 14.03.15





Títol original: The Mystery of the Blue Train

Agatha Christie, 1928

Traducció: Esteve Riambau, 1986

Edició digital: Tompopal (v1.0)

Segona edició: EpubCat (v2.0)

Digitalització: Josep M.

ePUBCat base r1.3





CAPÍTOL I


L’home dels cabells blancs

Era prop de mitjanit quan un home travessà la Place de la Concorde. Malgrat l’elegant abric de pell que cobria el seu cos exigu, hi havia en ell quelcom essencialment dèbil i mesquí.

Un homenet amb cara de rata. Hom diria que era un home que mai no podria representar un paper conspicu, ni destacar en cap esfera, però, en arribar a aquesta conclusió, l’observador s’equivocaria, puix que aquell home, malgrat que semblés apagat, negligible, jugava un paper important en el destí del món. En un imperi on governaven les rates, ell era el rei de les rates.

En aquell moment, una Ambaixada esperava el seu retorn, però abans havia de fer coses, coses de les quals l’Ambaixada no en tenia un coneixement oficial. La cara de l’home brillava, blanca i ben definida a la llum de la lluna. El seu nas prim gairebé no presentava cap corba. Al seu pare, un jueu polonès que havia treballat d’oficial de sastreria, li hauria agradat molt l’assumpte que aquella nit havia dut el fill a l’estranger.

Arribà al Sena, el travessà i entrà en un dels barris menys respectables de París. Un cop allí, s’aturà davant una casa alta i atrotinada i pujà fins a un apartament del quart pis. Tot just acabava de trucar, la porta fou oberta per una dona que evidentment estava esperant que ell arribés. No el saludà, però l’ajudà a treure’s l’abric i després el conduí vers una sala moblada amb mal gust. El llum tenia una pantalla de garlandes rosades i brutes que suavitzava, però no podia disfressar, la cara de la noia, coberta amb una màscara de vulgar pintura. Tampoc no podia dissimular l’ampla configuració mongòlica de la seva fesomia. Ningú no podia dubtar de la professió d’Olga Demiroff, ni tampoc de la seva nacionalitat.

—Tot va bé, petita?

—Tot va bé, Boris Ivanovitx.

Ell assentí amb el cap, murmurant:

—No crec que m’hagin seguit.

Però hi havia una nota d’ansietat en la seva veu. S’apropà a la finestra, apartà lleugerament la cortina i guaità cautelosament el carrer. Aleshores se n’allunyà vivament.

—Hi ha dos homes a la vorera, aquí davant. Em sembla que…

S’interrompé i començà a rosegar-se les ungles, un hàbit que tenia quan experimentava ansietat.

La noia russa movia el cap lentament, amb un gest tranquil·litzador.

—Ja eren aquí abans que no arribessis.

—Tanmateix, em sembla que estan vigilant la casa.

—És possible —admeté ella amb indiferència.

—Però, aleshores…

—I què? Encara que ho sabessin… a tu no et seguirien des d’aquí.

Els llavis d’ell dibuixaren un lleu i cruel somriure.

—No —reconegué—, això és veritat.

Féu una llarga pausa i després observà:

—Aquest americà maleït… pot ocupar-se dels seus afers tan bé com qualsevol.

—Suposo que sí.

Ell s’apropà novament a la finestra.

—Gent perillosa —murmurà amb una rialleta—. La policia els coneix, em temo. Bé, desitjo que el Germà Apatxe faci una bona cacera.

Olga Demiroff féu un gest negatiu amb el cap.

—Si l’americà és la mena d’home que diuen, caldrà quelcom més que un parell d’apatxes covards per fer-li el paquet… —féu una pausa—. El que em preocupa…

—Què?

—Res. Només que aquest vespre ha passat dues vegades un home per aquest carrer… un home amb els cabells blancs.

—I què?

—Doncs que, en passar davant aquests dos homes, ha deixat caure un guant. Un d’ells l’ha recollit i li ha tornat. Un truc ben visible.

—Vols dir que… l’home dels cabells blancs és… el seu patró?

—Quelcom per l’estil.

El rus semblava alarmat, inquiet.

—Estàs ben segura… que el paquet està intacte? No l’ha tocat ningú? —preguntà—. S’ha parlat massa…

Es rosegà novament les ungles.

—Pots comprovar-ho tu mateix.

La noia s’ajupí davant l’escalfapanxes i amb ràpids moviments apartà els trossos de carbó. Després, d’entre les boles de paper de diari rebregat, va extreure’n un paquet allargat, embolicat també amb paper brut, i el lliurà a l’home.

—Molt enginyós —aprovà aquest.

—Han escorcollat dues vegades l’apartament. Han estripat de dalt a baix el matalàs del meu llit.

—És el que jo dic —murmurà ell—. Se n’ha parlat massa. Aquella discussió sobre el preu… va ser una equivocació.

Havia obert els papers de diari i descobert un paquet embolicat amb paper d’embalatge. L’obrí també, examinà el que hi havia dins i tornà a embolicar-ho tot seguit. Mentre ho feia, un timbre elèctric sonà amb estridència.

—L’americà és puntual —observà Olga, esguardant el rellotge.

Sortí de la cambra i moments després tornà amb un home alt i corpulent, d’amples espatlles, l’origen transatlàntic del qual era prou evident. Dirigí una mirada penetrant a les dues persones de la casa.

—Monsieur Krassnine? —preguntà cortesament.

—Sóc jo —contestà Boris—. Haig d’excusar-me per… per la inconveniència d’aquest lloc de reunió, però el secret és indispensable. No puc permetre que de cap manera se’m relacioni amb aquest afer.

—De debò? —féu el nord-americà.

—Oi que tinc la vostra paraula que no es farà públic cap detall d’aquesta transacció? Aquesta és una de les condicions de… la venda.

L’americà assentí amb el cap i digué amb indiferència:

—Això ja ha estat acordat. Ara, potser que lliureu el gènere.

—Dueu el diner… en bitllets?

—Sí.

Però no féu cap gest per treure’l i, després d’un moment de vacil·lació, Krassnine indicà el paquet que hi havia sobre la taula.

L’americà l’agafà i retirà el paper. Il·luminà el contingut amb una petita llanterna de butxaca i el sotmeté a un minuciós examen. Un cop satisfet, es va treure de la butxaca una gruixuda cartera de cuiro i n’extragué un feix de bitllets. Els lliurà al rus, que els comptà amb tota cura.

—Tot bé?

—Gràcies, Monsieur. Tot està correcte.

—Bé —digué el nord-americà, ficant-se a la butxaca, negligentment, el paquet. Féu una breu inclinació davant d’Olga—. Bona nit, Mademoiselle. Bona nit, Monsieur Krassnine.

Sortí, i tancà la porta darrere seu. Els ulls de les dues persones que es quedaren es van trobar. L’home es mullà els llavis ressecs amb la llengua.

—M’agradaria saber… si arribarà al seu hotel —murmurà.

De comú acord, tots dos es tombaren vers la finestra. Van tenir el temps just de veure com sortia l’americà al carrer. Tombà a l’esquerra i caminà a bon pas, sense tombar el cap ni una sola vegada. Dues ombres sortiren de sota un portal i el seguiren silenciosament. Perseguit i perseguidors desaparegueren en mig de la nit.

—Arribarà sa i estalvi —digué Olga Demiroff—. No cal que tinguis por… o esperança…, sigui el que sigui.

—Per què n’estàs tan segura? —preguntà Krassnine amb curiositat.

—Un home que ha guanyat tants diners no pot ser mai ximple —contestà Olga—, i parlant de calés…

Esguardà significativament Krassnine tot somrient.

—Què vols dir?

—La meva part, Boris Ivanovitx.

De mala gana, Krassnine li lliurà dos dels bitllets. Amb un moviment de cap, ella li donà les gràcies, sense cap mena d’emoció, i guardà els bitllets dins una de les seves mitges.

—Això sempre va bé —comentà amb satisfacció.

Ell l’esguardà amb curiositat.

—No tens cap remordiment, Olga Vassilovna?

—Remordiments? Per què?

—Pel que has estat custodiant. Hi ha dones, una majoria de dones, diria jo, que es tornen boges davant d’aquestes coses.

Ella assentí amb el cap.

—Sí, tens tota la raó. Moltes dones es deixen arrossegar per aquesta bogeria. Jo… no ho he fet. Ara em preocupa… —i s’interrompé.

—I bé? —demanà l’altre amb curiositat.

—L’americà arribarà sa i estalvi amb els seus… sí, n’estic ben segura. Però, i després?

—Què vols dir? En què estàs pensant?

—Els donarà, és clar, a alguna dona —digué Olga pensativament—. I no sé pas què passarà aleshores…

Amb un gest d’impaciència s’apropà a la finestra i, de sobte, llançà una exclamació i cridà el seu company.

—Mira! Ara passa pel carrer… Aquell home, vull dir…

Tots dos esguardaren el carrer. Una figura esvelta i elegant el recorria amb un pas tranquil. Duia barret de copa alta i una capa. En passar prop d’un fanal, la llum va revelar un gruix de cabells blancs.





CAPÍTOL II


Le Marquis

L’home dels cabells blancs seguí el seu camí, sense pressa, i aparentment indiferent a tot el que l’envoltava. Tombà a la dreta i després a l’esquerra, i de tant en tant taral·lejava una cançoneta.

De sobte s’aturà i escoltà atentament: havia sentit una mena de soroll. Podia haver estat la cambra d’un pneumàtic, però també podia haver estat… un tret. Durant uns instants els seus llavis dibuixaren un estrany somriure, i després reprengué el seu tranquil passeig.

En tombar una cantonada trobà una escena plena d’activitat. Un representant de la llei escrivia en una llibreta i s’havien reunit uns quants vianants. A un d’ells es dirigí l’home dels cabells blancs per a demanar-li informació amb tota cortesia.

—Ha passat alguna cosa, oi?

—Mais oui, monsieur. Dos apatxes han atacat un senyor americà de mitjana edat.

—Li han fet mal?

—I tant que no! —contestà l’home rient—. L’americà duia un revòlver a la butxaca i, abans que el poguessin agredir, els ha disparat uns trets tan a prop d’ells que els ha espantat i els ha fet fugir. Com de costum, la policia ha arribat massa tard.

—Ah! —digué l’interessat sense mostrar cap mena d’emoció.

Amb tota tranquil·litat i un aire indiferent, continuà el seu passeig nocturn. Després travessà el Sena i entrà en els barris més rics de la ciutat, i vint minuts més tard s’aturà davant d’una casa situada en un carrer tranquil i aristocràtic.

La botiga, puix es tractava d’una botiga, era modesta, sense cap pretensió. D. Papopolous, comerciant d’antiguitats, era tan conegut que no necessitava anuncis, i en realitat la part més important del seu negoci no es feia sobre el taulell. Mr. Papopolous era el propietari d’un elegant apartament que donava als Champs Elysées, i qualsevol podia haver suposat raonablement que se l’havia de trobar allí i no a la seu dels seus negocis a aquelles hores, però l’home dels cabells blancs semblava prou segur quan va prémer un timbre situat en un lloc dissimulat, després de donar una llambregada al carrer en els dos sentits.

La seva confiança no quedà decebuda. La porta s’obrí i aparegué un home. Duia arracades d’or i tenia la pell d’un morè terrós.

—Bona nit —digué el visitant—. Hi és el teu amo?

—L’amo hi és, però no rep visitants casuals a aquesta hora de la nit —grunyí l’home.

—Crec que a mi em rebrà. Digues-li que el vol veure el seu amic Monsieur le Marquis.

L’home obrí una mica més la porta i deixà entrar el visitant.

Mentre parlava, l’home que havia declarat ésser Monsieur le Marquis s’havia tapat la cara amb la mà. Quan el criat tornà amb la informació que Mr. Papopolous rebria amb plaer el visitant, l’aspecte d’aquest havia experimentat un canvi. El criat devia ser molt poc observador o bé estar molt ben ensenyat, ja que no mostrà cap sorpresa davant la petita màscara de setí negre que tapava les faccions de l’altre. Conduint-lo vers una porta, a l’altre extrem del vestíbul, l’obrí i anuncià amb un murmuri respectuós:

—Monsieur le Marquis.

La figura que s’alçà per rebre aquell hoste estrany imposava. Hi havia una nota venerable i patriarcal en la persona de M.

Papopolous. Tenia un front en forma de cúpula i una respectable barba blanca. El seu aire era eclesiàstic i benvolent.

—Benvolgut amic… —digué Mr. Papopolous.

Parlava en francès, amb un to ric i untuós.

—Haig d’excusar-me per venir tan tard —començà el visitant.

—No té importància, no té importància —assegurà Mr. Papopolous—. És un moment interessant de la nit. Heu passat, potser, una vetllada també interessant?

—Personalment, no —contestà Monsieur le Marquis.

—Personalment, no —repetí Mr. Papopolous—. No, no, és clar que no. I hi ha notícies, oi?

Dirigí al seu visitant una aguda mirada de través, una mirada que res no tenia d’eclesiàstica o benvolent.

—No hi ha notícies. L’intent ha fallat. Cal dir que jo no esperava altra cosa.

—D’acord —admeté Mr. Papopolous—. Tot el que sigui tosc…

Mogué la mà per expressar el disgust que li causava la tosquedat en qualsevol forma. En realitat, no hi havia res que fos tosc en Mr. Papopolous, ni en els articles amb què negociava. Era prou conegut a gairebé totes les corts europees, i els reis l’anomenaven amistosament Demetrius. Tenia la reputació de posseir la més exquisida discreció, i això, junt amb el seu noble aspecte, li havia permès de realitzar diverses transaccions més que qüestionables.

—L’atac directe… —digué Mr. Papopolous, movent el cap—. De vegades dóna bons resultats… però poques, molt poques.

L’altre arronsà les espatlles.

—Fa guanyar temps —observà— i un fracàs no costa res… o gairebé res. L’altre pla… no fallarà.

—Ah! —exclamà Mr. Papopolous, esguardant-lo fixament. El visitant assentí amb el cap, lentament.

—Tinc una gran confiança en la vostra… ejem… reputació —digué l’antiquari.

Monsieur le Marquis somrigué lleument.

—Crec que puc dir —murmurà— que la vostra confiança no quedarà decebuda.

—Teniu unes oportunitats úniques —comentà l’altre, amb una nota d’enveja a la veu.

—Jo mateix les creo —digué Monsieur le Marquis.

S’alçà i agafà la capa que havia deixat amb negligència sobre l’espatllera d’una cadira. Després afegí:

—Us tindré informat, Mr. Papopolous, a través dels canals habituals, però no hi ha d’haver cap error en les vostres disposicions.

Mr. Papopolous es mostrà dolgut.

—No hi ha mai un error en les meves disposicions —es queixà.

L’altre somrigué i, sense cap paraula de comiat, sortí de la cambra tancant la porta darrere seu.

Mr. Papopolous romangué pensatiu una estona acaronant-se la venerable barba blanca, i després es dirigí a una segona porta que s’obria vers l’interior. En fer girar el pom, una dona jove, que evidentment estava repenjada amb l’orella a ran del forat del pany, entrà entrebancant-se a la cambra. Mr. Papopolous no va mostrar sorpresa ni preocupació. Era evident que ho trobava perfectament natural.

—I bé, Zia? —preguntà.

—No l’he sentit marxar —explicà Zia.

Era una noia bonica, amb una silueta de Juno, ulls foscos i vius, i una semblança tan gran amb Mr. Papopolous que era fàcil veure que eren pare i filla.

—És empipador —continuà la noia, vexada— que no es pugui mirar i escoltar a través d’un forat de pany, tot al mateix temps.

—Ben sovint això m’empipa també a mi —admeté Mr. Papopolous amb senzillesa.

—I així que aquest és Monsieur le Marquis? —comentà Zia, parlant lentament—. I sempre duu una màscara, pare?

—Sempre.

Hi hagué una pausa.

—Es tracta dels robins, oi? —preguntà Zia.

El seu pare assentí amb el cap.

—I doncs, què en penses, petita? —féu, amb un deix de diversió en els seus ulls d’un negre metàl·lic.

—De Monsieur le Marquis?

—Sí.

—Crec —digué Zia lentament— que és molt estrany trobar un anglès de bona família que parli tan bé el francès.

—Ah! —exclamà Mr. Papopolous—. Així que això és el que tu creus.

Com de costum, no es comprometé, però esguardà Zia amb benèvola aprovació.

—També he observat —afegí la noia— que tenia el cap d’una forma estranya.

—Un cap gros —admeté el seu pare—. Una mica massa gros. Però aquest és sempre l’efecte que crea una perruca.

Es miraren tots dos i somrigueren.





CAPÍTOL III


Cor de foc

Rufus Van Aldin travessà les portes giratòries del Savoy i es dirigí vers el taulell de recepció. El recepcionista somrigué i el saludà respectuosament.

—M’alegra veure’l novament, Mr. Van Aldin —digué.

El milionari nord-americà féu un gest casual amb el cap, corresponent a la salutació.

—Tot va bé? —preguntà.

—Sí, senyor. El comandant Knighton és a dalt, a la suite, en aquest moment.

Van Aldin assentí altra vegada amb el cap.

—Hi ha alguna carta?

—Tot el correu ja és a dalt, Mr. Van Aldin. Oh! Esperi’s un moment…

Ficà la mà en una casella i en va treure una carta.

—Acaba d’arribar —explicà.

Rufus Van Aldin agafà la carta i, en veure l’escriptura, una lletra fluent de dona, se li transformà sobtadament la cara. Les anguloses faccions es modificaren i la dura línia de la boca es suavitzà. Semblava un home diferent. Caminà vers l’ascensor amb la carta a la mà i un somriure encara als llavis.

En el salonet de la seva suite, un jove seia davant un escriptori i classificava ràpidament la correspondència, amb la facilitat pròpia d’una llarga experiència.

—Hola, Knighton!

—Benvingut, senyor! Ha tingut bon temps?

—Així, així! —contestà el milionari amb indiferència—. París és, avui, una ciutat plena de mal humor. Tanmateix… he obtingut allò que buscava.

Somrigué lleument per a si mateix.

—Em sembla que sempre ho aconsegueix —féu el secretari amb una rialleta.

—Això mateix —admeté Van Aldin.

Parlava amb aplom, com el qui manifesta un fet prou conegut. Es tragué el gruixut abric i s’acostà a l’escriptori.

—Alguna cosa urgent?

—No ho crec, senyor. Gairebé tot és el de sempre. Però encara no he acabat de triar-ho.

Van Aldin assentí amb el cap. Era un home que gairebé mai no expressava blasme o lloança. Els seus mètodes amb aquells que treballaven per a ell eren senzills: els sotmetia a una prova com cal i despatxava tot seguit aquells que no eren eficients. Les seves seleccions de personal no tenien res de convencional. Per exemple, havia conegut Knighton dos mesos abans, en un centre turístic suís. Havia aprovat l’aspecte del xicot, havia examinat el seu full de serveis durant la guerra i hi havia trobat l’explicació de la seva coixesa. Knighton no amagà que estava buscant una feina, i fins i tot preguntà delicadament al milionari si coneixia algun lloc disponible. Van Aldin recordà, amb un somriure divertit, l’estupefacció del jove quan li fou oferta la plaça de secretari del mateix gran home.

—Però… però és que no tinc cap experiència en el món dels negocis —digué quequejant.

—Això no té cap importància —li contestà Van Aldin—. Ja tinc tres secretaris perquè s’ocupin d’aquesta mena de feina. Però és probable que romangui a Anglaterra durant els propers sis mesos i vull un anglès que… bé, que conegui l’ambient i pugui ocupar-se, per a mi, de l’aspecte social de les coses.

Fins ara, Van Aldin havia vist confirmada la seva opinió.

Knighton havia demostrat ésser llest, intel·ligent i ple de recursos, i era a més un xicot molt simpàtic i distingit.

El secretari indicà tres o quatre cartes que hi havia sobre la taula.

—Potser convindria, senyor, que veiés aquestes cartes —suggerí—, la del damunt parla de l’acord amb Colton.

Però Rufus Van Aldin alçà una mà en senyal de protesta.

—Aquesta nit no penso veure res —declarà—. Poden esperar fins demà al matí. Excepte aquesta —afegí, contemplant la que duia a la mà.

I novament aparegué aquell estrany somriure que li transformava la cara.

Richard Knighton somrigué també.

—Mrs. Kettering? —murmurà—. Trucà ahir i ha trucat avui. Sembla molt desitjosa de veure’l tot seguit, senyor.

—De debò?

El somriure desaparegué de la cara del milionari. Obrí el sobre i va extreure’n la carta que contenia. En llegir-la, la cara se li enfosquí, la boca formà aquella ratlla que Wall Street coneixia tan bé, i les celles s’arrufaren ominosament. Knighton s’allunyà amb tacte i continuà obrint cartes i classificant-les. El milionari engegà un renec i donà un cop sec a la taula amb el puny.

—No ho toleraré! —murmurà—. Pobra noia, sort que darrere d’ella té el seu pare!

Durant uns minuts es passejà d’una banda a l’altra de l’habitació, juntes les celles en una expressió de còlera. Knighton continuava treballant assíduament davant la taula. Sobtadament, Van Aldin s’aturà i recollí l’abric que havia deixat sobre una cadira.

—Torna a sortir, senyor?

—Sí, vaig a veure la meva filla.

—Si telefona algú de Colton…?

—Pots dir-li que vagi a fer punyetes —contestà Van Aldin.

—Perfectament —digué el secretari sense immutar-se.

Van Aldin ja s’havia posat l’abric. S’encasquetà el barret i avançà vers la porta.

—Ets un bon xicot, Knighton —digué—. No m’atabales quan estic empipat.

Knighton, mogué el cap, obrí la boca, però no contestà.

—Ruth és la meva única filla —continuà Van Aldin—, i ningú en aquest món no sap allò que significa ella per a mi.

Tornava a somriure i es ficà la mà a la butxaca.

—Vols veure una cosa, Knighton?

S’apropà novament al secretari.

Extragué de la butxaca un paquet pulcrament embolicat amb paper gruixut. Retirà el paper i aparegué un gran estoig de vellut vermell. Al mig hi havia unes inicials entrellaçades i a sobre una corona. Obrí l’estoig i el secretari quedà bocabadat. Damunt el folre blanc, lleugerament groguenc, de l’interior, les pedres brillaven com gotes de sang.

—Déu meu, senyor! —exclamà Knighton—. Són… són autèntics?

Van Aldin, divertit, deixà escapar una rialleta.

—No m’estranya que em preguntis això. Entre aquests robins hi ha els tres més grossos del món. Els duia Caterina de Rússia, Knighton. Aquest, el del mig, s’anomena «Cor de foc». És perfecte…, no té ni la més petita tara.

—Però… —murmurà el secretari— han de valer una fortuna.

—Quatre o cinc-cents mil dòlars —replicà Van Aldin amb indiferència—, i això sense comptar l’interès històric.

—I vostè els duu així…, simplement ficats a la butxaca?

Novament, Van Aldin rigué, divertit.

—Ja veus que sí. Són el meu petit regal per a Ruthie.

El secretari somrigué amb discreció.

—Ara comprenc l’ansietat de Mrs. Kettering quan parlava per telèfon.

Però Van Aldin negà amb el cap i la mirada se li tornà a endurir.

—En aquest punt t’equivoques —digué—. Ella no en sap res, d’aquestes pedres. Són la petita sorpresa que li tinc reservada.

Tancà l’estoig i, a poc a poc, tornà a embolicar el paquet.

—És molt penós, Knighton, que es pugui fer tan poca cosa per a les persones que un estima. Jo podria comprar-li un bon tros de la Terra a Ruth, si li pogués ser útil, però no li ho seria. Puc penjar-li aquestes coses al voltant del coll i donar-li uns moments de satisfacció, però… —mogué el cap amb tristesa— quan una dona no és feliç a casa seva…

Deixà la frase sense acabar i el secretari féu un discret gest d’afirmació amb el cap. Coneixia perfectament la reputació de l’Honorable Derek Kettering. Van Aldin sospirà, es ficà el paquet a la butxaca de l’americana, saludà Knighton amb el cap i sortí de la cambra.





CAPÍTOL IV


A Curzon Street

L’Honorable Mrs. Derek Kettering vivia a Curzon Street. El majordom que obrí la porta reconegué immediatament Rufus Van Aldin i es permeté un lleu somriure de salutació. Després el conduí al gran saló doble del primer pis.

Una dona que seia al costat de la finestra llançà un crit de sorpresa.

—Però, papà, quina sorpresa més agradable! Tot el dia he estat telefonant el comandant Knighton, per veure si podia parlar amb tu, però no m’ha pogut dir amb seguretat quan tornaves.

Ruth Kettering tenia vint-i-vuit anys. Sense ésser bella, o en el sentit real de la paraula ni tan sols bonica, cridava l’atenció pels seus colors. Quan era jove, a Van Aldin li havien dit Pastanaga i Gingebre, i els cabells de Ruth eren pura caoba. Els ulls eren negres amb pestanyes també molt negres, un efecte una mica realçat artísticament. Era alta i esvelta i sabia moure’s. A primera vista, era la cara d’una Madonna de Rafael, i només si hom l’esguardava de prop veia la mateixa línia de mentó de la cara de Van Aldin, reflectint la mateixa fermesa i determinació. Aquest detall era apropiat per a l’home, però menys adequat per a la dona. Des de la infància Ruth Van Aldin s’havia acostumat a fer la seva voluntat i tots els qui alguna vegada s’hi havien oposat ben aviat comprengueren que la filla de Rufus Aldin no cedia mai.

—Knighton m’ha dit que l’havies telefonat —explicà Van Aldin—. Tot just fa mitja hora que he tornat de París. Què és tot això d’en Derek?

Ruth Kettering envermellí d’ira.

—És intolerable. Va més enllà de tots els límits! —cridà—. Sembla… com si no escoltés res del que jo pugui dir.

Hi havia perplexitat a més d’indignació en la seva veu.

—A mi m’escoltarà —assegurà el milionari.

—Gairebé no l’he vist aquest mes —continuà Ruth—. Va a tot arreu amb aquella dona.

—Amb quina dona?

—La Mirelle. La que balla al Parthenon, ja saps qui vull dir.

Van Aldin assentí amb el cap i la seva filla prosseguí:

—Vaig anar a Leconbury la setmana passada. Vaig… vaig parlar amb lord Leconbury. Es mostrà molt amable amb mi i em donà tota la raó. Digué que parlaria degudament amb en Derek.

—Ah! —exclamà Van Aldin.

—Què vols dir amb aquest «Ah!», papà?

—Ja t’ho pots suposar, Ruthie. El pobre Leconbury és una calamitat. És clar que estigué amable amb tu i et volgué calmar. Amb el seu fill i hereu casat amb la filla d’un dels homes més rics dels Estats Units, no vol pas que s’emboliqui la troca. Però ell ja té un peu dins de la tomba, tothom ho sap, i tot el que pugui dir poc efecte li farà a en Derek.

—I tu no pots fer-hi res, papà? —demanà Ruth, després d’uns segons de silenci.

—Podria fer-ho —contestà el milionari. Reflexionà uns moments i afegí—: Jo podria fer unes quantes coses, però només una pot donar bon resultat. Com estàs de coratge, Ruthie? —ella l’esguardà i ell aguantà la mirada—. Vull dir exactament el que has sentit. Tens prou valor per admetre davant de tot el món que has comès un error? Hi ha només una manera de sortir d’aquest embolic, Ruthie. Assumeix les teves pèrdues i comença una nova vida.

—Vols dir…?

—El divorci.

—El divorci!

Van Aldin somrigué lleument.

—Pronuncies aquesta paraula, Ruth, com si mai no l’haguessis sentida abans. I, en canvi, els teus amics ho fan cada dia al teu voltant.

—Bé, ja ho sé, però…

S’interrompé mossegant-se el llavi i el seu pare assentí amb un gest de comprensió.

—Ja ho sé, Ruth. Tu ets com jo, mai no voldries llançar l’esponja. Però jo he après, i tu ho has d’aprendre, que de vegades és l’única solució. Podria trobar maneres de fer que en Derek tornés al teu costat, però amb el temps tot tornaria a ser el mateix. No val res, Ruth; és un brètol de cap a peus. I afegiré que no em perdono haver-t’hi deixat casar. Però tu t’havies obstinat a tenir-lo i ell també semblava disposat de debò a començar una nova vida… i, bé, jo ja t’havia contrariat una vegada, estimada…

—Sí que ho vas fer —digué ella amb veu dura.

—I vaig ser tan babau que no ho vaig voler fer per segona vegada. Però no sé pas com dir-te com desitjaria ara haver-ho fet. Aquests darrers anys, has dut una vida ben poc agradable, Ruth.

—No ha estat gaire agradable, no —confirmà Mrs. Kettering.

—I per això et dic que cal posar-hi punt i final! —donà un cop de puny a la taula—. És possible que encara sentis un cert afecte per aquest individu. Doncs cal que ho tallis! Cal afrontar els fets. Derek Kettering es va casar amb tu pels diners, i no hi ha res més. Desfés-te d’ell, Ruth.

Ruth Kettering mirà a terra uns moments i després digué, sense alçar el cap:

—I si ell no hi dóna el seu consentiment?

Van Aldin l’esguardà astorat.

—Ell no hi tindrà res a dir.

Ruth envermellí i es mossegà el llavi.

—No, és clar que no… Només volia dir que… f

S’interrompé i el seu pare l’esguardà atentament.

—Què volies dir?

—Doncs que… —féu una pausa, mentre triava amb cura les paraules—, potser no s’ho empassarà sense dir res.

La barbeta del milionari s’avançà agressivament.

—Vols dir que pledejaria? Deixa que ho faci! Però, en realitat, estàs equivocada. No pledejarà. Qualsevol advocat que consulti li dirà que no té res per agafar-se.

—I no creus que…? —insistí ella, titubejant—. Vull dir que, per despit i odi contra mi, podria procurar que… les coses resultessin difícils.

El seu pare l’esguardà sorprès.

—Vols dir que podria dur el cas als tribunals? —mogué el cap amb un gest negatiu—. És molt improbable. Pensa que hauria de poder al·legar alguna cosa.

Mrs. Kettering no contestà i Van Aldin la contemplà amb una expressió severa.

—Vinga, Ruth, parla clar. Hi ha quelcom que et preocupa… què és?

—Res, absolutament res.

Però el to de la seva veu no era gens convincent.

—Et fa por la publicitat, oi? És això? Deixa que me n’ocupi jo. Faré que tot passi tan discretament que no hi haurà cap mena de soroll.

—D’acord, papà, si creus realment que és el millor que es pot fer.

—Encara t’agrada aquest individu, Ruth? Es tracta d’això?

—No.

L’èmfasi de la resposta no deixava lloc al dubte i Van Aldin semblà satisfet. Donà un copet a l’espatlla de la seva filla.

—Tot anirà bé, menuda. No t’has de preocupar. I ara oblidem tot això. T’he portat un present de París.

—Per a mi? Alguna cosa molt bonica?

—Espero que t’ho sembli —contestà Van Aldin, somrient.

Es tragué el paquet de la butxaca de l’americana i el lliurà a la noia. Ella el desembolicà tot seguit i obrí l’estoig. Una prolongada exclamació d’admiració sortí dels seus llavis. Ruth Kettering adorava les joies, i sempre li havien agradat.

—Papà, això és… és meravellós!

—Són de bona mena, oi? —digué el milionari amb satisfacció—. T’agraden, oi que sí?

—Que si m’agraden? Papà, són únics! Com els has pogut trobar?

Van Aldin somrigué.

—Ah, aquest és el meu secret! S’han hagut de comprar privadament, és clar. Són molt coneguts. Veus aquesta pedra grossa al mig? Potser n’has sentit parlar: és l’històric «Cor de foc».

—El «Cor de foc»?! —repetí Mrs. Kettering.

Havia tret les pedres de l’estoig i les sostenia sobre el seu pit. El milionari l’esguardava. Pensava en la sèrie de dones que havien lluït aquelles joies. Les angoixes, les desesperacions, les gelosies… El «Cor de foc», com totes les pedres precioses, havia deixat un rastre de tragèdies i violències. En la mà segura de Ruth Kettering semblava perdre el seu poder maligne. Amb la seva actitud tranquil·la i freda, aquella dona del món occidental semblava una negació de tragèdies i rancúnies. Ruth tornà les pedres a l’estoig i després, sobtadament, envoltà el coll del seu pare amb els braços.

—Gràcies, gràcies, gràcies, papà! Són meravelloses! Sempre em fas els millors regals del món!

—Això mateix —contestà Van Aldin, donant-li copets a l’espatlla—. Ja saps, Ruthie, que tu ets tot el que tinc.

—Et quedaràs a sopar, oi, papà?

—Em sembla que no. Et disposaves a sortir, oi?

—Sí, però em puc excusar fàcilment. No és res gaire interessant.

—No —digué Van Aldin—. Vés on hagis d’anar. Jo haig de fer una colla de coses. Demà ens veurem, estimada. Potser, si et telefono, podríem trobar-nos al despatx dels Galbraith?

Messrs. Galbraith, Galbraith, Cuthbertson & Galbraith eren els advocats de Van Aldin a Londres.

—D’acord, papà —Ruth titubejà un moment—. Suposo que… això no m’impedirà anar a la Riviera, oi que no?

—Quan vols marxar?

—El catorze.

—Bé, doncs no hi haurà pas cap problema. Aquestes coses només necessiten llarg temps per madurar. Escolta, Ruth, jo no m’enduria aquests robins a l’estranger, si fos de tu. Deixa’ls al banc.

Mrs. Kettering assentí i el milionari afegí, bromejant:

—No volem que et robin i t’assassinin per culpa del «Cor de foc».

—Però tu l’has dut tranquil·lament a la butxaca —replicà la seva filla, somrient.

—Sí…

Una lleu vacil·lació de la veu li va cridar l’atenció.

—Què passa, papà?

—Res —somrigué ell—. Recordava una petita aventura meva, a París.

—Una aventura?

—Sí, la nit que vaig comprar aquestes coses.

Féu un gest vers l’estoig de les joies.

—Explica’m-ho!

—No hi ha res a explicar, Ruthie. Uns apatxes es volgueren prendre certes llibertats, els vaig engegar un tret i tocaren el dos. Això és tot.

Ella el mirà amb una expressió d’orgull.

—Ets un home decidit, papà.

—Ja ho crec que sí, Ruthie.

La besà amb afecte i se’n va anar. En arribar al Savoy, donà unes breus instruccions a Knighton.

—Busca’m un home que es diu Goby; trobaràs la seva adreça a la meva agenda privada. Vull que vingui aquí demà al matí, a dos quarts de deu.

—Sí, senyor.

—També vull veure Mr. Kettering. Regira-ho tot per trobar-lo. Prova al seu club, però vull que me’l pesquis i facis que vingui aquí demà al matí. Millor si és una mica tard, al voltant de les dotze. Els de la seva mena no es lleven gaire d’hora.

El secretari assentí, donant per enteses totes aquestes instruccions, i Van Aldin es posà en mans del seu ajudant de cambra. Tenia el bany preparat i mentre es relaxava dins de l’aigua calenta, recordà la conversa amb la seva filla. En conjunt se sentia satisfet. Feia temps que el seu bon senderi acceptava el fet que el divorci era l’únic camí de sortida. Ruth havia acceptat la solució proposada per ell, amb més bona disposició del que ell no esperava, però, malgrat aquesta aquiescència, li quedava una vaga sensació d’intranquil·litat. Algun aspecte de l’actitud d’ella, pensà, no havia estat del tot natural. Arrufà les celles.

—Potser imagino coses que no són —remugà—, peròaixí i tot… crec que hi ha alguna cosa que no m’ha dit.





CAPÍTOL V


Un home útil

Rufus Van Aldin havia acabat el seu magre esmorzar de cafè i torrades, que era tot el que sempre prenia, quan Knighton entrà a la cambra.

—Mr. Goby s’espera a baix, senyor.

El milionari esguardà el rellotge. Eren dos quarts de deu en punt.

—Perfectament —digué—. Pot pujar.

Un minut més tard, Mr. Goby entrava a l’habitació. Era un home baixet i de certa edat, mal vestit, amb uns ulls que contemplaren tota l’habitació, però mai la persona a la qual es dirigia.

—Bon dia, Goby —digué el milionari—. Seieu.

—Gràcies, Mr. Van Aldin.

Mr. Goby s’assegué amb les mans sobre els genolls i esguardà fixament el radiador.

—Tinc un treball per a vós.

—Sí, Mr. Van Aldin?

—La meva filla està casada amb l’Honorable Derek Kettering, com potser ja sabeu.

La mirada de Mr. Goby saltà del radiador al calaix esquerre de la taula escriptori i un fugaç somriure li aparegué a la cara. Mr. Goby sabia moltes coses, però sempre li costava molt admetre-ho.

—Seguint el meu consell, està a punt de sol·licitar el divorci. Això, és clar, és un afer per a l’advocat, però, per raons particulars, vull tota la informació més completa.

Mr. Goby contemplà la cornisa i murmurà:

—Sobre Mr. Kettering?

—Sobre Mr. Kettering.

—Molt bé, senyor.

Mr. Goby s’aixecà.

—Quan me la tindreu a punt?

—Li és molt urgent, senyor?

—Per a mi, tot és sempre urgent —contestà el milionari.

Mr. Goby dirigí un somriure comprensiu al guardafoc.

—Li sembla bé aquesta tarda a les dues, senyor? —preguntà.

—Em sembla excel·lent —aprovà Van Aldin—. Bon dia, Goby.

—Bon dia, Mr. Van Aldin.

—Aquest home és molt útil —digué el milionari quan sortí Goby i entrà el secretari—. En el seu camp, és un especialista.

—Quin és el seu camp?

—La informació. Dóna-li vint-i-quatre hores i t’explicarà tota la vida privada de l’Arquebisbe de Canterbury.

—Un individu útil —somrigué Knighton.

—M’ha estat molt útil un parell de vegades —confirmà Van Aldin—. I ara, Knighton, ja podem començar a treballar.

Durant les hores següents van despatxar una bona quantitat d’afers. Eren dos quarts d’una quan sonà el telèfon i Mr. Van Aldin fou informat de l’arribada de Mr. Kettering. Knighton mirà a Van Aldin i va interpretar el seu breu gest d’assentiment.

—Digueu a Mr. Kettering que pugi, si us plau.

El secretari recollí els papers i sortí. Ell i el visitant es creuaren a la porta i Derek Kettering esperà que l’altre passés i aleshores entrà i tancà la porta.

—Bon dia, senyor. M’han dit que tenia moltes ganes de veure’m.

Aquella veu indolent amb un lleu to irònic despertà records en el cap de Van Aldin. Tenia un cert encant…, sempre havia tingut un cert encant. Esguardà amb mirada penetrant el seu gendre. Derek Kettering tenia trenta-quatre anys i era esvelt, amb una cara estreta i morena, i una expressió indescriptiblement juvenil.

—Entra —digué Van Aldin secament—. Seu.

Kettering s’assegué en el braç d’una butaca i esguardà el seu sogre amb una mena de tolerància divertida.

—Feia temps que no l’havia vist, senyor —observà cordialment—. Un parell d’anys, diria jo. Ja ha vist la Ruth?

—La vaig veure ahir al vespre —contestà Van Aldin.

—Té molt bon aspecte, oi? —digué l’altre amb lleugeresa.

—No crec que tu tinguis gaires oportunitats per a jutjar-ho —replicà Van Aldin secament.

Derek Kettering alçà les celles.

—Bé, de tant en tant ens trobem en el mateix night club —digué somrient.

—Aniré al gra —anuncià Van Aldin—. He aconsellat a Ruth que presenti una sol·licitud de divorci.

Derek Kettering no s’immutà.

—Això és molt dràstic! —murmurà—. Li fa res que fumi?

Encengué una cigarreta, exhalà el fum i preguntà amb un aire d’indiferència:

—I què en diu d’això, la Ruth?

—La Ruth pensa seguir el meu consell.

—De debò?

—És tot el que has de dir? —preguntà Van Aldin.

Kettering espolsà la cendra dins de l’escalfapanxes.

—Crec que cometrà una gran equivocació —contestà tranquil·lament.

—Des del teu punt de vista, sense cap mena de dubte —digué Van Aldin amb duresa.

—Vinga, no fem al·lusions personals —replicà l’altre—. En realitat, ara jo no pensava en mi. Pensava en la Ruth. Ja sap que el meu pobre vell no durarà gaire; tots els metges ho diuen. És millor que la Ruth esperi un parell d’anys més. Aleshores jo seré lord Leconbury i ella podrà ser la mestressa del castell de Leconbury. Al cap i a la fi, per això es va casar amb mi.

—No penso tolerar-te aquest desvergonyiment! —cridà Van Aldin.

Derek somrigué, sense immutar-se.

—Hi estic d’acord. És una idea molt antiquada —digué—. Avui, un títol ja no val res. Així i tot, Leconbury és un lloc antic però bonic, i nosaltres som una de les famílies més antigues d’Anglaterra. Serà molt desagradable per a la Ruth divorciar-se de mi i veure com jo em tomo a casar i una altra dona regna a Leconbury en lloc d’ella.

—Estic parlant seriosament, jove —exclamà Van Aldin.

—Oh, i jo també —digué Kettering—, financerament, estic amb l’aigua fins al coll; em posarà en una situació molt desagradable si la Ruth es divorcia de mi, i, al cap i a la fi, si ho ha aguantat deu anys, per què no fer-ho una mica més? Li dono la meva paraula d’honor que el vell de casa no pot durar un altre any i mig, i, com he dit abans, és una llàstima que la Ruth no pugui aconseguir allò que la féu casar-se amb mi.

—Suggereixes que la meva filla es va casar amb tu pel teu títol i la teva posició?

Derek Kettering llançà una riallada que no era totalment de diversió.

—No creurà que fou una qüestió d’amor, oi? —preguntà.

—El que jo sé —digué lentament Van Aldin— és que fa deu anys vas parlar a París d’una manera molt diferent.

—De debò? Potser sí que ho vaig fer. La Ruth era molt bonica, vostè ja ho sap, com un àngel o una santa, o una aparició que hagués baixat d’un nínxol d’una església. Recordo que jo tenia molt bones intencions: girar un nou full i fer bondat, i viure d’acord amb les millors tradicions de la llar anglesa, amb una muller bonica que m’estimés.

Tornà a riure, amb un to encara més discordant.

—Però suposo que no creu res de tot això, oi que no? —preguntà.

—Crec, sense cap mena de dubte, que et vas casar amb la Ruth pels seus diners —assegurà Van Aldin fredament.

—I que ella es va casar amb mi per amor? —féu l’altre irònicament.

—Això mateix —contestà Van Aldin.

Derek Kettering l’esguardà una bona estona, i després assentí amb el cap.

—Veig que ho creu —admeté—. Jo també ho vaig fer aleshores. Li puc assegurar, benvolgut sogre, que ben aviat em vaig quedar decebut.

—No sé on vols anar a parar —digué Van Aldin—, però tant se me’n fot. Has tractat la Ruth molt malament.

—És veritat que ho he fet —confirmà Kettering—, però ja sap que ella és molt resistent. És la seva filla. Sota la seva delicadesa blanca i rosa, és més dura que el granit. Em diuen que a vostè sempre l’han considerat un home dur, però Ruth encara ho és més. Vostè, almenys, estima una persona més que a vostè mateix. La Ruth no, i mai no ho farà.

—Ja n’hi ha prou! —exclamà Van Aldin—. T’he fet venir aquí per dir-te sense embuts el que penso fer. La meva filla té dret a una certa felicitat i, recorda bé el que et dic, jo estic darrere d’ella.

Derek Kettering s’alçà i es quedà davant l’escalfapanxes. Llençà la cigarreta i quan va parlar ho féu amb veu molt tranquil·la.

—No sé què vol dir exactament, amb això.

—Vull dir —replicà Van Aldin— que serà millor que no provis de defensar el teu cas.

—Això es una amenaça? —preguntà Kettering.

—Pots interpretar-ho com et vingui més de gust —digué Van Aldin.

Kettering apropà una cadira a la taula i s’assegué davant el milionari.

—I suposant —digué lentament— que, només per discutir, defensés la meva posició?

Van Aldin arronsà les espatlles.

—No tens ni un argument a favor teu, beneit. Pregunta-ho als teus advocats i aviat t’ho explicaran. La teva conducta és prou notòria, en parla tot Londres.

—Suposo que la Ruth ha fet un bon merder amb tot això de la Mirelle. Em sembla una ximpleria. Jo no em fico amb els seus amics.

—Què vols dir? —inquirí Van Aldin secament.

—Ja veig que no ho sap pas tot —digué Derek Kettering, i es posà a riure—. Està, i potser això sigui natural, ben ple de prejudicis.

Agafà el barret i el bastó i es dirigí vers la porta. Aleshores va lliurar l’estocada final.

—Donar consells no és pas la meva especialitat, però en aquest cas jo recomanaria amb insistència que hi hagués una franquesa total entre pare i filla.

Sortí ràpidament de la cambra i tancà la porta darrere seu mentre el milionari s’aixecava.

—I què dimoni ha volgut dir amb això? —exclamà Van Aldin, seient novament.

La intranquil·litat el tornava a envair. Hi havia quelcom en tot allò i ell encara no havia arribat al fons. Tenia el telèfon al costat, l’agafà i marcà el número de la casa de la seva filla.

—Escolteu? És el 81907 Mayfair? Vull parlar amb Mrs. Kettering. Que ha sortit, dieu? Ha anat a dinar fora? A quina hora tornarà? No ho sabeu? Està bé; no, no hi ha cap missatge.

Penjà violentament el telèfon, empipat.

A les dues es passejava per la cambra, mentre esperava amb impaciència Goby. Aquest arribà a les dues i deu.

—I bé? —preguntà el milionari, nerviós.

Però el menut Mr. Goby no era home que es deixés donar pressa. S’assegué davant la taula, va treure de la butxaca una llibreta molt tronada i començà a llegir amb una veu monòtona. El milionari l’escoltava atentament, amb una creixent satisfacció. Després, Goby arribà al punt final i esguardà atentament la paperera.

—Hum! —exclamà Van Aldin—. Tot això em sembla perfectament clar. El cas anirà com una seda. Suposo que la prova de l’hotel és ben segura, oi?

—A prova de bomba —contestà Mr. Goby, contemplant amb malevolència el braç daurat del seu seient.

—I financerament es troba amb l’aigua fins al coll. Dieu que ara busca qui li faci un préstec? Ja ha gastat pràcticament tot el que pot esperar que li deixi el seu pare. Tan aviat com corri la notícia del divorci, no podrà manllevar ni un cèntim més, però a més es podrà comprar el seu passiu i aleshores se li podrà fer pressió des d’aquesta banda. Ja és nostre, Goby; el tenim lligat de mans i peus.

Descarregà amb força el puny damunt la taula, amb un somriure triomfal.

—La informació —digué Mr. Goby amb un fil de veu— sembla satisfactòria.

—Ara haig d’anar a Curzon Street —anuncià el milionari—. Us estic molt agraït, Goby. Sou un especialista de primera.

Un lleu somriure d’agraïment aparegué a la cara de l’homenet.

—Gràcies, Mr. Van Aldin —digué—. Procuro fer el que puc.

Van Aldin no anà directament a Curzon Street. Anà primer a la City, on tingué dues entrevistes que el deixaren encara més satisfet. Des d’allí agafà el metro fins a Down Street. Mentre caminava per Curzon Street, un home sortí del número 160 i es creuaren a la vorera. Durant uns moments, el milionari cregué que podia ésser Derek Kettering, puix que l’estatura i l’aspecte eren semblants, però de més a prop constatà que era un desconegut. Tanmateix… no, no era un desconegut; aquella cara despertà un cert record en la ment del milionari, que el va associar definitivament amb quelcom desagradable. Va rumiar intensament, però no aconseguí fixar el record. Continuà caminant mentre anava movent el cap amb irritació. Odiava sentir-se desconcertat.

Era evident que Ruth Kettering l’esperava. Quan va entrar, corregué vers ell i el besà.

—Com van les coses, papà? —preguntà.

—Molt bé —contestà Van Aldin—, però t’haig de parlar un moment, Ruth.

Quasi insensiblement notà el canvi en ella; una actitud astuta i vigilant substituí l’impuls de la primera salutació.

—I bé, papà? —digué—. De què es tracta?

—Aquest matí he vist el teu marit —explicà Van Aldin.

—Has vist en Derek?

—Això mateix. Ha dit moltes coses, la majoria d’elles pròpies d’un barrut. Però quan se n’anava, ha dit una cosa que no he entès. M’ha aconsellat que hi hagués perfecta franquesa entre pare i filla. Què volia dir amb això, Ruthie?

Mrs. Kettering es mogué una mica nerviosa sobre la cadira.

—No… no ho sé, papà. Com vols que ho sàpiga?

—És clar que ho saps! —exclamà Van Aldin—. I ha dit més: que ell tenia les seves amistats i no es ficava amb les teves. Què volia dir amb això?

—No ho sé —repetí Ruth Kettering.

Van Aldin s’assegué. La seva boca formà una línia recta.

—A veure, Ruth. No em vull ficar en aquest mullader amb els ulls clucs. No estic tan segur que aquest marit teu no vulgui fer merder. Ara bé, estic ben segur que no en podrà fer. Tinc mitjans per fer-lo callar, per tancar-li la boca de cop, però haig de saber si cal veritablement emprar-los. Què volia dir amb allò que també tu tens les teves amistats?

Mrs. Kettering arronsà les espatlles.

—Tinc moltes amistats —contestà vagament—, però no sé què ha volgut dir.

—Jo crec que sí —féu Van Aldin. Parlava ara com si ho fes amb un rival en el món dels negocis—. T’ho diré amb més claredat. Qui és l’home?

—Quin home?

—L’home. Això és el que volia dir en Derek. Un home especial, que és amic teu. No t’has pas d’amoïnar, estimada; ja sé que no hi ha res d’alarmant, però hem d’examinar-ho tot tal com podria aparèixer davant un tribunal. Ja saps que aquestes coses es poden manipular. Vull saber qui és aquest home, i, exactament, quina mena d’amistat hi tens.

Ruth no contestà. Nerviosa i absorta, es retorçava les mans.

—Vinga, petita —digué Van Aldin amb una veu més amable—, no t’ha de fer por el teu pare. Mai no he estat gaire dur… ni tan sols aquella vegada a París, a fe meva! —s’interrompé, en acudir-se-li una idea—. Aleshores era aquell —murmurà—. Ja sabia jo que aquella cara no m’era desconeguda.

—De què parles, papà? No t’entenc.

—Escolta’m, Ruth, has tornat a veure aquell individu?

—Quin individu?

—Aquell que va provocar tot l’enrenou fa anys. Saps perfectament de qui t’estic parlant.

—Vols dir… —titubejà ella—, vols dir el comte de la Roche?

—El comte de la Roche! —exclamà Van Aldin amb menyspreu—. Ja et vaig dir aleshores que no era més que un vulgar estafador. Tu t’havies enredat molt amb ell, però et vaig poder treure de les seves urpes.

—Sí que ho vas fer —replicà Ruth amargament—. I em vaig casar amb en Derek Kettering.

—Tu ho vas voler —féu el milionari, secament.

Ella arronsà les espatlles.

—I ara —continuà Van Aldin, parlant lentament—, l’has tornat a veure… després de tot el que jo et vaig dir. Avui ha estat aquí. L’he trobat al carrer i de moment no l’he pogut identificar.

Ruth Kettering havia recuperat el comport.

—Et vull dir una cosa, papà; t’equivoques amb l’Armand…, vull dir amb el comte de la Roche. Bé, ja sé que tingué alguns incidents lamentables quan era jove —m’ho ha explicat tot—, però sempre s’ha preocupat per mi. Quan tu ens vas separar a París, se li va trencar el cor, i ara…

La va interrompre una exclamació indignada del seu pare.

—Aleshores t’has deixat engalipar una altra vegada, oi? Tu, la meva filla! Déu meu! —alçà les mans—. I que ximples poden arribar a ser les dones!





CAPÍTOL VI


Mirelle

Derek Kettering sortí tan rabent de la suite de Van Aldin que xocà amb una dama que travessava el passadís. Ell s’excusà i ella acceptà les excuses amb serenitat, somrient, i continuà el seu camí, deixant-li l’agradable impressió d’una persona tranquil·la i d’uns bonics ulls grisos.

Malgrat el seu posat indiferent, l’entrevista amb el seu sogre li havia causat més impressió del que ell volia fer veure. Dinà tot sol i, després, arrufant les celles, es dirigí a l’apartament sumptuós que habitava la senyoreta coneguda amb el nom de Mirelle. Una francesa molt elegant el rebé amb un gran somriure.

—Entri, Monsieur. Madame està descansant.

Fou introduït a la llarga sala d’estil oriental que coneixia tan bé. Mirelle estava ajaguda en un sofà, recolzada en una quantitat increïble de coixins, tots ells amb tonalitats variades d’ambre, que harmonitzaven amb el color groc ocre de la seva pell. La ballarina era una dona amb un cos magnífic, i si la cara, darrere la màscara groga, era de fet una mica estranya, tenia però un encant curiós; els llavis de color taronja dedicaren un somriure invitador a Derek Kettering.

Ell la besà dues o tres vegades i s’acomodà en una butaca.

—Què és de la teva vida? Acabes de llevar-te, oi?

La boca de color de taronja s’eixamplà en un somriure.

—No —contestà la ballarina—. He estat treballant. —Allargà una mà llarga i pàl·lida vers el piano, que estava cobert desordenadament de partitures musicals—. Ha vingut l’Ambrose. M’ha interpretat la seva nova òpera.

Kettering assentí amb el cap, sense prestar gaire atenció. No li inspirava el menor interès Claude Ambrose, ni la vaga versió operística que aquest havia escrit sobre el Peer Gynt d’Ibsen. I el mateix pensava Mirelle en aquest aspecte, interessada només en el projecte com una oportunitat única per fer la seva presentació com a Anitra.

—És una dansa meravellosa —murmurà—. Hi posaré tota la passió del desert. Ballaré coberta de joies i… ah, ara que hi penso, mon ami, hi ha una perla que vaig veure ahir a Bond Street…, una perla negra…

Féu una pausa, mentre li dirigia una mirada invitadora.

—Mira, noia, no serveix de res parlar de perles negres amb mi —contestà Kettering—, en aquest moment, pel que fa a la meva persona, el més calent és a l’aigüera.

La resposta d’ella fou immediata. S’assegué i els seus ullassos negres s’arrodoniren.

—Què estàs dient, Derek? Què ha passat?

—El meu benvolgut sogre —explicà Derek— està disposat a arribar fins al fons de la qüestió.

—Què vols dir?

—Dit d’una altra manera, vol que la Ruth es divorciï de mi.

—Quina bestiesa! —exclamà Mirelle—. I per què voldria ella divorciar-se de tu?

Derek Kettering somrigué i contestà:

—Potser per culpa teva, chérie.

Mirelle arronsà les espatlles.

—Això és una ximpleria —declarà.

—Una perfecta ximpleria —admeté Derek.

—I tu, què penses fer? —preguntà Mirelle.

—I què puc fer jo, estimada? D’una banda, l’home posseïdor d’una quantitat il·limitada de diners; d’altra banda, l’home amb una quantitat il·limitada de deutes. No hi ha cap dubte de qui serà el vencedor.

—Aquests americans són extraordinaris —comentà Mirelle—. I no és pas que la teva muller t’estimi gaire.

—Bé —digué Derek—, i què farem nosaltres dos?

Ella el mirà inquisitivament. Derek s’hi apropà i li agafà les mans.

—Em faràs costat? —preguntà.

—Què vols dir? Després de…?

—Sí —digué Kettering—. Després, quan caiguin sobre mi els creditors, com una llopada. Tu m’agrades molt, Mirelle, i vull saber si em deixaràs.

Ella retirà les mans.

—Ja saps que jo t’adoro. Derek.

Ell captà la nova evasiva en la seva veu.

—Aleshores, serà així, oi? Les rates abandonaran el vaixell que s’enfonsa.

—Escolta, Derek.

—No, deixem-ho —exclamà ell violentament—. Tu també fugiràs del meu costat, oi?

La noia arronsà les espatlles.

—Jo et tinc un gran afecte, mon ami…, de fet t’estimo molt. Ets encantador, ets un beau garçon, però ce n’est pas pratique.

—Ets un luxe d’home ric, oi? Oi que és així?

—Si vols plantejar-ho d’aquesta manera… —es repenjà novament en els coixins, i inclinà el cap endarrere—. Així i tot, t’aprecio molt, Derek.

Ell s’apropà a la finestra i durant una llarga estona contemplà el carrer, d’esquena a ella. Finalment, la ballarina s’incorporà sobre un colze i l’esguardà amb curiositat.

—En què penses, mon ami?

Per damunt d’una espatlla, ell somrigué, amb un somriure estrany que inspirà a la noia una vaga inquietud.

—En realitat, estic pensant en una dona, estimada.

—Una dona? —aquest era un punt que Mirelle podia comprendre—. Estàs pensant en una altra dona, oi? És això?

—Bé, no cal que et preocupis; és, merament, un retrat de fantasia. «Retrat d’una dama amb ulls grisos».

—Quan l’has coneguda? —preguntà secament Mirelle.

—He xocat amb ella en el passadís de l’Hotel Savoy.

—Ves quina cosa! I ella què ha dit?

—Que jo pugui recordar —explicà ell—, jo he dit «perdoni» i ella ha contestat: «No s’ho val» o qualsevol cosa per l’estil.

—I després? —insistí la ballarina.

Kettering feu un gest d’impotència.

—I després… res més. Així ha acabat l’incident.

—No entenc ni una paraula del que estàs dient —afirmà la ballarina.

—Retrat d’una dama amb ulls grisos —murmurà Derek en veu baixa—, i el més probable és que no la torni a veure mai més.

—Per què?

—Em podria dur mala sort. Les dones ho fan.

Mirelle abandonà silenciosament el sofà, s’apropà a ell i li envoltà el coll amb un braç llarg com una serp.

—Ets un boig, Derek —digué—. Ets un perfecte boig. Ets un beau garçon i jo t’adoro, però jo no vull ser pobra… No, decididament, no em vull tomar pobra. I ara, escolta’m. Tot és molt senzill. Has de fer les paus amb la teva dona.

—Crec que això no entra, en realitat, en l’esfera de la política pràctica —contestà secament Derek.

—Què dius? No t’entenc.

—Van Aldin, estimada, no s’està d’orgues. És de la mena d’homes que prenen una decisió i ja no la deixen.

—He sentit parlar d’ell —manifestà la ballarina—. És molt ric, oi? Gairebé l’home més ric d’Amèrica. Fa uns quants dies, a París, va comprar el robí més meravellós del món: el «Cor de foc», en diuen.

Kettering no contestà i la ballarina continuà, amb un to de veneració:

—És una pedra meravellosa, una pedra que hauria de pertànyer a una dona com jo. Adoro les joies, Deerek; em diuen moltes coses. Ah, poder dur un robí com el «Cor de foc»! —sospirà i tornà a ser la dona pràctica de sempre—. Tu no entens aquestes coses, Deerek; tu ets només un home. Suposo que Van Aldin regalarà aquests robins a la seva filla. És filla única?

—Sí.

—Aleshores, quan ell es mori ella heretarà tota la seva fortuna. Serà una dona molt rica.

—Ja és una dona molt rica —replicà Kettering secament—. Quan es va casar, ell li donà un parell de milions.

—Un parell de milions! Però això és una suma immensa! I si ella es morís sobtadament? Aleshores tot seria teu!

—Tal com estan ara les coses —contestà Kettering lentament—, ho seria. Que jo sàpiga, ella no ha fet testament.

—Mon Dieu! —cridà la ballarina—. Si ella morís, això seria la gran solució!

Hi hagué una breu pausa i després Derek Kettering llançà una riallada.

—M’agrada la teva mentalitat senzilla i pràctica, Mirelle, però em temo que el teu desig no es farà realitat. La meva muller és una persona extremament saludable.

—Eh bien! —replicà Mirelle—, hi ha accidents…

Ell l’esguardà fixament però no digué res, i ella continuà:

—Però tu tens raó, mon ami, no es pot confiar en les possibilitats. Ja ho veus, petit Derek, no s’ha de parlar més d’aquest divorci. La teva muller ha d’abandonar aquesta idea.

—I si no ho fa?

Els ulls de la ballarina es convertiren en dues escletxes.

—Jo crec que ho farà, amic meu. És una d’aquelles dones a les quals no agrada la publicitat. Hi ha una o dues històries molt sucoses que ella no voldria que els seus amics llegissin en els diaris.

—Què vols dir? —inquirí Kettering.

Mirelle rigué, inclinant el cap enrere.

—Parbleu! Vull dir el senyor que es fa dir comte de la Roche. Sé perfectament qui és i què és. Recorda que jo sóc parisenca. Era el seu amant abans que ella es casés amb tu, oi?

Kettering l’engrapà fortament per les espatlles.

—Això és mentida! —exclamà—. I et prego que recordis que, després de tot, estàs parlant de la meva muller.

Mirelle adoptà una actitud més seriosa.

—Els anglesos sou extraordinaris —es queixà—. Tanmateix, diria que potser tens raó. Les nord-americanes són molt fredes, oi? Però em permetràs que et digui, mon ami, que ella estava enamorada d’ell abans de casar-se amb tu, i que el seu pare hi intervingués i engegués el comte al botavant. I aleshores, la petita Mademoiselle va plorar amargament, però va obeir. Tanmateix, has de saber tan bé com jo, Derek, que ara la història és molt diferent. Ella el veu gairebé cada dia, i el catorze anirà a París per reunir-se amb ell.

—I tu, com ho saps, tot això? —inquirí Derek.

—Jo? Estimat Derek, tinc amics a París que coneixen molt bé el comte. Tot està arranjat. Ella diu que anirà a la Riviera, però en realitat el comte es reuneix amb ella a París i… qui sap? Sí, pots creure el que et dic: tot està ben arranjat.

Derek Kettering restà immòbil i la ballarina continuà:

—Com pots veure, si tu no bades, pots dir que la tens ben enxampada. Pots fer-li la vida molt difícil.

—Oh, calla d’una vegada, per Déu! —cridà Kettering—. Tanca aquesta boca maleïda!

Mirelle s’ajagué novament al divan, amb una riallada. Kettering agafà el barret i l’abric i sortí de l’apartament, tancant la porta amb violència. I la ballarina continuà ajaguda en el divan, rient tota sola. No li desagradava la tasca que acabava de fer.





CAPÍTOL VII


Cartes

«Mrs. Samuel Harfield saluda Miss Katherine Grey i desitja indicar que, en les actuals circumstàncies, Miss Grey pot no estar al corrent de…».

Després d’escriure això amb soltesa, Mrs. Harfield s’aturà en sec, a causa del que s’ha demostrat ésser una dificultat insuperable en moltes altres persones: la dificultat d’expressar-se fluidament en tercera persona.

Després de titubejar un parell de minuts, Mrs. Harfield estripà el full de paper de carta i tornà a començar.


Benvolguda Miss Grey,

Encara que agraeixo sincerament les seves atencions envers la meva cosina Emma (la recent mort de la qual ha estat per a tots nosaltres un cop molt dolorós), no puc deixar de…



Novament, Mrs. Harfield s’aturà. Un cop més, la carta fou llençada a la paperera. Caigueren quatre intents per a què Mrs. Harfield escrivís finalment una epístola que la satisfés. Fou degudament tancada i segellada i enviada a Miss Katherine Grey, Little Crampton, St. Mary Mead, Kent, i al matí següent fou dipositada al costat del plat de la destinatària a l’hora d’esmorzar, junt amb una comunicació d’aspecte més important, en un sobre llarg i de color blau.

Katherine obrí primer la carta de Mrs. Harfield. El producte final deia:


Benvolguda Miss Grey,

El meu marit i jo li volem agrair els serveis que ha prestat a la meva pobra cosina Emma. La seva mort ha estat un cop molt dur per a nosaltres, encara que sabíem, és clar, que darrerament el seu cap no funcionava degudament. Tinc entès que les seves darreres disposicions testamentàries són d’una mena molt peculiar i que no es podrien mantenir, és clar, davant de cap tribunal. No dubto que vostè, amb el seu usual sentit comú, ja haurà comprès aquest fet. Si aquests afers es poden arranjar privadament, sempre és molt millor, diu el meu marit. Ens agradarà recomanar-la amb la més alta consideració per a un lloc de treball similar, i vull creure que acceptarà també un petit obsequi. La saluda molt cordialment,

Mary Anne Harfield



Katherine Grey llegí la carta de dalt a baix, es permeté un lleu somrís i la llegí per segona vegada. Quan deixà la carta després de la segona lectura, hi havia a la seva cara una expressió clarament divertida. A continuació agafà la segona carta i, després d’una ràpida lectura, la deixà sobre la taula i esguardà fixament davant d’ella.

Katherine Grey tenia trenta-tres anys. Era de bona família, però el seu pare havia perdut tota la seva fortuna, i Katherine s’havia vist obligada a treballar, quan era encara molt jove, per guanyar-se la vida. Acabava de fer els vint-i-tres anys quan entrà al servei de Mrs. Harfield com a senyoreta de companyia.

Es reconeixia en general que Mrs. Harfield era «difícil». Les senyoretes de companyia se succeïen al seu costat amb una rapidesa sorprenent. Arribaven plenes d’esperança i gairebé totes marxaven plorant. Però des del moment que Katherine Grey posà els peus a Little Crampton, ara feia deu anys, va regnar una pau absoluta. Ningú no sap com s’esdevenen aquestes coses. Diuen que els encantadors de serpents neixen, no es fan. Katherine Grey havia nascut amb el poder de governar velletes, gossos i nens, i ho feia sense cap indici aparent d’esforç.

Quan tenia vint-i-tres anys era una noia tranquil·la, amb ulls molt bonics. Als trenta-tres era una dona tranquil·la, amb aquells mateixos ulls grisos que, resplendents, esguardaven el món amb una mena de feliç serenitat que res no podia commoure. A més, havia nascut amb un sentit de l’humor que encara posseïa.

Mentre seia davant la taula de l’esmorzar, mirant fixament davant d’ella, se sentí el timbre, acompanyat d’una enèrgica manipulació del pom. Un minut després, una cambrera baixeta obrí la porta i anuncià gairebé sense alè:

—El doctor Harrison.

El metge, un home corpulent i de mitjana edat, entrà amb la mateixa energia i dinamisme que ja havia emprat en atacar el pom de la porta.

—Bon dia, Miss Grey.

—Bon dia tingui, doctor Harrison.

—He vingut d’hora —explicà el metge—, per si vostè ha rebut alguna notícia d’una d’aquelles cosines Harfield. Mrs. Samuel, es fa dir…, una persona perfectament verinosa.

Sense dir res, Katherine agafà la carta de Mrs. Harfield i l’hi lliurà. Després, força divertida, observà com ell la llegia, com s’apropaven aquelles celles ben poblades, i escoltà els esbufecs i grunys amb els quals el metge expressava una violenta desaprovació. Finalment, la llançà sobre la taula.

—Perfectament monstruós! —comentà indignat—. No permeti que això la preocupi, senyoreta. Només diuen bestieses. La ment de Mrs. Harfield era tan sana com la seva o la meva, i no trobarà ningú que digui el contrari. No tenen res on agafar-se i ells ho saben. Tota aquesta història de dur l’afer al jutjat és un bluf. D’això ve aquest intent de buscar-li indirectament les pessigolles. I a més, jove, no permeti tampoc que vulguin ensabonar-la. No cregui que és el seu deure lliurar els diners, ni es deixi dur per absurds escrúpols de consciència.

—Em sembla que això dels escrúpols ni tan sols m’ha passat pel cap —digué Katherine—. Aquesta gent són parents llunyans del marit de Mrs. Harfield, i mai no la van venir a veure ni es van recordar d’ella mentre visqué.

—Vostè és una dona sensata —contestà el metge—. Sé, potser millor que ningú, que en els darrers deu anys ha dut una existència molt dura. Té perfecte dret a gaudir dels estalvis de la vella, de tot el que hi hagi.

Katherine somrigué.

—Tot el que hi hagi —repetí—. No té una idea de la quantitat, doctor?

—Bé… el suficient per a reportar unes cinc-centes lliures anuals, suposo.

Katherine assentí amb el cap.

—És el que jo pensava —digué—. Ara llegeixi això.

Li lliurà la carta que havia tret del sobre llarg i blau. El metge la llegí i deixà anar una exclamació d’astorament.

—Impossible —murmurà—. Això és impossible.

—Ella fou una de les primeres accionistes de la Mortaulds. Fa quaranta anys devia tenir uns ingressos de vuit o deu mil lliures anuals. Estic ben segura que mai n’ha gastat més de quatre-centes per any. Sempre tenia una cura extrema amb els diners. I jo sempre vaig creure que es veia obligada a comptar cada penic.

—I durant tot aquest temps els ingressos s’han acumulat amb interès compost. Amiga meva, vostè serà una dona molt rica.

Katherine Grey assentí amb el cap.

—Sí —digué—, ho sóc.

Parlava amb un to impersonal, gairebé indiferent, com si contemplés la situació des de fora.

—Doncs bé —digué el metge, acomiadant-se—, rebi la meva felicitació —amb el dit gros donà un copet a la carta de Mrs. Samuel—. No s’amoïni per culpa d’aquesta dona i la seva odiosa carta.

—En realitat, no és una carta odiosa —contestà Miss Grey amb tolerància—. En semblants circumstàncies, crec que realment és una actitud natural.

—A vegades m’inspira les més greus sospites —digué el metge.

—Per què?

—Per les coses que considera perfectament normals.

Katherine Grey es posà a riure.

Mentre dinaven, el doctor Harrison explicà la gran notícia a la seva muller i aquesta es mostrà molt interessada.

—Mira per on la vella Mrs. Harfïeld estava podrida de diners! M’agrada que els hagi deixat a la Katherine Grey. Aquesta noia és una santa.

El doctor Harrison féu una ganyota.

—Jo sempre he imaginat que els sants devien ser persones difícils. La Katherine Grey és massa humana per ser una santa.

—És una santa amb sentit de l’humor —replicà la seva muller, fent-li l’ullet—. I, encara que suposo que tu mai no te n’has adonat, és molt bonica.

—La Katherine Grey? —el metge es mostrà sincerament sorprès—. Sí, té uns ulls molt bonics.

—Aquests homes! —cridà Mrs. Harrison—. Cecs com ratapinyades! La Katherine té tot el que cal per a ser una bellesa. L’única cosa que necessita són vestits!

—Vestits? Què passa amb els seus vestits? Sempre va molt ben vestida.

Mrs. Harrison deixà escapar un sospir d’exasperació i el metge s’alçà, disposat a començar les seves visites.

—L’hauries d’anar a veure, Polly —suggerí.

—Penso fer-ho ara mateix —assegurà la seva muller.

Hi arribà prop de les tres.

—Mr. n’alegro tant, estimada! —digué amb afecte mentre estrenyia la mà de Katherine—. I tothom se n’alegrarà també, en aquest poble!

—Ets molt amable per venir a dir-m’ho —contestà Katherine—. I jo esperava que vinguessis perquè et volia preguntar què fa en Johnnie.

—Bé, en Johnnie…

Johnnie era el fill petit de Mrs. Harrison. Uns moments després s’estaven explicant una llarga història en la qual les amígdales i les vegetacions d’en Johnnie jugaven un paper principal. Katherine escoltà atentament. Els costums arrelen. Escoltar havia estat la seva missió durant deu anys. «Katherine, no sé si mai t’he explicat aquell ball que els oficials de la Marina organitzaren a Portsmouth… Quan lord Charles va admirar el meu vestit de nit?». I amb tota l’amabilitat i compostura, Katherine contestava: «Crec que sí, Mrs. Harfield, però ho he oblidat. Per què no m’ho torna a explicar?». I aleshores la vella dama començava a xerrar amb entusiasme, amb nombroses correccions i aturades, i recordant detalls. I una meitat del cervell de Katherine escoltava, dient mecànicament el que calia quan la vella senyora feia una pausa…

Ara, amb la mateixa i curiosa sensació de dualitat a la qual ja s’havia acostumat, escoltava el que deia Mrs. Harrison.

Mitja hora més tard, aquesta advertí de sobte el que estava fent.

—No he deixat ni un moment de parlar de mi! —exclamà—. I havia vingut a parlar de tu i dels teus plans!

—Encara no sé si en tinc algun.

—Estimada…, vull creure que no et quedaràs aquí!

Katherine somrigué en captar l’horror que reflectia el to de Mrs. Harrison.

—No, crec que viatjaré. Ja saps que mai no he vist gaire món.

—Suposo que no gaire. Ha d’haver estat per a tu una vida terrible, tancada aquí tots aquests anys.

—No ho sé —contestà Katherine—. M’ha donat molta llibertat. —Captà l’exclamació de sorpresa de l’altra i envermellí una mica—. Dir això pot semblar una beneiteria. És clar que no he tingut gaire llibertat en el sentit veritablement físic…

—Jo diria que no —sospirà Mrs. Harrison, tot recordant que ben poques vegades Katherine havia gaudit d’aquella cosa tan útil que en diuen «un dia lliure».

—Però, d’alguna manera, estar lligada físicament proporciona una abundant perspectiva mental. Sempre queda la llibertat de pensar. Sempre vaig tenir una agradable sensació de llibertat mental.

Mrs. Harrison bellugà el cap.

—No ho puc entendre…

—Sí que ho entendries si et trobessis en el meu lloc. Però, sigui com sigui, desitjo un canvi. Vull… vull que passin coses. Bé, no pas a mi…, no vull pas dir això. Però sí que m’agradaria trobar-me al mig de coses, coses interessants, encara que jo només en fos una espectadora. Ja saps que no passen gaires coses a St. Mary Mead.

—I tant que no! —exclamà Mrs. Harrison, sincerament.

—Primer, aniré a Londres —digué Katherine—, haig de veure els advocats. Després, crec que me n’aniré a l’estranger.

—Molt bona idea.

—Però, és clar, abans que res…

—Sí?

—Haig de comprar una mica de roba.

—Exactament el que he dit a l’Arthur aquest matí! —cridà la muller del doctor—. Ja saps, Katherine, que si ho proves pots ser una noia molt bonica.

Miss Grey rigué sense cap mena d’afectació.

—Bé, no crec pas que em pugui convertir en una bellesa —digué amb tota sinceritat—, però tanmateix m’agradarà tenir uns quants vestits de bona qualitat. Però em sembla que estic parlant massa de mi mateixa…

Mrs. Harrison l’esguardà amb una mirada penetrant.

—Deu ser una experiència ben nova per a tu —observà secament.

Katherine va anar a acomiadar-se de Miss Viner abans de marxar del poble. Miss Viner era una velleta que tenia dos anys més que Mrs. Harfield, i el seu pensament principal era l’èxit que havia assolit en sobreviure a la seva difunta amiga.

—Mai no hauries dit que jo visqués més que la Jane Harfield, oi que no? —preguntà triomfalment a Katherine—. Ella i jo anàvem juntes a l’escola. I ara, ja ho veus, ella ja no hi és i jo m’he quedat. Qui podia pensar-ho?

—Vostè sempre ha menjat pa integral per sopar, oi que sí? —murmurà Katherine mecànicament.

—És curiós que recordis aquest detall, noia. Sí, d’acord; si la Jane Harfield hagués menjat cada vespre una llesca de pa integral i hagués pres una mica d’estimulant en els seus àpats, potser avui encara seria aquí.

La velleta féu una pausa, mentre movia el cap amb un aire triomfal, i a continuació digué, com obeint un sobtat record:

—Diuen que t’ha tocat un bon pessic de diners, oi? Bé, noia, bé. Vigila’ls com cal. I ara te’n vas a Londres, a divertir-te una mica. Però no creguis que et casaràs, noia, perquè no ho faràs.

No ets de les que atrauen els homes. A més, ja no ets pas de la primera volada. Quants anys tens ara?

—Trenta-tres —contestà Katherine.

—Bé —comentà Miss Viner amb una expressió de dubte—, tampoc no és pas tant. Has perdut, és clar, la primera frescor.

—Prou que ho sé —digué Katherine, molt divertida.

—Però ets molt bona noia —afirmà Miss Viner amablement—. I estic segura que més d’un home faria santament prenent-te per muller, en comptes de triar una d’aquestes ximpletes d’avui, que ensenyen més cama del que mai pogué preveure el Creador. Adéu, maca. Espero que et diverteixis, però en aquest món les coses són poques vegades el que semblen.

Animada per aquestes profecies, Katherine s’acomiadà. Mig poble la va acompanyar a l’estació, fins i tot Alice, la minyoneta, que li donà un ramet de flors tot plorant desconsoladament.

—N’hi ha poques com ella —sanglotà Alice quan finalment va marxar el tren—. Estic segura que quan en Charlie em va plantar per culpa d’aquella mossa de la granja, ningú hauria pogut ser tan amable amb mi com ho va ser Miss Grey, i encara que tenia les seves manies amb els llautons i la pols, sempre se n’adonava quan una havia fregat bé alguna cosa. Jo em deixaria fer miques per ella. Tota una senyora, això és.





CAPÍTOL VIII


Lady Tamplin escriu una carta

—Bé —digué lady Tamplin—, bé…

Deixà l’exemplar del Daily Mail continental i contemplà les blaves aigües de la Mediterrània. Una branca de daurada mimosa, penjada sobre el seu cap, constituïa un marc efectiu per a una escena encisadora. Una dama de cabells rossos i ulls blaus, amb un négligé molt atractiu. Era innegable que l’or dels cabells devia quelcom a l’art de la cosmètica, així com el color blanc i rosat de la pell, però el blau dels ulls era un do de la Natura, i malgrat els seus quaranta-quatre anys lady Tamplin encara podia classificar-se com una bellesa.

Però tot i el seu aspecte encisador, aquesta vegada, curiosament, lady Tamplin no pensava en ella mateixa. Millor dit, no pensava en el seu aspecte. Estava rumiant afers més seriosos.

Lady Tamplin era una persona ben coneguda a la Riviera, i les seves festes a la Villa Marguerite tenien justa fama. Era una dona de considerable experiència i havia tingut quatre marits. El primer fou merament una indiscreció i la dama gairebé no en parlava mai. Ell tingué el bon gust de morir amb plausible promptitud, i tot seguit la vídua es casà amb un ric fabricant de botons. També aquest va marxar cap a una altra esfera després de tres anys de vida marital; es digué que fou un vespre de xerinola amb uns companys de gresca. Després d’ell vingué el vescomte Tamplin, que situà Rosalie en aquella alçada que ella sempre havia volgut trepitjar. Conservà el seu títol quan es casà per quarta vegada. Aquest quart enllaç fou decidit per pur plaer, puix que Mr. Charles Evans, un jove de vint-i-set anys i molt ben plantat, amb uns modals exquisits, un gran amor a l’esport i una bona apreciació dels béns terrenals, no tenia ni cinc.

Lady Tamplin se sentia molt contenta i satisfeta amb la vida en general, però alguna vegada tenia lleus preocupacions pels diners. El fabricant de botons va deixar a la seva vídua una fortuna considerable, però lady Tamplin solia dir allò d’«entre una cosa i l’altra…» (una cosa era la depreciació de valors deguda a la guerra, i l’altra les extravagàncies del difunt lord Tamplin). Encara tenia el ronyó ben cobert, però tenir el ronyó cobert no era prou satisfactori per a una dona amb el temperament de Rosalie Tamplin.

Així, aquell matí de gener obrí de bat a bat aquells ulls tan blaus en llegir certa notícia que li féu proferir el monosíl·lab poc comprometedor de «Bé». L’única persona que ocupava amb ella la terrassa era la seva filla, l’Honorable Lenox Tamplin. Una filla com Lenox era una dolorosa espina clavada a la pell de lady Tamplin, puix que era una noia sense cap mena de tacte, que semblava més gran del que era, i que tenia una forma d’humor peculiarment sardònic que resultava, per no dir una altra cosa, veritablement incòmode.

—Estimada —digué lady Tamplin—, dóna un cop d’ull a això.

—Què és?

Lady Tamplin agafà el Daily Mail, el lliurà a la seva filla i amb un índex agitat assenyalà el paràgraf interessant.

Lenox el llegí sense cap dels símptomes d’agitació que mostrava la seva mare. Després li tornà el diari.

—I què? —preguntà—. Són aquelles coses que sempre passen. Sempre es moren velles gasives en poblets i deixen fortunes de milions a les seves humils acompanyants.

—Sí, estimada, ja ho sé —digué la seva mare—, i jo diria que la fortuna no pot ser tan gran com asseguren; els diaris sempre són molt inexactes. Però encara que la reduïm a la meitat…

—No ens l’han deixada pas a nosaltres —féu Lenox.

—No exactament, estimada —admeté lady Tamplin—, però aquesta noia, aquesta Katherine Grey, és, en realitat, una cosina meva. Una de les Grey del Worcestershire, de la família d’Edgeworth. És la meva cosina! Curiós, oi?

—Justa la fusta! —fou el comentari de Lenox.

—I jo estava pensant… —començà la seva mare.

—Quin tall hi pot haver per a nosaltres —acabà Lenox, amb aquell somriure torçat que a la seva mare sempre li costava interpretar.

—No diguis aquestes coses, nena —protestà lleument lady Tamplin.

Fou una nota molt lleu, puix que Rosalie Tamplin estava acostumada al parlar sense embuts de la seva filla, i a allò que ella en deia «la desagradable manera de plantejar Lenox les coses».

—Jo estava pensant —continuà lady Tamplin, ajuntant novament les celles artísticament dibuixades— si… Oh, bon dia, Chubby estimat, vas a jugar a tennis? Quina bona idea!

L’anomenat Chubby li dedicà un amable somriure i observà casualment:

—Estàs encisadora amb això de color de préssec —i passà davant d’elles per baixar l’escala.

—És tan simpàtic! —comentà lady Tamplin, contemplant el seu marit amb afecte—. Vejam, què deia jo abans? Ah, sí! —els seus pensaments es concentraren altra vegada en els negocis—. Estava pensant…

—Per l’amor de Déu, enllesteix d’una vegada! És la tercera vegada que dius el mateix!

—Doncs bé, nena —continuà lady Tamplin—, pensava que seria molt bona idea escriure a la nostra estimada Katherine i suggerir-li que ens fes una breu visita aquí. Naturalment, ella no té cap mena de contacte amb la societat. Seria molt millor que la introduís algú de la seva pròpia família. Un avantatge per a ella i també per a nosaltres.

—I quants calés creus que li faries esquitxar? —preguntà Lenox.

La mare la mirà amb retret i murmurà:

—Hauríem d’arribar a algun acord financer, és clar. Entre una cosa i l’altra: la guerra…, el teu pobre pare…

—I ara en Chubby —afegí Lenox—. És un luxe força car, no creus?

—Tal com jo la recordo era una noia molt agradable —murmurà lady Tamplin, seguint la seva línia de pensament—, tranquil·la, sempre molt discreta; no era gaire maca i mai no empaitava els homes.

—Aleshores, deixarà tranquil en Chubby? —preguntà Lenox.

Lady Tamplin l’esguardà amb una expressió de protesta.

—En Chubby mai no… —començà a dir.

—No —reconegué Lenox—, no crec que ho fes; sap prou bé d’on surt la mantega per untar el seu pa.

—Estimada —digué lady Tamplin—, dius les coses d’una manera tan grollera…

—Dispensa.

Lady Tamplin recollí el Daily Mail, el seu négligé, una bossa de maquillatge i unes quantes cartes.

—Escriuré tot seguit a la Katherine —anuncià— i li recordaré els bons temps que vam passar a Edgeworth.

Entrà a la casa, amb la llum de la decisió brillant als seus ulls.

A diferència de Mrs. Samuel Harfield, la correspondència brollava fàcilment de la seva ploma. Omplí quatre fulls sense pausa ni esforç, i en rellegir-los no va trobar motiu per alterar ni una sola paraula.

Katherine rebé la carta el matí de la seva arribada a Londres. Si la va llegir entre ratlles o no, ja es una altra qüestió. La ficà dins de la bossa i sortí per respectar la cita que havia acordat amb els advocats de Mrs. Harfield.

Era una firma molt antiga situada a Lincoln’s Inn Fields, i després d’esperar uns minuts, Katherine fou introduïda en presència del soci més antic, un home amable i d’edat provecta, amb ulls blaus i astuts i una actitud paternal.

Parlaren del testament de Mrs. Harfield i sobre diverses qüestions legals durant uns vint minuts, i després Katherine ensenyà a l’advocat la carta de Mrs. Samuel.

—Suposo que és millor que vegi això —digué—, encara que és una cosa bastant ridícula.

Ell la llegí amb un lleuger somriure.

—Un intent molt poca-solta, Miss Grey. No cal que li digui, suposo, que aquesta gent no té cap mena de dret a l’herència, i que si proven d’impugnar el testament cap tribunal no els recolzarà.

—És el que jo crec.

—La naturalesa humana no sempre és sàvia. En el cas de Mrs. Harfield, jo més aviat hauria apel·lat a la generositat de vostè.

—És una de les coses de les quals jo li volia parlar. M’agradaria que aquesta gent rebés una certa suma.

—No hi ha cap obligació.

—Ja ho sé.

—I ells no ho interpretarien d’acord amb la intenció de vostè. Probablement, s’ho prendrien com un intent de fer-los callar, encara que no per això ho rebutgessin.

—Ho comprenc, i no s’hi pot fer res.

—Jo li recomanaria, Miss Grey, que es tragués aquesta idea del cap.

Katherine negà amb el cap.

—Sé que vostè té tota la raó, però tanmateix m’agradaria que es fes així.

—Es quedaran amb els diners i després encara la criticaran més.

—Bé —contestà Katherine—, que ho facin si volen. Tots ens divertim a la nostra manera. Al cap i a la fi, eren els únics parents de Mrs. Harfield i, malgrat que la menyspreaven com una parenta pobra i no li’n feien ni cas mentre visqué, a mi em sembla injust que es quedin sense res.

Va mantenir la seva decisió, encara que l’advocat continuava aconsellant-li el contrari, i finalment sortí als carrers de Londres amb la confortable seguretat que podia gastar diners lliurement i fer els plans que més li agradessin per al futur. La seva primera gestió fou visitar l’establiment d’una famosa modista.

Una francesa esvelta i de mitjana edat, amb l’aspecte d’una duquessa somiadora, la rebé, i Katherine parlà amb una certa ingenuïtat.

—Voldria, si m’ho permet, posar-me a les seves mans. Tota la vida he estat molt pobra i no sé res sobre vestits, però ara he tocat alguns diners i vull anar veritablement ben vestida.

La francesa es mostrà encantada. Tenia un temperament d’artista, que s’havia vist contrariat aquell matí, per la visita d’una reina de la carn argentina, que havia insistit a comprar els models menys apropiats per la seva bellesa més aviat opulenta. Esguardà Katherine amb una mirada aguda i intel·ligent.

—Sí…, i tant que sí, serà un plaer. Mademoiselle té molt bona figura. Per a vostè, la línia senzilla serà la millor. És també très anglaise. Algunes persones s’ofendrien si els digués això, però Mademoiselle no. Une belle anglaise, i no hi ha un estil més deliciós.

L’actitud de duquessa somiadora desaparegué de sobte. Donà ordres, cridant, a algunes models.

—Clothilde, Virginie, cuiteu nenes, el petit tailleur gris clair i la robe de soirée «soupir d’automne»! Marcelle, maca, el vestit mimosa de crèpe de chine!

Fou un matí encisador. Marcelle, Clothilde i Virginie, avorrides i amb una expressió de menyspreu, desfilaren lentament, donant voltes i lluint-se d’acord amb l’antiga tradició de les models. La «duquessa» restà al costat de Katherine, prenent notes en una petita llibreta.

—Una elecció excel·lent, Mademoiselle. Mademoiselle té molt bon goüt. I tant que sí. Mademoiselle no pot triar res de millor que aquests vestidets si, com suposo, va a la Riviera aquest hivern.

—Deixi’m veure aquest vestit de nit una altra vegada —demanà Katherine—, el de color malva.

Aparegué Virginie, que va descriure lentament uns cercles.

—Aquest és el més bonic de tots —comentà Katherine mentre observava els exquisits plecs de tela malva, gris i blava—. Quin nom té?

—Soupir d’automne. Sí, ja ho crec, és el vestit ideal per a Mademoiselle.

Hi havia en aquestes paraules quelcom que Katherine recordà amb una lleu sensació de tristesa després de sortir de l’obrador de la modista.

«Soupir d’automne… és el vestit ideal per a Mademoiselle».

La tardor, sí, la tardor per a ella. Ella, que mai no havia conegut la primavera o l’estiu, i que mai no els coneixeria ja. El que havia perdut i que ja mai més no podria recuperar, Aquells anys de servitud a St. Mary Mead… i mentrestant la vida que s’escolava.

—Sóc una estúpida —es digué Katherine—. Sóc una veritable estúpida. Però si ara fa un mes estava més contenta que avui…

Tragué de la bossa la carta de lady Tamplin, que havia rebut aquell matí. Katherine no tenia ni un pèl de ximple. Comprenia millor que ningú les nuances d’aquella carta i el motiu de la sobtada demostració d’afecte de lady Tamplin envers una cosina oblidada no li passava desapercebut. Era per profit i no per gust que lady Tamplin desitjava tant la companyia de la seva estimada cosina. Bé, i per què no? Hi hauria profit per a les dues bandes.

—Hi aniré —digué Katherine.

Passejava en aquell moment per Piccadilly i entrà a l’agència Cook per arreglar la qüestió allí mateix. Va haver d’esperar uns minuts. L’home a qui atenia el dependent anava també a la Riviera. Arribà a pensar que tothom hi anava. Doncs bé, per primera vegada a la vida ella també faria allò que feia «tothom».

L’home que tenia davant es girà de sobte i ella va ocupar el seu lloc. Va demanar el que calia al dependent, però al mateix temps la meitat del seu cap pensava en una altra cosa. La cara d’aquell home… li resultava vagament familiar. On l’havia vist abans? De sobte ho recordà. Fou al Savoy, davant la seva cambra, aquell mateix matí. Havia topat amb ell en el passadís. Curiosa coincidència tenir-lo davant dos cops en el mateix dia. Mirà per damunt l’espatlla, intranquil·la per algun motiu, sense saber quin. L’home estava al costat de la porta i també l’esguardava a ella. Katherine notà un calfred i una desagradable sensació de futura tragèdia…

Després foragità aquella impressió amb el seu sentit comú de sempre, i dirigí tota l’atenció al que el dependent li estava explicant.





CAPÍTOL IX


Una oferta refusada

Era estrany que Derek Kettering permetés que la indignació s’apoderés d’ell. Una tranquil·la despreocupació era la seva característica principal, i l’havia fet quedar bé en més d’una situació compromesa. Fins i tot ara, després d’abandonar l’apartament de Mirelle, ja s’havia asserenat. Necessitava serenitat. El cul-de-sac en què es trobava ara era el pitjor que havia conegut i havien aparegut factors imprevistos, els quals, de moment, no sabia com afrontar.

Caminava molt capficat. Tenia el front arrugat i no hi havia en el seu rostre cap signe del caràcter flexible i jovial que tan bé li esqueia. El seu cap barrinava diverses possibilitats. Es podia dir de Derek Kettering, amb raó, que no era tan beneit com semblava. Veia diferents camins que podia prendre… sobretot un. 1 si el va voler refusar fou només per un moment. Les malalties desesperades necessiten remeis desesperats. Ell havia calibrat correctament el seu sogre. Una guerra entre Derek Kettering i Rufus van Aldin només podia acabar d’una manera, i Derek maleí els diners i la força que aquests donaven, amb tota vehemència. Caminà per St. James’s Street, travessà Piccadilly i es dirigí vers Piccadilly Circus. En passar davant les oficines de Thomas Cook & Sons, va afluixar el pas. Seguí caminant, però dins del seu cap donava voltes a la qüestió. Finalment, féu un breu gest d’assentiment amb el cap, es girà de sobte, tan sobtadament que va topar amb dos vianants que el seguien, i tornà a refer el camí. Aquesta vegada no passà davant de la casa Cook, sinó que hi va entrar. Les oficines estaven relativament buides i tot seguit el van atendre.

—Vull anar a Niça la setmana que ve. Em podeu donar informació?

—Quina data, senyor?

—El dia catorze. Quin és el millor tren?

—Bé, el millor tren, és clar, és el «Tren Blau». Els viatgers s’estalvien les molèsties de la duana a Calais.

Derek assentí amb el cap. Ell ja n’estava assabentat i li semblava perfecte.

—El catorze —murmurà el dependent— és molt aviat. El Tren Blau gairebé sempre té totes les places reservades.

—Vegeu si queda un llit —digué Derek—. Si no n’hi ha cap…

Deixà la frase sense acabar, amb un estrany somriure als llavis.

El dependent desaparegué una estona i finalment tornà.

—No hi ha cap inconvenient, senyor; queden encara tres llits. N’hi puc reservar un. El seu nom, si us plau?

—Pavett —contestà Derek, i donà l’adreça del seu apartament a Jermyn Street.

El dependent va prendre’n nota, saludà cortesament Derek i dedicà la seva atenció al següent client.

—Vull anar a Niça, el dia catorze. Oi que hi ha un tren que en diuen el Tren Blau?

Derek mirà tot seguit endarrere.

Coincidència… una estranya coincidència. Recordà les paraules mig capritxoses que havia dit abans a Mirelle. «Retrat d’una dama amb ulls grisos. No crec que la torni a veure mai més». Però l’havia vista novament i, el que encara era més, ella es disposava a viatjar a la Riviera el mateix dia que ell.

Va notar un calfred momentani; en alguns aspectes era supersticiós. Havia dit, mig rient, que aquesta dona podia dur-li mala sort. Suposant… suposant que això resultés ser veritat.

Des de la porta es girà per mirar-la, mentre ella parlava amb el dependent. Aquesta vegada, la memòria no li havia fet cap mala passada. Era una dama… una dama en tot el sentit d’aquesta paraula. No gaire jove, ni tampoc singularment bella, però amb quelcom…, uns ulls grisos que potser veien massa. En travessar la porta, sabia que en certa manera aquella dona li feia por. Experimentava una sensació de fatalitat.

Tornà al seu apartament de Jermyn Street i cridà el seu criat.

—Agafeu aquest xec, Pavett, i aneu a l’agència Cook de Piccadilly. Tindran uns bitllets reservats amb el vostre nom; pagueu-los i dueu-los aquí.

—Sí, senyor.

Pavett es retirà.

Derek va treure un grapat de cartes del calaix d’una tauleta auxiliar. Eren cartes d’una mena que li resultava massa familiar. Factures, petites i grosses, però totes pendents de pagament. El to de les cartes-recordatori encara era suau, però Derek sabia que aquest to aviat canviaria si… certes notícies es feien públiques.

S’instal·là en una gran butaca folrada amb cuir. Es trobava en un maleït cul-de-sac. Sí, un veritable cul-de-sac! I les possibilitats de sortir-ne no eren gaire prometedores.

Pavett aparegué i s’anuncià amb una tos discreta.

—Un senyor el vol veure, senyor. El major Knighton.

—En Knighton?

Derek s’incorporà, sobtadament alerta: «En Knighton… què dimonis pot passar ara?».

—El faig passar, senyor?

El seu amo assentí amb el cap. Quan Knighton entrà a la cambra, trobà que l’esperava un amfitrió amable i jovial.

—Li agraeixo molt aquesta visita —digué Derek.

Knighton estava visiblement nerviós.

Els ulls penetrants de l’altre se’n van adonar de seguida. Era evident que la missió que el duia allí li era molt desagradable. Contestà, gairebé mecànicament, a la fàcil conversa que Derek encetà. Va refusar prendre una copa i aleshores la seva actitud es féu encara més rígida. Finalment, Derek semblà adonar-se’n.

—I bé? —preguntà somrient—. Què desitja de mi el meu estimat pare polític? Perquè suposo que vostè ve de part seva, oi?

Knighton no somrigué i va contestar amb cautela.

—Sí, és així. I… m’agradaria que Mr. Van Aldin hagués triat algú altre.

Derek alçà les celles en un gest d’astorament burleta.

—Tan greu és això? Li puc assegurar, Knighton, que la meva pell no és pas gaire prima.

—No —admeté Knighton—, però això…

Féu una pausa i Derek l’esguardà amb una mirada penetrant.

—Endavant, parleu —invità amb amabilitat—. Sé que els encàrrecs del meu benvolgut sogre no sempre són agradables.

Knighton s’escurà la gargamella i parlà formalment, amb un to que procurà lliurar de tota mena d’embaràs.

—Mr. Van Aldin m’envia per fer-li una oferta definitiva.

—Una oferta?

Durant uns moments, Derek no pogué amagar la sorpresa. Evidentment, les primeres paraules de Knighton no eren el que ell esperava. Li oferí una cigarreta, ell també n’encengué una, es reclinà a la butaca i murmurà amb veu lleugerament sardònica:

—Una oferta? Això sembla força interessant.

—Puc continuar?

—Li prego que ho faci. Ha de perdonar la meva sorpresa, però em sembla que el meu estimat sogre ha baixat de nivell des de la nostra xerrada d’aquest matí. I baixar no és el que hom pot esperar dels homes forts, els Napoleons de les finances, etcètera. Indica… jo crec que indica que comprèn que la seva posició no és tan sòlida com creia.

Knighton escoltà cortesament aquella veu amable però irònica, sense que la seva fesomia impassible mostrés cap mena de reacció. Esperà que Derek acabés el seu comentari, i aleshores digué amb una veu reposada:

—Li exposaré la proposició amb el mínim possible de paraules.

—Endavant.

Knighton no mirà el seu interlocutor i parlà sense embuts.

—Es tracta senzillament del següent. Com vostè sap, Mrs. Kettering es disposa a presentar una petició de divorci. Si el cas no té oposició, vostè rebrà la quantitat de cent mil el dia que la sentència sigui ferma.

Derek, que es disposava a encendre una altra cigarreta, s’immobilitzà.

—Cent mil! —exclamà—. Dòlars?

—Lliures.

Durant un parell de minuts el silenci fou absolut. Kettering rumiava, cellajunt. Cent mil lliures. Això volia dir Mirelle i una continuació de la seva vida agradable i despreocupada. 1 volia dir que Van Aldin sabia quelcom. Van Aldin no pagava a canvi de res. S’alçà i romangué dret al costat de l’escalfapanxes.

—I en el cas que jo refusés la seva generosa oferta? —preguntà amb freda i irònica cortesia.

Knighton féu un gest de súplica.

—Li puc assegurar, Mr. Kettering —contestà amb fermesa—, que he vingut aquí, amb aquest missatge, molt a desgrat meu.

—D’acord —digué Kettering—. No li vull causar cap violència; tot això no és pas culpa seva. Però jo li he fet una pregunta, la contestarà?

Knighton també s’havia alçat. Parlà ara amb menys energia que abans.

—En cas que vostè rebutgi aquesta proposició —contestà—. Mr. Van Aldin vol que li digui amb tota claredat que ell es proposa destrossar-lo. És així.

Kettering alçà les celles però conservà la mateixa actitud lleugera i divertida.

—Està bé, home! —comentà—. I crec que pot fer-ho! És evident que no puc pas lluitar contra un americà amb tants milions. Cent mil lliures! Si s’ha de subornar algú, no hi ha res com fer-ho ben fet. I suposant que jo li digués que per dues-centes mil faria el que ell vol, què passaria?

—Jo transmetria el seu missatge a Mr. Van Aldin —replicà Knighton sense mostrar cap emoció—. És aquesta la resposta?

—No —digué Derek—, curiosament no ho és. Pot anar a veure el meu sogre i dir-li que ell i els seus suborns se’n poden anar a la merda. Queda prou clar?

—Perfectament —contestà Knighton. Es girà, titubejà i aleshores envermellí—. Si… si em permet que li digui una cosa, Mr. Kettering, me n’alegro que hagi donat aquesta resposta.

Derek no replicà. Quan el visitant hagué sortit de la sala, romangué uns minuts absort en els seus pensaments. Després es permeté un somriure estrany.

—I això és tot —digué en veu baixa.





CAPÍTOL X


Al Tren Blau

—Papà!

L’exclamació de Mrs. Kettering fou gairebé violenta. Aquell matí no tenia els nervis gaire ben controlats. Perfectament vestida amb un llarg abric de visó i un petit capell vermell amb ornaments de laca xinesa, havia estat passejant per l’andana plena de gent de l’estació Victoria, cavil·lant, i la sobtada aparició del seu pare i la seva cordial salutació li havien causat una impressió fins i tot desagradable.

—Què passa, Ruth? Sembla que t’hagis espantat!

—És que no esperava veure’t, papà. Ahir a la nit em vas dir adéu i vas dir que aquest matí tenies una conferència.

—I la tinc —admeté Van Aldin—, però tu ets per a mi molt més que totes aquestes maleïdes conferències plegades. He vingut a donar-te un darrer cop d’ull, puix que no et veuré durant algun temps.

—T’ho agraeixo molt, papà. M’agradaria que tu també vinguessis.

—I què diries si ho fes?

Havia dit això només per fer broma i el va sorprendre veure el ràpid i intens rubor que aparegué a les galtes de Ruth. Durant un moment, fins i tot li va semblar veure certa contrarietat reflectida en els seus ulls. Després ella rigué, però fou una rialla incerta i nerviosa.

—Gairebé he cregut que ho deies de debò —comentà.

—No t’hauria agradat?

—I tant!

Parlava amb un èmfasi exagerat.

—Molt bé —digué Van Aldin—, així m’agrada.

—En realitat no estarem tant temps sense veure’ns, papà —afegí Ruth—, ja saps que has de venir d’aquí un mes.

—Bé —féu Van Aldin sense mostrar cap mena d’emoció—, a vegades penso que hauré d’anar a veure alguna d’aquelles grans eminències de Harley Street, perquè em digui que necessito immediatament banys de sol i un canvi d’aires.

—No siguis tan mandrós! —exclamà Ruth—. Allí, el mes que ve és encara molt més atractiu que aquest. I ara tens tota una colla de coses que no pots pas deixar.

—Sí, crec que sí —admeté Van Aldin sospirant—. Serà millor que pugis al tren, Ruth. On és el teu seient?

Ruth Kettering esguardà vagament el tren. Davant la porta d’un dels cotxes Pullman hi havia una dona alta i prima, vestida de negre, la cambrera de Ruth Kettering. S’enretirà quan se li apropà la seva mestressa.

—He guardat la seva maleta de robes sota el seient, senyora, per si la necessita. Guardo les mantes, o en voldrà una?

—No, no cal. Val més que vagis a cercar el teu seient, Mason.

—Sí, senyora.

La cambrera s’allunyà.

Van Aldin pujà al cotxe Pullman amb Ruth. Ella trobà el seu seient i Van Aldin diposità sobre la taula, davant d’ella, uns quants diaris i revistes. El seient oposat al de Ruth ja estava ocupat i l’americà dirigí una mirada casual a la seva ocupant. Tingué una fugaç impressió d’uns ulls grisos atractius i d’un correcte vestit de viatge. Va xerrar una estona més amb Ruth, una d’aquelles breus converses pròpies de quan es va a prendre comiat d’algú que marxa en tren.

Finalment, se sentí un xiulet i Van Aldin consultà el seu rellotge.

—Serà millor que baixi. Adéu, estimada. No et preocupis per res. Jo tindré cura de tot.

—Oh, papà!

Van Aldin es tombà ràpidament. Hi havia quelcom a la veu de Ruth, una nota tan poc usual en ella, que el seu pare se sobresaltà. Gairebé havia estat un crit de desesperació, i la noia havia fet un moviment impulsiu envers ell, però de seguida es tornà a controlar.

—Fins el mes que ve! —exclamà aleshores, alegrement.

Dos minuts després, el tren arrencà.

Ruth seia molt quieta, mossegant-se el llavi inferior i procurant contenir aquelles llàgrimes tan inusuals que li omplien els ulls. Experimentava una sobtada sensació de terrible desolació. Sentia l’impuls absurd de saltar des del tren i tornar abans no fos massa tard. Ella, tan tranquil·la, amb tant d’aplom, per primera vegada a la vida se sentia com una fulla arrossegada pel vent. Si el seu pare ho sabés… què diria?

Una bogeria! Sí, era això, una bogeria! Per primera vegada a la seva vida se sentia dominada per l’emoció, fins al punt de fer una cosa que ella mateixa sabia que era increïblement agosarada i temerària. Era prou filla de Van Aldin per comprendre la seva conducta demencial, i tenia el cap prou equilibrat per condemnar la seva pròpia acció. Però era també filla del seu pare en un altre sentit. Tenia la mateixa voluntat de ferro per aconseguir el que volia, i quan prenia una determinació res no podia fer-la canviar de direcció. Des del bressol havia fet el que havia volgut, i totes les circumstàncies de la vida havien desenvolupat en ella aquesta actitud. Ara, l’estava impulsant d’una manera irremeiable. Bé, la cosa estava ben decidida, i ara havia d’afrontar-la.

Alçà els ulls i trobà la mirada de la dona que seia davant seu. De sobte, tingué la impressió que, d’alguna manera, aquella dona havia llegit els seus pensaments. Veié, en aquells ulls grisos, comprensió i… sí, compassió.

Fou només una impressió passatgera i les cares de les dues dones s’enduriren per adoptar una expressió impassible, pròpia de persones ben educades. Mrs. Kettering obrí una revista, i Katherine Grey contemplà el paisatge a través de la finestra i veié una quantitat aparentment il·limitada de carrers depriments i cases suburbanes.

A Ruth li era cada vegada més difícil fixar l’atenció en la plana impresa que estava mirant. Malgrat els seus esforços, mil aprensions envaïen els seus pensaments. Havia estat una ximple! Era una ximple! Com totes les persones fredes i autosuficients, quan perdia l’autocontrol el perdia totalment. Era ja massa tard… Però, era massa tard? Per trobar algú amb qui parlar, algú que l’aconsellés…? Mai no havia tingut aquesta mena de desig, i hauria rebutjat la idea de confiar en un judici que no fos el seu, però ara… què li estava passant? Pànic. Sí, això era el que millor ho podia descriure: pànic. Ella, Ruth Kettering, estava totalment i profundament envaïda pel pànic.

Dirigí una mirada dissimulada a la figura davant d’ella. Si tan sols conegués algú així, una persona agradable, equilibrada, comprensiva… Una d’aquelles persones amb qui es pot parlar. Però, és clar, no era possible confiar en una persona totalment desconeguda, i Ruth fins i tot somrigué en pensar-ho. Tornà a agafar la revista. Era evident que s’havia de controlar. Al cap i a la fi, ella ho havia meditat tot. Havia pres la decisió d’acord amb la seva lliure voluntat. Quina mena de felicitat havia tingut mai a la vida, abans? I es digué repetidament: «Per què no puc ser feliç? Ningú no ho sabrà».

El temps havia passat ràpidament quan arribaren a Dover. Ruth era bona marinera. Li desagradava el fred i la complagué trobar el refugi de la cabina privada que havia reservat per telègraf. Encara que ella mai no ho hauria admès, en certes coses era supersticiosa; era d’aquelles persones a les quals impressionen les coincidències. Després de desembarcar a Calais i instal·lar-se amb la seva cambrera en un compartiment doble del Tren Blau, va anar al cotxe-restaurant i allí, amb un lleu xoc de sorpresa, es trobà asseguda a una tauleta, i davant d’ella, la mateixa dona amb qui havia estat vis-a-vis en el Pullman. Un somriure aparegué en els llavis de les dues dones.

—Això és tota una coincidència —digué Mrs. Kettering.

—Ho és —reconegué Katherine—, però així passen moltes coses.

Un cambrer s’apropà amb aquella meravellosa celeritat que sempre ofereix la Compagnie Internationale des Wagons-Lits i deixà sobre la taula dos plats de sopa. Quan la truita substituí la sopa, totes dues parlaven ja amistosament.

—Serà esplèndid poder prendre el sol —sospirà Ruth.

—Estic segura que serà una sensació meravellosa.

—Coneix bé la Riviera?

—No, és la primera vegada que hi vaig.

—Em sembla estrany.

—Vostè hi va cada any, oi?

—Pràcticament, sí. A Londres, els mesos de gener i febrer són horribles.

—Jo sempre he viscut al camp. Tampoc allí no són mesos gaire inspiradors. Tot està ple de fang.

—I què l’ha fet decidir-se sobtadament a viatjar?

—Els diners —contestà Katherine—, durant deu anys he treballat com a senyoreta de companyia, cobrant només el més just per poder comprar-me un calçat sòlid per anar al camp, i ara m’han deixat el que a mi em sembla una fortuna, encara que gosaria dir que a vostè no li ho semblaria gaire.

—I per què m’ho diu, això que a mi no m’ho semblaria gaire?

Katherine es posà a riure.

—En realitat, no ho sé. Suposo que una es forma impressions sense pensar-hi massa. A vostè l’he classificada com una de les grans persones riques de la terra. Ha estat només una impressió, i potser m’he equivocat.

—No —digué Ruth—, no s’ha equivocat —de sobte el seu posat s’havia fet molt greu—. Vull que em digui quines altres impressions s’ha format sobre mi.

—Jo…

Ruth va rebutjar amb un gest la confusió de la seva interlocutora.

—Per favor, no sigui convencional. Ho vull saber. En deixar enrere Victoria, l’he mirada de cua d’ull i he tingut la sensació que… bé, que comprenia el que passava pel meu cap.

—Li puc assegurar que no sé llegir el pensament —es defensà Katherine, somrient.

—No, però jo li demano que em digui exactament el que pensava.

L’afany de Ruth era tan intens i tan sincer que va convèncer l’altra.

—Li ho diré si vostè vol, però no vull que em prengui per una impertinent. Pensava que, per algun motiu, estava passant un greu trastorn, i em sabia greu per vostè.

—Té raó. Té tota la raó. Em trobo en un conflicte terrible. M’agradaria… m’agradaria explicar-li una mica de què es tracta, si m’ho permet.

«Ai, Déu meu —pensà Katherine—, és extraordinari que el món sembli tan similar a tot arreu! La gent sempre m’explicava coses a St. Mary Mead, quan en realitat jo no vull escoltar els problemes de ningú».

Però contestà educadament:

—Expliqui’m-ho.

Estaven acabant de dinar. Ruth buidà la tassa de cafè, s’alçà i, ignorant que Katherine encara no havia pres el seu, digué:

—Vingui amb mi al meu compartiment.

Hi havia dues cabines individuals, amb una porta que les comunicava. A la segona, una cambrera prima, que Katherine havia vist a l’estació Victoria, s’asseia molt recta i tenia a la falda un gran maletí de tafilet escarlata amb les inicials R.V.K. Mrs. Kettering tancà la porta de comunicació i s’assegué. Katherine ho féu al seu costat.

—Em trobo en un conflicte i no sé què haig de fer. Hi ha un home al qual jo estimo… i de fet l’estimo molt. Ens agradàvem quan érem joves, i ens separaren d’una manera tan brutal com injusta. Ara ens hem tornat a trobar.

—Sí?

—Ara vaig a reunir-me amb ell. Bé, suposo que vostè creurà que això està mal fet, peròés que no coneix les circumstàncies. El meu marit és un home impossible. M’ha tractat d’una manera intolerable.

—Sí —repetí Katherine.

—Ara li diré allò que em fa sentir tan disgustada. He enganyat el meu pare… Ell ha vingut a dir-me adéu i bon viatge avui a l’estació. Vol que em divorciï del meu marit i, és clar, no sap que… jo vaig a reunir-me amb aquest altre home. Es pensaria que és una imprudència extraordinària.

—I vostè no creu que ho és?

—Suposo… que ho és.

Ruth Kettering es mirà les mans, que tremolaven violentament.

—Però ara ja no em puc fer enrere.

—I per què no?

—Està… està tot planejat i li destrossaria el cor.

—No ho cregui —replicà Katherine amb tota franquesa—; els cors són molt resistents.

—Creurà que no tinc valor, que em manca força de voluntat.

—A mi em sembla una perfecta ximpleria el que es disposa a fer —manifestà Katherine—, i em sembla que vostè també ho veu així.

Ruth Kettering amagà la cara entre les mans.

—No ho sé…, no ho sé. Des que he sortit de Victoria, he tingut l’horrible sensació que alguna cosa… que molt aviat em passarà alguna cosa de la qual no podré escapar.

Va estrènyer convulsivament la mà de Katherine.

—Creurà que estic boja per parlar-li així —continuà—, però jo sé que passarà alguna cosa terrible.

—No hi pensi —aconsellà Katherine—; procuri reunir valor. Si vol, pot enviar al seu pare un telegrama des de París, i ell vindrà tot seguit.

La cara de Ruth s’il·luminà.

—Sí que puc fer-ho! Pobre papà! Sembla estrany, però fins avui no he descobert que l’estimo moltíssim —s’incorporà i s’eixugà els ulls amb un mocador—. He estat una poca-solta. Moltes gràcies per permetre’m parlar-li de tot això. No sé com m’he pogut posar tan histèrica. —S’alçà i afegí—: Ara ja em trobo més bé. Suposo que, en realitat, necessitava algú amb qui poder parlar, però no comprenc com he pogut comportar-me com una perfecta beneita.

També Katherine s’alçà.

—Celebro que es trobi millor —digué, tot procurant donar a la veu el to més convencional possible. Sabia perfectament que l’avergonyiment segueix les confidències, i va afegir amb tacte—: Ara haig de tornar al meu compartiment.

Sortí al passadís al mateix temps que la cambrera ho feia també des de la porta següent. Esguardà Katherine tombant el cap, i una sorpresa intensa es reflectí a la seva cara. Katherine també es va tombar, però aleshores la persona que havia despertat aquella sorpresa, fos qui fos, ja s’havia retirat al seu compartiment i el passadís estava buit. Katherine es dirigí vers el seu compartiment, que es trobava en el cotxe següent, i en passar davant de la cabina de l’extrem, s’obrí la porta, una dona va treure el cap un moment i després tancà la porta de cop. Era una cara difícil d’oblidar, com comprovaria Katherine en veure-la una altra vegada. Una cara bonica, ovalada i morena, molt maquillada amb un estil exòtic. Katherine tingué la sensació d’haver-la vist abans en algun lloc.

Arribà al seu compartiment sense més aventures i durant una estona romangué asseguda, pensant en la confidència que li acabaven de fer. Es preguntà vagament qui podia ser la dona de l’abric de visó, i també com podia acabar tota aquella història.

«Si jo hagués impedit a molts que es posessin en ridícul, suposo que hauria fet una bona obra —pensà—. Però, qui ho sap? Aquesta és d’aquella mena de dones que són tossudes i egoistes tota la vida, i potser li anirà bé fer un dia el contrari, per canviar una mica. Bé…, suposo que ja no la tornaré a veure. I, amb tota seguretat, ella no voldrà tornar-me a veure a mi mai més. Això és el pitjor de deixar que la gent t’expliqui coses. Mai més no volen saber res de tu».

Esperava que no li tornessin a donar el mateix lloc a l’hora de sopar. Pensà, no sense humor, que podria ser una situació violenta per a totes dues. Reclinant-se amb el cap sobre un coixí, es va sentir cansada i una mica deprimida. Havien arribat a París i el lent trajecte al voltant de la ceinture, amb aquelles interminables parades i esperes, es feia molt pesat. Quan arribaren a la Gare de Lyon, es va alegrar de poder baixar i passejar d’una banda a l’altra de l’andana. L’aire fred i penetrant era refrescant després de la calefacció de vapor del tren. Observà amb un somriure que la seva amiga de l’abric de visó estava resolent a la seva manera el problema del sopar. Una panera amb queviures era lliurada a través de la finestra i rebuda per la cambrera.

Quan el tren arrencà novament, i un violent dringar de campanetes anuncià el sopar, Katherine va anar al cotxe-restaurant molt més tranquil·la. Ara, el seu vis-a-vis fou molt diferent: un homenet d’aspecte evidentment estranger, amb un rígid bigoti encerat i un cap en forma d’ou que tendia a inclinar vers un costat. Katherine duia un llibre i veié que els ulls de l’homenet la contemplaven amb una mena de divertida excitació.

—Veig, Madame, que llegeix un roman policier. Li agraden aquestes obres?

—Em distreuen —admeté Katherine.

L’homenet assentí amb un gest de total comprensió.

—Diuen que sempre es venen molt. I per què, Mademoiselle? Li faig aquesta pregunta com un estudiós de la naturalesa humana… per què és així?

Katherine s’hi sentia cada vegada més divertida.

—Potser provoquen la il·lusió de viure una existència apassionant —suggerí.

Ell inclinà el cap amb un posat solemne.

—Sí, en això hi ha una part de veritat.

—És clar que tots sabem que aquestes coses no passen en realitat —continuà dient Katherine, però ell la interrompé amb vehemència.

—De vegades, Mademoiselle, de vegades! Li han passat a qui li està parlant…, m’han passat a mi.

Ella li dirigí una mirada ràpida però plena d’interès.

—Algun dia, qui ho sap?, vostè es pot trobar enmig d’un embolic —continuà—. Tot és qüestió de sort.

—No ho crec probable —replicà Katherine—. A mi mai no em passen coses d’aquesta mena.

Ell s’inclinà cap endavant.

—Li agradaria?

La pregunta la sobresaltà i per un moment va contenir la respiració.

—Potser sigui una imaginació meva —digué l’homenet, mentre netejava amb molta traça una forquilla—, però crec que vostè té una tendència a intervenir en esdeveniments interessants. Eh bien, Mademoiselle, tota la meva vida he observat una cosa: qui vol una cosa l’aconsegueix! Qui ho sap? —hi havia una ganyota còmica a la seva cara—. És possible que en tingui una dosi superior a tot el que pugui imaginar.

—Que és una profecia, això? —preguntà Katherine somrient, mentre ell s’alçava.

L’homenet negà amb el cap i declarà pomposament:

—Mai no faig profecies. És veritat que tinc el costum d’encertar sempre…, però no en faig ostentació. Bona nit, Mademoiselle, li desitjo que dormi bé.

Katherine travessà part del tren, encara divertida i distreta per la conversa del seu menut veí de taula. Passà per davant de la porta oberta del compartiment de la seva amiga i veié que el revisor estava fent el llit. La dama de l’abric de visó mirava a través de la finestra. El segon compartiment, com Katherine pogué veure per la porta de comunicació, estava buit, amb mantes i maletes sobre el seient. La cambrera no hi era.

Katherine es trobà el llit preparat i, com que estava cansada, s’hi ficà i apagà el llum a dos quarts de deu.

Es despertà amb un ensurt i sense saber quant de temps havia passat. En consultar el seu rellotge, descobrí que s’havia aturat.

Una sensació d’intensa inquietud l’envaí, cada vegada més forta. Finalment, s’aixecà, es posà la bata sobre les espatlles i sortí al passadís. Tot el tren semblava dormir. Katherine abaixà una finestra i s’assegué al seu costat uns minuts, bevent l’aire fred de la nit i procurant inútilment de calmar aquella sensació de temor. Finalment, decidí anar fins a l’extrem del vagó i preguntar al revisor l’hora exacta, per donar corda al seu rellotge. Descobrí, però, que la cadira plegable del revisor estava buida i aleshores, després de titubejar uns moments, va entrar en el vagó següent. Esguardà el llarg i fosc passadís i veié, amb gran sorpresa, que hi havia un home i que aquest home repenjava una mà a la porta del compartiment ocupat per la dama de l’abric de visó. Millor dit, ella cregué que era el seu compartiment, però pensà que probablement es confonia. L’home romangué allí uns moments, donant l’esquena a Katherine, amb una actitud més aviat titubejant. Després es tombà lentament i, amb una estranya sensació de fatalitat, Katherine l’identificà com el mateix home que ja havia vist abans, dues vegades, una al passadís del Savoy Hotel i l’altra a les oficines Cook. Aleshores, ell obrí la porta del compartiment i hi entrà, tancant-la darrere d’ell.

Una idea va brollar en la ment de Katherine. Podia ser aquell l’home de qui havia parlat la dona de l’abric de visó, l’home per reunir-se amb el qual ella feia el viatge?

Després, Katherine es digué que estava inventant fantasies. El més probable era que ella s’hagués equivocat en identificar el compartiment.

Tornà al seu vagó i cinc minuts després el tren moderà la marxa. Hi hagué un llarg gemec dels frens Westinghouse, i uns moments més tard el tren s’aturà a Lió.





CAPÍTOL XI


Assassinat

Al matí següent Katherine fou despertada per un sol radiant. Va esmorzar d’hora, peròno trobà cap dels seus coneguts del dia abans. Quan tornà al seu compartiment, aquest havia recobrat el seu aspecte diürn, gràcies a la intervenció del revisor, un home morè, de bigoti caigut i cara malenconiosa.

—Madame té sort —digué—; el sol brilla. Els passatgers sempre tenen una gran decepció quan arriben en un matí gris.

—Sí que m’hauria decebut, de debò —contestà Katherine.

Abans de retirar-se, l’home afegí:

—Duem bastant de retard, Madame. L’avisaré abans d’arribar a Niça.

Katherine assentí. S’assegué al costat de la finestra, captivada per l’assolellat panorama. Les palmeres, el blau intens del mar i el groc viu de la mimosa oferien l’encant de la novetat a aquella dona que durant catorze anys només havia conegut els foscos hiverns d’Anglaterra.

Quan arribaren a Cannes, Katherine va baixar i passejà per l’andana. Li inspirava curiositat la dama de l’abric de visó i esguardà les finestres del seu compartiment. Les cortines encara estaven avall, les úniques en aquesta posició en tot el tren. Katherine pensà que era una mica estrany, i quan tornà a pujar al tren, va recórrer el passadís i pogué constatar que els dos compartiments continuaven tancats. Evidentment, la dama de l’abric de visó no era partidària de llevar-se d’hora.

Més tard, el revisor l’avisà que el tren no trigaria a arribar a Niça. Katherine li donà una propina i l’home li agraí, però no es mogué del compartiment. Hi havia un deix estrany en la seva actitud. Katherine, que primer s’havia preguntat si potser la propina no hauria estat suficient, va comprendre ara que passava quelcom més seriós. La cara de l’home tenia una pal·lidesa malaltissa; tremolava i semblava com si acabés de rebre un ensurt. La mirava d’una manera curiosa i finalment digué, de sobte:

—Madame em perdonarà, però l’espera algun amic o parent a Niça?

—Probablement —contestà Katherine—, per què?

Però l’home només va bellugar el cap, murmurà unes paraules que Katherine no pogué entendre i es retirà. No reaparegué fins que el tren s’aturà a l’estació i començà a lliurar a Katherine el seu equipatge a través de la finestra.

Katherine romangué uns moments a l’andana, una mica desorientada, però aleshores se li apropà un jove de cabells rossos i cara ingènua, i, titubejant una mica, preguntà:

—Miss Grey, oi?

Katherine assentí i el jove, amb un somriure seràfic, murmurà:

—Jo sóc en Chubby, sap? El marit de lady Tamplin. Suposo que em va mencionar, però a vegades se n’oblida. Té el seu billet de bagages? Vaig perdre el meu quan vaig venir aquest any, i no podria creure l’embolic que van muntar aquesta gent. La burocràcia francesa!

Katherine buscà el bitllet i es disposava a marxar amb el jove, quan una veu molt suau i insidiosa li murmurà, gairebé a cau d’orella:

—Un moment, Madame, si us plau.

Katherine es tombà i es trobà davant un individu que compensava la insignificança de la seva estatura amb un uniforme ple de cintes i trenes daurades. L’individu s’explicà:

—Hi ha unes certes formalitats. Potser Madame tindrà l’amabilitat d’acompanyar-me. Els reglaments de la policia… —alçà els braços—. Absurd, indubtablement, però és així.

Mr. Chubby Evans escoltava sense entendre gairebé res, puix que el seu francès era d’un nivell molt limitat.

—Això és tan francès! —rondinà. Ell era un d’aquells britànics vigorosament patriòtics que, després de fer-se seu un tros de país estranger, miren amb disgust els habitants nadius—. Sempre estan buscant tres peus al gat. Tanmateix, mai no els havia vist molestar la gent a l’estació. Això és una novetat. Crec que l’haurà d’acompanyar.

Katherine marxà amb el seu guia i observà amb sorpresa que aquest la conduïa vers una andana lateral on havia estat desviat un vagó del tren en què ella havia viatjat. La invità a pujar-hi i, precedint-la pel passadís, obrí la porta d’un dels compartiments. Hi havia un personatge d’aspecte pomposament oficial, i amb ell un home més modest i que aparentava ser un escrivent. El personatge d’aspecte pompós s’alçà cortesament, s’inclinà davant Katherine i digué:

—M’haurà de perdonar, Madame, però hi ha certes formalitats que s’han de complimentar. Suposo que Madame parla francès?

—Crec que suficientment, Monsieur —contestà Katherine en aquesta llengua.

—Perfecte. Segui, si us plau, Madame. Sóc Mr. Caux, comissari de la policia.

Inflà el pit amb un gest d’importància i Katherine procurà de semblar adequadament impressionada.

—Vol veure el meu passaport? —preguntà—. Aquí el té.

El comissari la mirà amb ulls penetrants i grunyí lleument.

—Gràcies, Madame —digué, agafant el passaport i escurant-se la gargamella—. Però allò que realment desitjo és una certa informació.

—Informació?

El comissari assentí lentament amb el cap.

—Sobre una senyora que ha viatjat amb vostè. Ahir, vostè va dinar amb ella.

—No crec que li pugui explicar res sobre ella. Vam conversar mentre menjàvem, però és, per a mi, una perfecta desconeguda. Mai no l’havia vista abans.

—Així i tot —digué secament el comissari—, vostè anà al compartiment d’ella després de dinar i allí van parlar una bona estona, oi?

—Sí —admeté Katherine—, és veritat.

Semblava com si el comissari esperés que ella digués quelcom més i l’esguardà com si volgués encoratjar-la.

—Sí, Madame?

—Què vol. Monsieur? —demanà Katherine.

—No podria, potser, explicar-me una mica quin fou el tema d’aquesta conversa?

—Podria —replicà Katherine—, però en aquest moment no veig cap motiu per fer-ho.

Se sentia enutjada, d’una manera una mica britànica. Aquell funcionari estranger li semblava un impertinent.

—Cap motiu? —exclamà el comissari—. Oh, i tant, Madame, li puc ben assegurar que hi ha un motiu!

—Aleshores, potser cal que em digui quin és.

Durant una estona, el comissari es fregà el mentó sense contestar.

—Madame —digué finalment—, el motiu és ben senzill. Aquesta senyora ha estat trobada aquest matí en el seu compartiment… morta.

—Morta! —exclamà Katherine—. Què li ha passat? Un atac de cor?

—No —contestà el comissari amb una veu fosca, com si tingués son—. No…, l’han assassinada.

—Assassinada! —cridà Katherine.

—Ja veu, doncs, Madame, perquè desitgem reunir tota la informació possible.

—Però segurament la seva cambrera…

—La cambrera ha desaparegut.

—Oh! —Katherine féu una pausa per ordenar els seus pensaments.

—Puix que el revisor la va veure parlant amb ella en el seu compartiment, com és natural ha comunicat aquest fet a la policia, i per això, Madame, hem demanat la seva presència, amb l’esperança d’aconseguir alguna informació.

—Ho lamento molt —digué Katherine—, però ni tan sols sé com es diu.

—Kettering. Ho sabem pel seu passaport i per les etiquetes del seu equipatge. Si nosaltres…

Algú va trucar a la porta del compartiment i Mr. Caux arrufà les celles. Després obrí una escletxa.

—Què vol? —demanà amb to peremptori—. No vull que se’m molesti.

El cap en forma d’ou de l’home que havia sopat davant de Katherine aparegué per aquella estreta obertura. La cara exhibia un somriure radiant.

—Em dic Hercule Poirot —anuncià.

—No serà… —quequejà el comissari—, no serà aquell Hercule Poirot que…?

—El mateix —digué Mr. Poirot—. Recordo haver-lo conegut, Mr. Caux, a la Súreté de París, encara que indubtablement vostè m’haurà oblidat a mi, oi?

—I tant que no, Monsieur, i tant que no l’he oblidat! —exclamà el comissari amb tota sinceritat—. Però entri, si us plau. S’ha assabentat d’aquest…?

—Sí, me n’he assabentat —contestà Hercule Poirot—. He vingut a preguntar si puc ajudar en alguna cosa.

—Seria un honor per a nosaltres —replicà ràpidament el comissari—, permeti’m que li presenti, Mr. Poirot, a… —consultà el passaport que encara tenia a la mà—, a Madame, perdó, a Mademoiselle Grey.

Poirot esguardà Katherine i somrigué.

—És estrany, oi, que les meves paraules s’hagin confirmat tan aviat? —murmurà.

—Dissortadament, Mademoiselle no ens pot explicar gaires coses —digué el comissari.

—He dit que aquesta pobra senyora era, per a mi, una perfecta desconeguda.

Poirot assentí amb el cap.

—Però ella parlà amb vostè, oi que sí? —inquirí amb veu suau—. Vostè se’n va formar una impressió, oi?

—Sí —contestà Katherine pensativament—. Crec que sí.

—I aquesta impressió era…?

—Sí, Mademoiselle —el comissari s’inclinà envers ella—, li prego que ens comuniqui les seves impressions.

Katherine, asseguda davant el comissari, donava voltes a la qüestió dins del seu cap. En un cert sentit, creia trair una confidència, però amb aquella lletja paraula d’«assassinat» dringant encara a les orelles, no gosà amagar res. Per tant, amb tota l’exactitud possible repetí, paraula per paraula, la conversa que havia tingut amb la víctima.

—Això és molt interessant —comentà el comissari—. Oi, Mr. Poirot, que és interessant? Ara, si això té res a veure amb el crim… —i deixà la frase inacabada.

—Suposo que no es pot tractar d’un suïcidi… —aventurà Katherine amb to de dubte.

—No —contestà el comissari—, no pot ser suïcidi. La van escanyar amb un tros de cordó negre.

—Oh! —Katherine es va estremir i Mr. Caux obrí les mans en un gest d’excusa.

—No és gens agradable, efectivament. Crec que els nostres lladres de tren són més brutals que els del seu país.

—És horrible.

—Sí, sí —el comissari parlava amb afecte—, però vostè té molt valor, Mademoiselle. Només en veure-la, m’he dit tot seguit: «Mademoiselle és molt valenta». Per això vull demanar-li que faci quelcom més…, quelcom que és desagradable però molt necessari, de debò.

Katherine l’esguardà amb aprensió i ell tornà a ensenyar les mans, com excusant-se.

—Li demanaré, Mademoiselle, que tingui la bondat d’acompanyar-me al compartiment del costat.

—Haig de fer-ho? —murmurà Katherine.

—Algú ha d’identificar-la —explicà el comissari— i puix que la cambrera ha desaparegut —tossí significativament—, sembla que vostè és la persona que l’ha vista més des que va pujar al tren.

—Està bé —digué Katherine amb un fil de veu—; si és necessari…

S’alçà i Poirot li dirigí un gest d’aprovació.

—Mademoiselle és molt sensata —digué—, em permet que jo també l’acompanyi, Mr. Caux?

—Encantat, Mr. Poirot.

Sortiren al passadís i Mr. Caux obrí el pany de la porta del compartiment de la morta. Algú havia alçat les cortines d’un costat fins a la meitat, per deixar entrar la llum. La morta jeia al llit, a l’esquerra, en una actitud tan natural que semblava com si dormís. Estava tapada amb el llençol i la manta, i tenia el cap tombat vers la paret, de manera que només es veien els cabells arrissats i vermellosos. Amb molta cura, Mr. Caux li posà la mà sobre l’espatlla i féu girar el cos fins que la cara quedà exposada. Katherine s’estremí i es clavà les ungles a les mans. Un cop violent li havia desfigurat les faccions fins al punt de gairebé impedir-ne tota identificació. Poirot deixà escapar una exclamació.

—Caldria saber quan li van fer això! —digué—. Abans o després de matar-la?

—El metge ho dirà més tard —assegurà Mr. Caux.

—Es estrany —comentà Poirot, arrufant les celles. Després es tombà vers Katherine—. Sigui valenta, Mademoiselle, i miri-la bé. Està segura que aquesta és la dona amb qui va parlar ahir al tren?

Katherine tenia bons nervis i féu un esforç per examinar detingudament aquella figura ajaguda al llit. Després s’inclinà endavant i agafà la mà de la morta.

—N’estic ben segura —anuncià finalment—. La cara està massa desfigurada per reconèixer-la, però l’estatura, la complexió i els cabells són els mateixos. A més, em vaig fixar en això —assenyalà una petita piga en el canell de la difunta— mentre parlava amb ella.

—Bon —aprovà Poirot—. Vostè és un testimoni excel·lent, Mademoiselle. Aleshores, no hi ha cap dubte respecte a la identitat, però no deixa de ser estrany…

Arrufà el front i contemplà la morta amb perplexitat. Mr. Caux arronsà les espatlles.

—Sembla com si l’assassí actués impulsat per la ràbia —suggerí.

—Si ella hagués estat copejada, això seria comprensible —murmurà Poirot—, però l’home que la va escanyar ho va fer per darrere i la va agafar desprevinguda. Un lleu gruny…, una mena de tos sufocada… És tot el que es pogué sentir, i aleshores, després, aquest cop brutal a la cara. I per què? Volia desfer-li les faccions perquè després no la poguessin identificar? O és que l’odiava tant que no va poder resistir la temptació de descarregar aquest cop, fins i tot després de morta?

Katherine no pogué reprimir una esgarrifança i Poirot li parlà de seguida amb amabilitat.

—M’ha de perdonar aquestes paraules, Mademoiselle —digué—. Per a vostè, tot això és nou i terrible. Per a mi, dissortadament, és una vella història. Prego a tots dos que em disculpin un moment.

Katherine i el comissari romangueren al costat de la porta, mentre ell revisava ràpidament tot el compartiment. Observà les robes de la difunta, curosament plegades als peus del llit, el gran abric de pells penjat a la paret, i el petit capell vermell a la xarxa porta-equipatges. Després entrà en el compartiment adjacent, el mateix on Katherine havia vist la cambrera asseguda. No hi havien preparat el llit. Hi havia tres o quatre mantes amuntegades sobre els seients, una capellera i un parell de maletes. Es tombà sobtadament envers Katherine.

—Vostè va estar aquí, ahir —digué—. Veu alguna cosa canviada, alguna cosa que hi manqui?

Katherine examinà amb cura els dos compartiments.

—Sí —contestà—, quelcom hi manca: un maletí de tafilet escarlata. Duia les inicials R.V.K. Podia ser una maleta petita o un gran estoig per a joies. Quan el vaig veure, la cambrera el tenia sobre els genolls.

—Ah! —exclamà Poirot.

—Però aleshores sembla que… —començà a dir Katherine—. Jo, és clar, no hi entenc res, però segurament la cosa és ben clara, si la cambrera i l’estoig de les joies han desaparegut.

—Vol dir que la lladre ha estat la cambrera? No, Mademoiselle, hi ha una raó poderosa que ho desmenteix.

—Què?

—La cambrera es quedà a París.

Seguidament, el comissari es dirigí a Poirot:

—M’agradaria que sentís personalment la declaració del revisor —murmurà en to confidencial—. És molt suggestiva.

—Indubtablement, Mademoiselle també la voldrà escoltar —digué Poiròt—. No hi veu cap objecció, Monsieur le Commissaire?

—No —contestà el comissari, malgrat que era evident que aquesta idea no li agradava gaire—. No, Mr. Poirot, si vostè ho diu. Ha acabat la tasca aquí?

—Crec que sí. Un moment, només.

Havia estat regirant les mantes, i ara n’apropà una a les finestres i la va examinar de prop, mentre agafava quelcom amb els dits.

—Què és? —preguntà Mr. Caux amb afany.

—Quatre cabells vermellosos —Poirot s’inclinà sobre el cadàver—. Sí, són del cap de Madame.

—I què? Creu que tenen alguna importància?

Poirot deixà la manta sobre el seient.

—Què té importància i què és el que no en té? Ningú no ho pot dir encara, però hem de registrar amb cura tots els petits detalls.

Tornaren al primer compartiment i un parell de minuts després arribà el revisor del vagó per ser interrogat.

—Us dieu Pierre Michel? —preguntà el comissari.

—Sí, Monsieur le Commissaire.

—M’agradaria que repetíssiu davant d’aquest senyor —digué Poirot— el que m’heu explicat sobre el que va passar a París.

—D’acord, Monsieur le Commissaire. Després de sortir de la Gare de Lyon, vaig venir per preparar els llits, creient que Madame estaria sopant, però s’havia fet servir una panera en el seu compartiment. Em digué que s’havia vist obligada a deixar la seva cambrera a París, i que per tant jo només havia de fer un llit. Entrà amb la panera del sopar al compartiment adjacent i s’assegué allí mentre jo feia el llit; després em digué que no volia que la despertessin d’hora al matí, puix que li agradava fer una bona dormida. Jo li vaig dir que ho havia entès i aleshores ella em digué bona nit.

—I vau entrar en el compartiment del costat?

—No, Monsieur.

—Aleshores, no vau poder observar si hi havia, entre l’equipatge, un maletí de tafilet escarlata?

—No, Monsieur, no em va ser possible.

—Hi hauria pogut haver un home amagat en el compartiment adjacent?

El revisor reflexionà.

—La porta estava mig oberta —digué—. Si hi havia un home darrere aquesta porta, jo no l’hauria pogut veure, però sí que l’hauria vist Madame, per força, quan entrà allí.

—D’acord —aprovà Poirot—. Hi ha alguna cosa més que ens pugueu explicar?

—Em sembla que això és tot, Monsieur. No puc recordar res més.

—I avui, aquest matí?

—Com havia manat Madame, no l’he despertada. Fins arribar prop de Cannes, no he gosat trucar a la porta. En no rebre cap resposta, l’he oberta. Semblava com si la senyora estigués dormint al llit. Li he tocat l’espatlla per despertar-la, i aleshores…

—I aleshores heu vist el que havia passat —afegí Poirot—. Très bien. Crec que això és tot el que volia saber.

—Espero, Monsieur le Commissaire, que jo no sigui culpable de cap negligència —digué l’home en un to suplicant—. Passar una cosa com aquesta en el Tren Blau! Es terrible!

—Podeu estar tranquil —el tranquil·litzà el comissari—. Es farà tot allò que calgui per tal que l’afer sigui tractat amb la més gran discreció possible, sempre en l’interès de la justícia. No puc creure que sigueu culpable de cap mena de negligència.

—I Monsieur le Commissaire informarà en aquest sentit a la Companyia?

—I tant que sí, home —respongué Mr. Caux amb impaciència—. Us podeu retirar.

L’home va obeir.

—Segons l’examen mèdic —digué el comissari—, aquesta senyora probablement ja havia mort abans que el tren arribés a Lió. Qui fou l’assassí, doncs? Pel que explica Mademoiselle, sembla prou clar que en algun punt del seu viatge s’havia de trobar amb aquell home del qual parlava. El fet de desfer-se de la cambrera sembla significatiu. Pujà l’home al tren, a París, i ella l’amagà en el compartiment del costat? En aquest cas, potser es van barallar i ell pogué matar-la en un accés de ràbia. Aquesta és una possibilitat. L’altra i, al meu parer, la més probable, és que l’assaltant fos un lladre que viatgés en el tren, que avancés pel passadís sense que el veiés el revisor, que la matés i que fugis amb el maletí de tafilet vermell, que sens dubte contenia joies de valor. El més probable és que abandonés el tren a Lió i ja hem telegrafiat a l’estació demanant tota mena de detalls sobre qualsevol persona a la qual s’hagués vist baixar del tren.

—I també pot haver baixat a Niça —suggerí Poirot.

—És possible —admeté el comissari—, però seria una acció molt agosarada.

Poirot deixà passar un minut abans de parlar, i digué:

—En el segon cas, vostè creu que era un vulgar lladre de tren?

El comissari arronsà les espatlles.

—Depèn. Hem de trobar la cambrera. És possible que ella tingui el maletí de tafilet vermell. En aquest cas, l’home del qual la difunta parlà a Mademoiselle pot estar implicat en el cas, i tractar-se d’un crim passional. Personalment, crec que la solució del lladre de trens és la més probable. Darrerament, aquests bandits s’han tornat molt audaços.

De sobte, Poirot esguardà Katherine.

—I vostè, Mademoiselle —preguntà—, no va sentir ni va veure res durant la nit?

—Res —contestà Katherine.

Poirot es dirigí al comissari i suggerí:

—Em sembla que no cal que li fem perdre més temps a Mademoiselle.

El comissari assentí i demanà:

—Oi que ens deixarà la seva adreça?

Katherine donà el nom de la vil·la de lady Tamplin i Poirot s’inclinà davant d’ella.

—Permetrà que la torni a veure, Mademoiselle? —preguntà—. O té tants amics que tot el seu temps estarà ocupat?

—Al contrari —replicà Katherine—, tindré molt de temps lliure i m’agradarà tornar-lo a veure.

—Excel·lent —digué Poirot amb un gest amistós—. Això serà un «roman policier» à nous. Investigarem junts aquest cas.





CAPÍTOL XII


Vil·la Marguerite

—Aleshores t’has trobat ficada realment en aquest embolic? —exclamà lady Tamplin amb enveja—. Que emocionant, estimada!

Obrí de bat a bat els seus ulls de color blau de porcellana i llançà un breu sospir.

—Un assassinat de debò —comentà Mr. Evans amb fruïció.

—En Chubby, és clar, no tenia idea que es tractés d’una cosa semblant —continuà lady Tamplin—; ell no podia imaginar, senzillament, per què volia parlar amb tu la policia. Quina oportunitat, estimada! Mira, jo crec que…, sí, estic segura que d’això se’n podria treure algun partit.

I una mirada calculadora alterà la ingenuïtat d’aquells ulls tan blaus.

Katherine se sentia lleugerament incòmoda. Estaven acabant de dinar i mirà alternativament les altres tres persones que seien al voltant de la taula. Lady Tamplin, plena de plans pràctics; Mr. Evans, somrient amb una ingènua satisfacció, i Lenox, amb un estrany somriure maligne a la cara, colrada pel sol.

—Una sort meravellosa —murmurà Chubby—; m’agradaria haver pogut venir amb vostè… i haver vist… totes les proves.

Katherine no deia res. La policia no li havia imposat cap mena de secret i era evidentment impossible suprimir els fets principals o tractar d’amagar-los a la seva amfitriona. Però desitjava haver pogut fer-ho.

—Sí —digué lady Tamplin, abandonant sobtadament el seu somieig—, crec que s’hauria de fer alguna cosa. Una curta narració, per exemple, escrita amb traça. Un testimoni ocular, un toc femení: «Com vaig parlar amb la víctima, sense imaginar que…», una cosa per l’estil, saps?

—Ximpleries! —comentà Lenox.

—No tens idea del que poden pagar els diaris per una mica de xafarderia —continuà lady Tamplin amb una veu suau i insinuant—. Escrita, és clar, per algú que ocupi una posició social realment impecable. Suposo que no t’agradaria fer-ho tu mateixa, Katherine estimada, però dóna’m només l’argument pelat i jo m’ocuparé de tota la resta. Mr. de Haviland és un bon amic meu. Tenim tots dos una mena d’acord; és un home encantador, ningú diria que es dedica al periodisme. Què me’n dius d’aquesta idea, Katherine?

—Preferiria no fer res —contestà secament Katherine.

Lady Tamplin quedà bastant desconcertada davant d’aquesta negativa tan contundent. Sospirà i retornà a l’elucidació de nous detalls.

—I dius que era una dona molt bonica? Qui sap qui devia ser. No vas sentir el nom?

—L’han mencionat —admeté Katherine—, però no el puc recordar. Has de tenir en compte que jo estava molt trastornada.

—I no m’estranya —digué Mr. Evans—; deu haver estat un xoc brutal.

Cal dubtar de si, encara que Katherine hagués recordat el nom, hauria reconegut aquest fet. L’implacable interrogatori de lady Tamplin l’estava posant nerviosa. Lenox, que era observadora a la seva manera, ho va advertir i invità Katherine a pujar a l’altre pis per ensenyar-li la seva habitació. La deixà allí, observant amablement abans de marxar:

—No li facis cas a la meva mare; si pogués, aprofitaria la mort de la seva àvia per guanyar uns quants penics.

Lenox baixà i trobà la seva mare i el seu padrastre parlant de la nou vinguda.

—Presentable —deia lady Tamplin—, força presentable. La seva roba és totalment correcta. Aquest vestit gris és el mateix model que duia Gladys Cooper a Palmeres d’Egipte.

—Has vist quins ulls té? —comentà Mr. Evans.

—No ens importen els seus ulls, Chubby —digué lady Tamplin amb impaciència—; estem parlant de coses més interessants.

—És clar, és clar —admeté Mr. Evans, replegant-se novament dins la seva petxina.

—A mi no em sembla gaire… mal·leable —opinà lady Tamplin, després de maldar per trobar la paraula adequada.

—Té tots els instints d’una gran senyora, com diuen en els llibres —manifestà Lenox, somrient.

—Una visió estreta de les coses —murmurà lady Tamplin—, però suposo que això és inevitable en les seves circumstàncies.

—Suposo que faràs el que puguis per ampliar-la —observà Lenox amb el mateix somriure—, però tindràs molta feina. Ja has vist, ara mateix, com s’ha clavat de potes a terra i s’ha negat a moure’s.

—Sigui com sigui —digué lady Tamplin amb una nota d’esperança—, a mi no em sembla gens gasiva. Hi ha persones que, quan toquen uns quants diners, els atribueixen una importància indeguda.

—Bé, a tu no et costarà pas gaire d’escurar-li la butxaca —observà Lenox—, i, al cap i a la fi, això és allò que més importa, oi? Per això ha vingut aquí.

—És la meva cosina —digué lady Tamplin amb dignitat.

—Cosina, oi? —preguntà Mr. Evans, despertant-se novament—. Suposo que puc dir-li Katherine, oi que sí?

—No té cap importància com li vulguis dir tu, Chubby —contestà lady Tamplin.

—D’acord —digué Mr. Evans—. Creus que juga al tennis? —afegí amb un to esperançat.

—És clar que no! —replicà lady Tamplin—. Ja t’he dit que era senyoreta de companyia. Les senyoretes de companyia no juguen al tennis, ni al golf. És possible que juguin al croquet, però sempre he sentit dir que passen el dia fent ganxet i rentant els gossos.

—Déu meu! —exclamà Mr. Evans—. Això fan?

Lenox pujà novament a la cambra de Katherine.

—Et puc ajudar? —preguntà, sense gaire entusiasme.

En contestar Katherine que no calia, Lenox s’assegué als peus del llit i esguardà atentament la invitada.

—Per què has vingut? —preguntà finalment—, a casa nostra, vull dir. Nosaltres no som de la teva classe.

—És que desitjo entrar a la societat.

—No siguis ximpleta —replicà Lenox, observant l’ombra d’un somriure en els llavis de l’altra—. Saps perfectament el que vull dir. No ets ni de bon tros com jo creia que series. Duus uns vestits força escaients, vull dir —sospirà—. A mi la roba no m’escau bé. Vaig néixer desairosa. I és llàstima, perquè els vestits m’entusiasmen.

—A mi també —digué Katherine—, però fins ara aquest entusiasme no m’ha servit de gaire. Creus que aquest és bonic?

Ella i Lenox comentaren uns quants models amb un fervor artístic.

—M’agrades, noia —féu Lenox de sobte—. He pujat per advertir-te que no et deixis enredar per la meva mare, però ara em sembla que no calia pas. Ets molt sincera i oberta i tot això que es diu, però no tens un pèl de ximple. Punyeta!, què vol ara?

La veu de lady Tamplin pujava com un gemec des de la planta baixa:

—Lenox, ha telefonat en Derek. Vol venir avui a sopar. Què et sembla? Vull dir si no hi ha cap plat estrany, com guatlles, per exemple…?

Lenox la tranquil·litzà i tornà a la cambra de Katherine. Feia una cara més radiant, menys malhumorada.

—Li agrada que vingui en Derek —digué—; a tu també t’agradarà.

—Qui és en Derek?

—És el fill de lord Leconbury. Està casat amb una americana molt rica. Les dones van de cap per ell.

—Per què?

—Les raons de sempre: molt ben plantat i un pinta. Totes es tornen boges per ell.

—Tu també?

—De vegades sí —reconegué Lenox—, però de vegades penso que m’agradaria casar-me amb un bon clergue, viure al camp i ocupar-me del jardí. —Féu una breu pausa i afegí—: Un clergue irlandès seria el millor, perquè aleshores podria caçar.

Passà una estona i la noia retornà al tema anterior de conversa.

—Derek té quelcom que és estrany. Tots els de la seva família estan una mica tocats de l’ala… només pensen en el joc, saps? Abans es jugaven les dones i les finques, i feien tota mena d’imprudències només pel gust de fer-les. Derek hauria estat el perfecte bandit de camins… atractiu i alegre, amb tot el posat més escaient —es dirigí vers la porta—. Bé, baixa quan et vingui de gust.

En trobar-se sola, Katherine va meditar una bona estona. De moment, es trobava totalment incòmoda i atabalada en aquell ambient. L’emoció d’aquell descobriment en el tren i la rebuda de la notícia pels seus nous amics li havien ferit la susceptibilitat. Pensà intensament en la dona assassinada. L’havia entristida la mort de Ruth, però no podia dir sincerament que la noia li hagués agradat. Havia endevinat perfectament l’implacable egoisme que era la nota destacada de la seva personalitat, i això li havia repugnat.

S’hi havia divertit i també li havia causat una mica de despit la fredor amb què l’altra havia prescindit d’ella després d’haver-la utilitzada. Katherine estava ben segura que aquella dona havia pres una certa decisió, però no endevinava quina podia haver estat. Fos quina fos, la mort hi havia intervingut i aleshores ja cap determinació no podia tenir sentit. Era estrany que un crim brutal hagués posat fi a aquell viatge fatal. I de sobte Katherine recordà un fet poc important, però que potser hauria hagut d’explicar a la policia… un fet que fins ara havia fugit de la seva memòria. Però, tenia alguna importància real? Havia cregut, certament, veure entrar un home en aquell compartiment, però comprenia que fàcilment s’havia pogut equivocar. Podia haver estat el compartiment següent, i, amb tota seguretat, aquell home no podia ser un lladre de trens. El recordava ben clarament, puix que l’havia vist en dues ocasions anteriors: una vegada al Savoy i l’altra a l’agència Cook. No, era indubtable que s’havia confós. Ell no havia entrat en el compartiment de la morta, i potser era millor que no n’hagués dit res a la policia. Si ho hagués fet, hauria pogut causar uns perjudicis incalculables.

Baixà per reunir-se amb els altres a la terrassa exterior. A través de les branques de mimosa, contemplà el blau de la Mediterrània i, mentre escoltava a mitges la conversa de lady Tamplin, s’alegrà de trobar-se allí. Allò era millor que St. Mary Mead.

Aquell vespre es posà el vestit de color malva que tenia el nom de soupir d’automne, i després de somriure en veure’s reflectida al mirall, baixà sentint, per primera vegada a la vida, una lleu sensació de timidesa.

Havien arribat gairebé tots els invitats de lady Tamplin, i com que el soroll era essencial per a les festes que ella oferia, la reunió semblava un galliner en plena activitat. Chubby es precipità envers Katherine, li oferí un còctel i la va adoptar sota la seva protecció.

—Oh, ja ets aquí, Derek! —cridà lady Tamplin en obrir-se la porta i entrar el darrer convidat—. Ara, almenys, podrem menjar alguna cosa. Em moro de gana!

Katherine mirà a través de la sala i tingué un ensurt. Així, aquell era en Derek…, i comprengué que no se sentia sorpresa. Sempre havia sabut que un dia coneixeria l’home que ja havia vist tres vegades per una curiosa cadena de coincidències. Pensà, també, que ell l’havia reconeguda. Féu una pausa sobtada mentre parlava amb lady Tamplin i després continuà, fent un esforç. Seguidament anaren tots a sopar i Katherine descobrí que l’havien col·locada al costat d’ell. Derek es tombà tot seguit envers ella amb un viu somriure.

—Sabia que no tardaria a conèixer-la —digué—, però mai no hauria somiat que fos aquí. Una vegada al Savoy i una vegada a l’agència Cook… i després de dues vegades sempre hi ha la tercera. No em digui que no em recorda o que mai no s’ha adonat de mi. Insisteixo que per força m’ha de recordar.

—Bé, sí que el recordo —reconegué Katherine—, però aquesta no és la tercera vegada que el veig. És la quarta. El vaig veure en el Tren Blau.

—El Tren Blau!

Hi hagué un canvi indefinible en la seva actitud, però ella no hauria pogut dir què fou. Era com si hagués rebut un cop, un disgust, però tot seguit preguntà amb indiferència:

—Què erà aquell mullader que han muntat aquest matí? Algú que s’havia mort, oi?

—Sí —contestà Katherine lentament—; s’havia mort algú.

—Ningú no ha de morir en un tren —observà Derek bromejant—. Crec que causa tota mena de complicaciones legals i internacionals, i dóna al tren una excusa per arribar encara més tard que de costum.

—Mr. Kettering? —Una robusta dama nord-americana que seia davant d’ell, s’inclinà endavant i li parlà amb el to deliberat, propi del seu país—. Mr. Kettering, crec que vostè ja no em recorda, i jo que creia que era un home tan encisador.

Derek s’avançà també per contestar-li, i Katherine se sentí totalment desorientada.

Kettering! Aquest era el nom, és clar! Ara el recordava…, però quina situació més estranya i irònica! Tenia al seu costat l’home a qui havia vist entrar en el compartiment de la seva muller la nit anterior, que l’havia deixada viva i bé, i ara sopava allí, totalment ignorant del destí que ella havia sofert. 1 d’això no se’n podia dubtar. Ell no sabia res.

Ara, un criat s’inclinava envers Derek, lliurant-li una nota i murmurant-li unes paraules a cau d’orella. Dirigint uns mots d’excusa a lady Tamplin, obrí el sobre i, mentre llegia, una expressió d’astorament li envaí la cara; després, esguardà la seva amfitriona.

—Això és veritablement extraordinari, Rosalie! Em sap greu, però hauré de deixar-vos. El prefecte de la policia em vol veure immediatament i no puc imaginar per què.

—Els teus pecats et persegueixen —observà Lenox.

—Segurament —admeté Derek—. És, probablement, alguna beneiteria, però crec que és millor que vagi a la Prefectura. I com gosa aquest individu deixar-me sense sopar? Ha de ser quelcom molt seriós per justificar aquesta temeritat —afegí rient, i enretirà la cadira i s’alçà.





CAPÍTOL XIII


Van Aldin rep un telegrama

El 15 de febrer, a la tarda, una espessa boira groga s’escampà sobre Londres. Rufus Van Aldin es trobava a la seva suite del Savoy i procurava compensar les condicions atmosfèriques treballant a doble pressió. Knighton estava molt content. Darrerament, li havia costat molt aconseguir que el seu patró es concentrés en els afers diaris, però quan havia intentat accelerar certes feines, Van Aldin l’havia frenat amb un parell de paraules. Tanmateix, ara semblava com si Van Aldin es lliurés a la feina amb una energia redoblada, i el secretari aprofitava l’oportunitat. Amb el seu tacte de sempre, collava els cargols d’una manera tan discreta que Van Aldin mai no ho sospitava.

Tanmateix, malgrat la seva immersió en els afers financers, un petit detall es mantenia present en el cap de Van Aldin. L’origen n’era una observació casual de Knighton, expressada pel secretari de manera totalment inconscient. Ara romania invisible, però penetrava gradualment, cada vegada més, en la consciència de Van Aldin, fins que aquest, malgrat la seva resistència, hagué de cedir davant de tanta insistència.

Escoltava el que deia Knighton amb la seva actitud usual de viva atenció, però en realitat cap d’aquelles paraules es gravava en la seva ment. Així i tot, assentí automàticament i el secretari va treure un altre paper. Mentre l’estava comprovant, Van Aldin parlà:

—Vols repetir-me això altra vegada, Knighton?

Per uns moments, Knighton quedà desorientat.

—Vol dir això, senyor? —preguntà, ensenyant un dens informe escrit a màquina.

—No, no —contestà Van Aidin—; vull dir el que m’has explicat abans. Allò que aquesta darrere nit has vist la cambrera de Ruth aquí, a París. És que no ho entenc. T’has d’haver equivocat.

—No em podia equivocar; en realitat, vaig parlar amb ella.

—Bé, doncs torna a explicar-m’ho tot.

Knighton obeí i explicà:

—Havia acabat la gestió amb en Bartheimers i tornava al Ritz per recollir el meu equipatge abans de sopar i agafar el tren de les nou a la Gare du Nord. Davant del taulell de recepció vaig veure una dona i vaig tenir la seguretat que era la cambrera de Mrs. Kettering. M’hi vaig apropar i li vaig preguntar si Mrs. Kettering s’hostatjava allí.

—Sí, sí —digué Van Aldin—, és clar. Naturalment. I ella et digué que Ruth se n’havia anat a la Riviera i l’havia enviada a ella al Ritz per esperar allí noves instruccions.

—Això mateix, senyor.

—És molt estrany —comentà Van Aldin—. Veritablement molt estrany, a menys que la dona hagués comès alguna impertinència o quelcom per l’estil.

—En aquest cas —objectà Knighton—, segurament Mrs. Kettering li hauria donat una certa quantitat i li hauria dit que tornés a Anglaterra. Difícilment l’hauria enviada al Ritz.

—No —murmurà el milionari—, això és veritat.

Anava a afegir alguna cosa més, però es va contenir. Apreciava molt Knighton i confiava en ell, però no podia discutir els afers privats de la seva filla amb el seu secretari. Ja li havia dolgut la manca de franquesa de Ruth i, ara, aquesta informació casual que li havia arribat encara l’havia desconcertat més.

Per què Ruth s’havia separat a París de la seva cambrera? Quin motiu o quina finalitat podia tenir per fer-ho?

Reflexionà uns moments sobre aquella curiosa combinació de l’atzar. Com podia haver pensat Ruth que, per la més improbable de les coincidències, la primera persona amb la qual la cambrera es trobaria a París seria el secretari del seu pare? Bé, però així s’esdevenien moltes coses. I així era, també, com s’esbrinaven algunes coses.

Parpellejà en formar mentalment aquesta darrere frase, que havia brollat amb total naturalitat del seu cap. Hi havia quelcom per «esbrinar»? Odiava fer-se aquesta pregunta, però indubtablement tenia la resposta. I la resposta era —n’estava segur— Armand de la Roche.

Era dolorós per Van Aldin que una filla seva pogués ser engalipada per un home com aquell, però es veia obligat a admetre que ella es trobava en bona companyia…, que altres dones de bona família i intel·ligents havien sucumbit amb la mateixa facilitat davant la fascinació del comte. Els homes el classificaven sense dificultat, però les dones no.

Buscà aleshores una frase que foragités qualsevol sospita que el seu secretari pogués tenir.

—La Ruth sempre canvia d’opinió d’un moment a l’altre —comentà, i després afegí, amb un to que volia ser despreocupat—: I la cambrera no va donar cap explicació… sobre aquest canvi de plans?

També Knighton procurà que la seva veu fos ben natural en contestar:

—Va dir, senyor, que Mrs. Kettering havia trobat inesperadament una amistat.

—Sí?

L’orella alerta del secretari captà la nota de tensió que s’amagava sota aquell to aparentment casual.

—Home o dona? —insistí aleshores Van Aldin.

—Crec que va parlar d’un home, senyor.

Van Aldin assentí en silenci. S’estaven acomplint els seus pitjors temors. Abandonà la cadira i començà a passejar d’un extrem a l’altre de l’habitació, com era el seu costum quan estava nerviós. Finalment, incapaç de contenir més temps els seus sentiments, explotà:

—Hi ha una cosa que cap home no pot fer, i és aconseguir que una dona escolti la veu de la raó. No sé per què, però sembla com si no tinguessin cap mena de sentit comú. Que no em parlin de l’instint femení, perquè tothom sap que una dona és l’objectiu més segur per a qualsevol bandarra estafador. Ni una de cada deu coneix un brètol quan el té al davant, i pot enganyar-les qualsevol home ben plantat i que sàpiga dir quatre bestieses amables. Si m’hagués fet cas…

El van interrompre. Un grum de l’hotel entrà amb un telegrama. Van Aldin l’obrí i la cara se li tornà blanca com el guix. S’agafà al respatller d’una cadira per sostenir-se i amb un gest indicà al grum que marxés.

—Què passa, senyor?

Knighton s’havia alçat, alarmat.

—Ruth! —exclamà Van Aldin amb veu ronca.

—Mrs. Kettering?

—Morta!

—Un accident del tren?

Van Aldin negà amb el cap.

—No. Pel que diu aquí, sembla que també l’han robada. No empren la paraula, Knighton, però la meva pobra filla ha estat assassinada.

—Déu meu, senyor!

Van Aldin copejà el telegrama amb l’índex.

—L’envia la policia de Niça. Hi haig d’anar amb el primer tren.

Knighton fou tan eficient com sempre. Consultà el rellotge.

—Surt a les cinc de Victoria, senyor.

—Això mateix. Tu vindràs amb mi, Knighton. Avisa el meu criat, l’Archer, i prepara les teves coses. Ocupa’t de tot el d’aquí. Jo vull anar un moment a Curzon Street.

Trucà el telèfon amb estridència i el secretari despenjà l’auricular.

—Sí? Qui és? —i després, dirigint-se a Van Aldin—: Mr. Goby, senyor.

—En Goby? No el puc veure ara. No…, espera, tenim molt temps. Digues que pugi.

Van Aldin era un home fort. Ja havia recuperat aquella calma fèrria de sempre. Poques persones haurien observat res de particular en ell quan saludà Mr. Goby.

—No tinc gaire temps, Goby. M’heu de dir alguna cosa important?

Mr. Goby tossí.

—Els moviments de Mr. Kettering, senyor. Vostè volia ser-ne informat.

—I bé?

—Mr. Kettering, senyor, marxà de Londres ahir al matí, per anar a la Riviera.

—Què?

El to de la seva veu degué sobresaltar Mr. Goby, perquè aquest digne cavaller abandonà la seva pràctica usual de no esguardar mai la persona amb la qual estava parlant, i dirigí una furtiva mirada al milionari.

—Quin tren va agafar? —inquirí Van Aldin.

—El Tren Blau, senyor.

Mr. Goby tossí novament i parlà dirigint-se al rellotge situat sobre l’escalfapanxes:

—Mademoiselle Mirelle, la ballarina del Parthenon, va marxar amb el mateix tren.





CAPÍTOL XIV


La història d’Ada Mason

—No us puc expressar degudament, Monsieur, el nostre horror, la nostra consternació i el profund respecte que sentim pel vostre dolor.

Així s’adreçà Mr. Carrège, el jutge d’instrucció, a Van Aldin. Mr. Caux, el comissari, féu amb el coll uns sorolls que volien representar una manifestació de condolença. Amb un gest brusc, Van Aldin rebutjà horror, consternació i condolences. L’escena tenia lloc al despatx del magistrat a Niça, i, a més de Mr. Carrège, el comissari i Van Aldin hi havia una altra persona a l’habitació. Fou aquesta persona qui parlà ara.

—Mr. Van Aldin —digué— desitja que s’actuï ràpidament.

—Ah! —exclamà el comissari—. Encara no els havia presentat! Mr. Van Aldin, aquest senyor es Mr. Hercule Poirot; indubtablement haurà sentit parlar d’ell. Encara que fa anys que es retirà de la seva professió, el seu nom és encara reconegut com el d’un dels millors detectius del món.

—És un honor conèixer-lo, Mr. Poirot —digué Van Aldin, emprant mecànicament una fórmula que havia abandonat ja feia anys—. S’ha retirat de la professió?

—Així és, Monsieur. Ara frueixo del món.

I l’homenet féu un gest grandiloqüent envers Mr. Van Aldin.

—Casualment, Mr. Poirot viatjava en el Tren Blau —explicà el comissari—, i ha tingut l’amabilitat d’ajudar-nos amb la seva vasta experiència.

El milionari mirà Poirot de fit a fit i després digué, inesperadament:

—Sóc un home molt ric, Mr. Poirot. Es diu que un home ric actua amb la creença que pot comprar-ho tot i a tothom. Això no és veritat. Sóc, a la meva manera, un home important, i un home important sempre pot demanar un favor a un altre home important.

Poirot assentí ràpidament amb un gest de comprensió.

—Això està molt ben dit, Mr. Van Aldin. Em pot considerar totalment al seu servei.

—Gràcies —contestà Van Aldin—. Només puc dir que em vingui a veure en qualsevol moment i constatarà que no sóc desagraït. I ara, senyors, a treballar!

—Proposo —digué Mr. Corrège— interrogar la cambrera, Ada Mason. Tinc entès que és aquí, oi?

—Sí —contestà Van Aldin—. L’hem recollida a París, quan hi hem passat. Es va commoure molt en assabentar-se de la mort de la seva mestressa, però el que ella explica té perfecta coherència.

—Que entri, doncs —ordenà Mr. Carrège.

Pitjà el timbre del seu escriptori i uns moments després Ada Mason entrà al despatx.

Anava correctament vestida de negre, i tenia la punta del nas vermella. Havia canviat els seus guants grisos de viatge per uns altres negres de pell de Suècia. Esguardà amb una certa vacil·lació el despatx del magistrat i la presència del pare de la seva mestressa semblà alleujar-la. El magistrat es vantava del seu tacte i féu tot el que pogué per tranquil·litzar-la. L’ajudà en aquesta tasca Poirot, que actuava com a intèrpret i que amb la seva actitud amable donà un nou aplom a l’anglesa.

—Oi que us dieu Ada Mason?

—Ada Beatrice són els meus noms de pila, senyor —va dir Mason.

—Exactament. I sabem comprendre, Mason, que tot això ha estat molt dolorós.

—Oh, i tant que sí, senyor! He treballat amb moltes senyores i espero que sempre satisfactòriament, i mai no havia imaginat que pogués passar una cosa semblant en cap dels llocs on he servit.

—No, és clar que no —ajudà Mr. Carrège.

—Naturalment, he llegit coses com aquesta en els diaris dominicals. I a més, sempre he tingut entès que aquests trens estrangers…

S’interrompé sobtadament en recordar que els senyors que parlaven ara amb ella tenien la mateixa nacionalitat dels trens.

—Parlem ara d’aquest afer —digué Mr. Carrège—. Crec que quan vau sortir de Londres no s’havia parlat del fet que vós us quedéssiu a París, oi que no?

—No, senyor, i tant que no. Anàvem directament a Niça.

—Havíeu anat a l’estranger alguna altra vegada, amb la vostra senyora?

—No, senyor. Només feia dos mesos que jo treballava a casa seva.

—Tenia ella l’aspecte de sempre quan va iniciar aquest viatge?

—Estava amoïnada i una mica disgustada; es mostrava irritable i era més aviat difícil complaure-la.

Mr. Carrège assentí amb el cap.

—Vejam, Mason, quan es parlà per primera vegada perquè us quedéssiu a París?

—Fou en un lloc que en diuen la Gare de Lyon, senyor. La meva senyora tenia ganes de baixar i passejar una estona per l’andana. Anava a sortir al passadís quan de sobte llançà una exclamació i tornà al compartiment amb un senyor. Aleshores tancà la porta entre el seu compartiment i el meu, perquè jo no veiés ni sentís res, fins que de sobte la tornà a obrir i em va dir que havia canviat els seus plans. Em va donar diners i em va dir que baixés i anés al Ritz. Em digué que allí la coneixien molt i que em donarien una cambra. Jo havia d’esperar allí fins que rebés notícies seves; em telegrafiaria dient-me què havia de fer. Vaig tenir el temps just per recollir les meves coses i baixar del tren abans que aquest arranqués. Va ser tot molt precipitat.

—I mentre Mrs. Kettering us deia tot això, on era aquell senyor?

—A l’altre compartiment, mirant per la finestra.

—Ens el podeu descriure?

—Bé, senyor, és que gairebé no el vaig veure. Gairebé sempre em donava l’esquena. Només puc dir que era un senyor alt i morè. Vestia com qualsevol altre senyor com cal, amb un abric blau fosc i un barret gris.

—Era un dels passatgers del tren?

—No ho crec, senyor. Em va semblar que havia vingut a l’estació per veure Mrs. Kettering. És clar que hauria pogut ser un dels passatgers; no ho havia pensat.

Mason semblava estar una mica neguitosa en pensar en aquesta possibilitat, i Mr. Carrège passà ràpidament a un altre tema.

—Més tard, la vostra senyora demanà al revisor que l’endemà al matí no la despertessin aviat. Creieu que això era una cosa normal en ella?

—Ja ho crec, senyor! La senyora mai no esmorzava i no dormia bé les nits, i per això li agradava dormir fins tard.

Novament, Mr. Carrège canvià de tema.

—Entre l’equipatge hi havia un maletí de tafilet escarlata, oi que sí? —preguntà—. Era l’estoig de joies de la senyora?

—Sí, senyor.

—Vau dur aquest maletí al Ritz?

—Jo dur l’estoig de joies de la senyora al Ritz? Oh, i tant que no, senyor! —Mason parlava amb un to d’horror.

—El vau deixar al vagó?

—Sí, senyor.

—Sabeu si la vostra senyora solia dur moltes joies?

—Moltes, senyor. A vegades, em feia sentir una mica intranquil·la, amb totes aquestes històries de robatoris a l’estranger que una sent explicar. Sé que estaven assegurades, però de tota manera semblava un risc molt gros. Però si la senyora em va dir que només els robins valien centenars de milers de lliures…

—Els robins! Quins robins? —cridà sobtadament Van Aldin.

Mason es tombà vers ell.

—Crec que vostè els hi va regalar, senyor, no fa pas gaire temps.

—Déu meu! —exclamà Van Aldin—. No em digueu que s’havia endut aquells robins! Jo li vaig dir que els diposités al banc!

Mason tossí discretament com corresponia fer a una cambrera de casa bona. Tanmateix, aquella tos expressà, amb més claredat que qualsevol paraula, que la mestressa de Mason havia estat una senyora que feia el que li passava pel cap.

—La pobra Ruth devia estar ben boja —murmurà Van Aldin—. Què podia haver-la posseït?

Ara fou Mr. Carrège qui deixà escapar una tosseta, també significativa, i que aconseguí cridar l’atenció de Van Aldin.

—Per ara —digué Mr. Carrège, dirigint-se a Mason—, crec que això és tot. Si voleu fer el favor de passar a l’altra habitació, Mademoiselle, us llegiran les preguntes i respostes, i si hi esteu d’acord, ho firmareu.

Mason sortí, escortada per l’escrivent, i Van Aldin preguntà immediatament al magistrat:

—I bé?

Mr. Carrège obrí un calaix de la seva taula, en va treure una carta i la lliurà a Van Aldin.

—Això va ser trobat a la bossa de mà de Madame.

La carta deia:


CHÈRE AMIE: Us obeiré; seré prudent, discret… totes aquelles coses que més odia un enamorat. Potser París hauria estat una imprudència, però les Illes d’Or estan allunyades del món, i pots tenir la seguretat que res no se’n sabrà. És propi de tu i de la teva divina simpatia estar tan interessada pel llibre sobre joies famoses que estic escrivint. Serà, certament, un privilegi extraordinari veure i tocar, realment, aquests robins històrics. Dedico un text especial al «Cor de foc». Ets meravellosa! Aviat et compensaré tots aquests anys tan tristos de separació i buit. T’adora sempre,

Armand





CAPÍTOL XV


El compte de la Roche

Van Aldin llegí la carta en silenci. La cara se li tornà d’un colèric color vermell fosc. Els homes que l’observaven veieren com se li inflaven les venes del front i com les mans, grosses i fortes, es tancaven inconscientment. Tornà la carta sense dir un mot. Mr. Carrège estava contemplant el seu escriptori amb una gran atenció, Mr. Caux tenia la mirada clavada al sostre, i Mr. Hercule Poirot extreia amb tota cura un bri de pols de la mànega de l’americana. Amb el més gran tacte, cap d’ells no mirà Van Aldin.

Fou Mr. Carrège, conscient de la seva categoria i els seus deures qui abordà aquell tema desagradable.

—Potser vostè, Monsieur —murmurà—, sap qui… va escriure aquesta carta?

—Sí que ho sé —replicà Van Aldin amb ira.

—Sí?

—Un brètol que es fa dir comte de la Roche.

Hi hagué una pausa i després Mr. Poirot s’apropà, endreçà un regle sobre la taula de jutge i finalment es dirigí al milionari:

—Mr. Van Aldin, tots reconeixem, reconeixem sincerament, la pena que li ha de fer parlar d’aquestes qüestions, però cregui’m, Monsieur, ara no es pot amagar res. Si s’ha de fer justícia, ho hem de saber tot. Si vol reflexionar uns moments, comprendrà clarament que ha de ser així.

Van Aldin romangué silenciós uns moments i després, com a contracor, mogué el cap en senyal d’assentiment.

—Té tota la raó, Mr. Poirot —digué—. Encara que sigui penós, no tinc dret a ocultar res.

El comissari sospirà alleujat i el magistrat s’acomodà en el seu seient i s’ajustà les ulleres sobre el seu nas llarg i prim.

—Potser ens voldrà explicar, a la seva manera, Mr. Van Aldin —digué—, tot el que sap d’aquest senyor.

—Tot va començar fa onze o dotze anys… a París. La meva filla era aleshores una noieta plena d’idees poca-soltes i romàntiques, com són totes les jovenetes. Sense jo saber-ho, conegué aquest comte de la Roche. Potser vostès n’han sentit parlar?

El comissari i Poirot assentiren amb el cap.

—Es fa dir comte de la Roche —continuà Van Aldin—, però jo dubto molt que tingui cap dret a aquest títol.

—No trobaríem el seu nom a l’Almanac de Gotha —admeté el comissari.

—Això és el que jo vaig descobrir —digué Van Aldin—. L’individu era un bandarra ben plantat i amb bons modals, i amb una fascinació fatal per les dones. Ruth es va mig enamorar d’ell, però jo vaig tallar ben aviat l’afer. Aquell home no era més que un vulgar estafador.

—Té tota la raó —manifestà el comissari—. Coneixem prou bé el comte de la Roche. Si hagués estat possible, fa molt temps que li hauríem parat els peus, però, ma foi!, la cosa no és tan fàcil, puix que l’home és astut i els seus afers sempre impliquen dones d’alta posició social. Si aconsegueix diners d’elles amb falsos pretextos o com a producte del xantatge, eh bien!, com és natural no el podem acusar. No serviria de res quedar com una colla de babaus davant els ulls de tot el món, i ell té un poder extraordinari amb les dones.

—És així —admeté el milionari—. Bé, tal com he dit, vaig posar punt final a aquella relació, d’una manera expeditiva. Li vaig dir a Ruth, sense embuts, quina mena d’home era ell, i no va tenir més remei que creure’m. Un any després, més o menys, ella va conèixer el qui avui és el seu marit i s’hi va casar. Per part meva, vaig creure que l’afer quedava resolt, peròfa només una setmana em vaig assabentar, amb gran sorpresa, que la meva filla havia reprès la seva relació amb el comte de la Roche. L’havia vist sovint a Londres i a París. Li vaig retreure aquesta imprudència, perquè ara els puc dir, senyors, que per la meva insistència, ella es disposava a presentar una demanda de divorci contra el seu marit.

—Això és molt interessant —comentà Poirot, amb la vista fixa en el sostre.

Valdin l’esguardà severament i després continuà:

—Li vaig fer observar que era una bogeria continuar veient el comte en aquestes circumstàncies, i em sembla que va estar d’acord amb mi.

El magistrat tossí delicadament.

—Però segons aquesta carta… —començà, i tot seguit s’interrompé.

Van Aldin avançà bel·licosament el mentó.

—Ja ho sé. No serveix de res dissimular les coses. Encara que sigui desagradable, hem d’encarar-nos amb els fets. Sembla evident que la Ruth tenia programat anar a París i trobar-se allí amb el comte de la Roche. Malgrat les meves advertències, es veu que va escriure al comte suggerint-li un canvi del lloc de la trobada.

—Les Illes d’Or —digué el comissari— estan situades davant de Hyères, i són un lloc llunyà i romàntic.

Van Aldin assentí amb el cap i exclamà amb rancor:

—Valga’m Déu! Com podia ser tan ximple la meva filla? Tota aquesta història d’escriure un llibre sobre joies… Des del primer moment, ell anava darrere els robins!

—Són uns robins molt famosos —digué Poirot—, que havien format part de les joies de la Corona de Rússia; són exemplars únics en el seu estil i el seu valor és gairebé fabulós. Ha circulat el rumor que, darrerament, han estat adquirits per un nord-americà. Podem arribar a la conclusió, Monsieur, que vostè en va ser el comprador?

—Sí —contestà Van Aldin—. Fa deu dies, a París, me’ls vaig quedar.

—Perdoni, Monsieur, però feia temps que n’estava negociant l’adquisició?

—Més de dos mesos. Per què?

—Aquestes coses se saben —digué Poirot—, sempre hi ha molta gent darrere la pista de joies com aquestes.

L’americà féu una ganyota.

—Recordo —digué amb veu entristida— una broma que li vaig fer a la Ruth quan li vaig donar els robins. Li vaig dir que no se’ls endugués a la Riviera, perquè jo no em podia permetre el luxe que la robessin i la matessin per culpa de les joies. Déu meu! A vegades es diuen coses… sense pensar que un dia es poden convertir en veritats.

Hi hagué un silenci respectuós, i després Poirot parlà amb perfecta normalitat.

—Ordenem els fets amb tota precisió. Segons la nostra actual teoria, l’ordre és el següent. El comte de la Roche s’assabenta que vostè ha comprat aquestes joies. Mitjançant un fàcil estratagema, indueix Madame Kettering a dur les joies. Aleshores, ell és l’home que Mason va veure al tren, a París.

Els altres tres expressaren llur assentiment, i Poirot continuà:

—Madame se sorprèn en veure’l, però ell arranja ràpidament la situació. Allunyen Mason i s’encarrega una panera amb el sopar. Sabem, pel revisor, que aquest va preparar el llit en el primer compartiment, però que no entrà en el segon compartiment, i que allí hi podia haver un home amagat. Fins aquí, el comte s’hauria pogut ocultar perfectament. Ningú no està assabentat de la seva presència al tren, excepte Madame, i ha procurat que la cambrera no li veiés la cara. Tot el que ella ha pogut dir és que era alt i morè. Tot forma part d’una vaguetat molt convenient. Estan sols… i el tren continua marxant en plena nit. No hi haurà crits ni lluita, perquè l’home és, així ho creu ella, el seu amant —es tombà vers Van Aldin, amb una expressió amable—. La mort, Monsieur, devia produir-se quasi instantàniament. Deixarem això de banda. El comte agafa el maletí de joies que té a l’abast de la mà i poc temps després el tren arriba a Lió.

Mr. Carrège assentí per expressar la seva aprovació.

—Exactament. El revisor baixà del tren. Li fou fàcil al nostre home abandonar també el tren sense que ningú no el veiés, i també li fou fàcil agafar un tren que el dugués a París o a qualsevol altre lloc. I el crim quedaria classificat com a un vulgar, robatori de tren. Si no haguéssim trobat la carta a la bossa de Madame, ni tan sols hauríem esmentat el comte.

—Va fer una badada no registrant aquella bossa —declarà el comissari.

—Indubtablement, creia que ella havia destruït la carta. Fou, i perdoni’m, senyor, una indiscreció de principiant conservaria.

—Així i tot —murmurà Poirot—, era una indiscreció que el comte hauria pogut preveure.

—Què vol dir?

—Vull dir que tots estem d’acord en un punt, i és que hi ha un tema que el comte coneix a fons: les dones. Com és que, coneixent tant les dones, no va preveure que Madame podia haver conservat aquella carta?

—Sí, sí… —digué el magistrat, no gaire convençut—, el que vostè diu té un cert pes, però ja sap que en certs moments hi ha home que no es controla totalment. No raona amb calma. Mon Dieu! —afegí amb vehemència—, si els nostres criminals no perdessin el cap i actuessin sempre amb intel·ligència, com els capturaríem?

Poirot somrigué sense dir res i l’altre continuà:

—A mi em sembla un cas molt clar, però difícil de provar. El comte és un individu astut i si la cambrera no el pot identificar…

—Cosa molt improbable —intervingué Poirot.

—És veritat, és veritat —el magistrat es fregà el mentó—. La cosa serà ben difícil.

—Si de fet ell va cometre el crim… —començà a dir Poirot, però Mr. Caux l’interrompé.

—I per què diu si!

—Sí, Monsieur le Commissaire, dic si.

L’altre l’esguardà fixament.

—Té raó —digué finalment—, correm massa. Es possible que el comte tingui una coartada. I aleshores quedaríem en ridícul.

—Ah, ça par exemple —replicà Poirot—, no té pas massa importància. Naturalment, si ell va cometre el crim tindrà una coartada. Un home amb l’experiència del comte no deixa de prendre precaucions. No, jo dic si per una raó molt definida.

—I quina és?

Poirot alçà emfàticament l’índex.

—La psicologia.

—Com diu? —exclamà el comissari.

—Manca la psicologia. El comte és un brètol, d’acord. Es proposa robar les joies de Madame, també d’acord. Però és el tipus d’home que comet un assassinat? Jo dic que no! Un home del tipus del comte és sempre un covard i no accepta cap risc. Juga amb seguretat el que els anglesos en diuen la carta més ferma, però assassinar, mil vegades no! —i mogué el cap amb una expressió de rebuig.

Tanmateix, el magistrat no es mostrava disposat a estar d’acord amb ell.

—Sempre arriba el dia en què aquesta gentussa perd el cap i va massa lluny —observà sentenciosament—. Indubtablement, aquest és el nostre cas. I no és que vulgui estar en desacord amb vostè, Mr. Poirot…

—Era només una opinió —s’apressà a explicar Poirot—. El cas està, és clar, a les seves mans, i vostè farà allò que li sembli més adequat.

—Jo estic ben convençut que el comte de la Roche és l’home que necessitem —afirmà Mr. Carrège—. Hi està d’acord, Monsieur le Commissaire?

—Totalment.

—I vostè, Mr. Van Aldin?

—Sí —contestà el milionari—. Sí, aquest home és un perfecte bandarra, no cal pas dubtar-ne.

—Temo que serà difícil posar-li la mà al damunt —digué el magistrat—, però farem tot el que poguem. Enviarem tot seguit instruccions telegràfiques.

—Permeti’m que l’ajudi —demanà Poirot—. No crec que hi hagi massa dificultats.

—Què diu?

Els altres el miraren astorats i l’homenet els contestà amb un somriure benèvol.

—Saber coses forma part del meu ofici —explicà—. El comte és un home intel·ligent. En aquest moment es troba en una vil·la que ha llogat, la Vil·la Marina, a Antibes.





CAPÍTOL XVI


Poirot comenta el cas

Tots miraren respectuosament Mr. Poirot. No es podia dubtar que l’homenet s’havia anotat un punt important. El comissari es posà a riure, però amb un to bastant fals.

—Ens està ensenyant l’ofici! —exclamà—. Mr. Poirot sap més que la policia!

Poirot, complagut, esguardà el sostre, tot i adoptant un posat de falsa modèstia.

—I què més puc fer? És el meu petit hobby —murmurà— esbrinar coses. Tinc, és clar, temps per dedicar-m’hi. No pesen sobre les meves espatlles gaires afers.

—Ah! —exclamà aleshores el comissari, movent el cap d’una banda a l’altra—. Jo, en canvi… —i féu un gest exagerat per indicar la càrrega que duia sobre les seves.

Poirot es tombà de sobte vers Van Aldin.

—Està d’acord, Monsieur, amb aquesta opinió? Vostè està segur que el comte de la Roche és l’assassí?

—Bé, jo diria que… sí, certament.

Una nota de reserva a la resposta, féu que el magistrat mirés amb curiositat l’americà. Semblà que Van Aldin s’adonés de l’escrutini i féu un esforç com si volgués dissipar alguna preocupació.

—I el meu gendre? —preguntà—. Algú li ha donat la notícia? Tinc entès que es troba a Niça.

—I tant que sí, Monsieur —el comissari titubejà, però va murmurar discretament—: Suposo que estarà informat, Mr. Van Aldin, del fet que Mr. Kettering fou també un dels passatgers del Tren Blau aquella nit?

El milionari assentí amb el cap i contestà lacònicament:

—Ho vaig saber abans de sortir de Londres.

—Ell ens diu —continuà el comissari— que no tenia idea que la seva muller viatgés en el tren.

—Suposo que no —observà Van Aldin amb una ganyota—. Hauria tingut un bon ensurt si se l’hagués trobada allí!

Els altres tres homes l’esguardaren interrogativament.

—No tindré pèls a la llengua —anuncià Van Aldin sense embuts—. Ningú no sap allò que va haver d’aguantar la meva pobra filla. Derek Kettering no viatjava sol. L’acompanyava una dona.

—Sí?

—Mirelle…, la ballarina.

Mr. Carrège i el comissari canviaren mirades i mogueren el cap, com si confirmessin alguna conversa anterior. Mr. Carrège s’arrepapà en el seient, ajuntà les mans i contemplà el sostre.

—Ah! —murmurà—. Se n’ha parlat —tossí—. S’han sentit rumors.

—La dama —digué Mr. Caux— és molt coneguda.

—I també —afegí Poirot en veu baixa— molt cara.

Van Aldin havia envermellit intensament. S’inclinà endavant i descarregà un fort cop de puny sobre la taula.

—Escoltin! —cridà—. El meu gendre és un altre bandarra!

Els esguardà a tots, passant d’una cara a l’altra.

—Oh, sí, ja ho sé —continuà—. Un bon aspecte i un tracte afable i simpàtic. A mi també em va enganyar una vegada. Suposo que ha fingit que se li trencava el cor quan li han donat la noticia…, això si és que no n’estava ja assabentat.

—Sí, fou una sorpresa per a ell. Estava aclaparat.

—Maleït hipòcrita! —exclamà Van Aldin—. Ha simulat un gran disgust, oi?

—No… —contestà el comissari amb cautela—. Jo no ho diria, això…, oi, Mr. Carrège?

El magistrat uní les puntes dels dits i va mig tancar els ulls.

—Sorpresa, desconcert, horror…, tot això sí —declarà amb un to judicial—. Una gran pena, no…, jo diria que no.

Hercule Poirot tomà a parlar.

—Permeti’m que li pregunti, Mr. Van Aldin, si Mr. Kettering surt beneficiat amb la mort de la seva muller.

—Es beneficia d’un parell de milions —contestà Van Aldin.

—De dòlars?

—De lliures. Vaig donar aquesta suma a Ruth quan es va casar. No havia fet testament i no deixa fills; per tant, els diners aniran a parar al seu marit.

—Del qual estava a punt de divorciar-se —murmurà Poirot—. Sí, précisément.

El comissari es tombà i l’esguardà severament.

—Vol dir que…? —començà a dir.

—No vull dir res —replicà Poirot—, ordeno els fets i això és tot.

Van Aldin el mirà amb un principi d’interès, i l’homenet s’alçà.

—No crec que ara pugui ser-li de més utilitat, Mr. le Juge —digué cortesament, saludant Mr. Carrège amb una breu inclinació—. Em tindrà informat sobre el curs dels esdeveniments? Serà una gran amabilitat per part seva.

—I tant…, en pot estar ben segur.

—No em necessiten més? —preguntà Mr. Van Aldin.

—No, Monsieur, de moment tenim tota la informació que ens cal.

—Aleshores, acompanyaré una mica Mr. Poirot. És a dir, si ell no hi té inconvenient.

—Serà un plaer, Monsieur —digué l’homenet inclinant-se.

Van Aldin encengué un cigar ben gros, després d’haver-ne ofert un a Poirot, que el va refusar i va encendre un dels seus diminuts cigarrets. Home de fort caràcter, Van Aldin semblava ser ja el mateix de cada dia, amb tot el seu aspecte normal. Després de caminar una estona en silenci, el milionari digué:

—Tinc entès, Mr. Poirot, que vostè ja no exerceix la seva professió?

—Així és, Monsieur. Frueixo del món.

—Tanmateix, en aquest afer està ajudant la policia, oi?

—Monsieur, si un metge passa pel carrer i es produeix un accident, diu: «M’he retirat de la meva professió, continuaré el passeig», quan algú s’està dessagnant davant d’ell? Si jo m’hagués trobat ja a Niça i la policia m’hagués vingut a buscar per demanar-me que els ajudés, jo hauria refusat. Però aquest cas el bon Déu me’l va posar al mig del meu camí.

—Vostè es trobava allí —digué Van Aldin, pensarós—. Va examinar el compartiment, oi?

Poirot assentí amb el cap.

—Indubtablement, va trobar coses que li resultaren, diríem, suggestives, oi?

—És possible —contestà Poirot.

—Suposo que ja veu on vull anar a parar —continuà Van Aldin—. A mi em sembla que el cas contra el comte de la Roche està perfectament clar, però jo no sóc un beneit. L’he estat observant durant la darrere hora i comprenc que, per alguna raó que vostè sap, no està d’acord amb aquesta teoria. És així?

Poirot arronsà les espatlles.

—Puc estar equivocat.

—Doncs parlem del favor que jo li vull demanar. Actuarà en aquest cas, per a mi?

—Per a vostè, personalment?

—Això és el que vull dir.

Mr. Poirot restà silenciós uns moments. Després afegí:

—S’adona del que m’està demanant?

—Crec que sí —replicà Van Aldin.

—Molt bé —digué Poirot—. Accepto. Però en aquest cas, vull contestes molt franques a les meves preguntes.

—Ja hi pot comptar. Això queda ben entès.

L’actitud de Poirot canvià; sobtadament es féu brusca, de cara a la feina.

—Aquesta qüestió del divorci —digué—. Vostè va aconsellar la seva filla que el demanés?

—Sí.

—Quan?

—Fa uns deu dies. Havia rebut una carta seva, queixant-se de la conducta del seu marit, i jo li vaig dir sense embuts que el divorci era l’únic remei.

—En quin sentit es queixava ella de la conducta del marit?

—El veien acompanyant una dona molt coneguda, de la qual ja hem parlat… aquella Mirelle.

—La ballarina? Molt bé! I Madame Kettering no ho suportava? Estimava molt el seu marit?

—Bé, jo no ho diria pas —contestà Van Aldin titubejant.

—No era el seu cor el que patia, era el seu orgull… És això el que diria?

—Sí, crec que es pot dir això.

—Tinc entès que aquest matrimoni no va ser gaire feliç des dels primers moments, oi?

—En Derek Kettering és un individu podrit —contestà Van Aldin—. És incapaç de fer feliç cap dona.

—És, com dirien alguns, un pinta. És així, oi?

Van Aldin assentí amb el cap.

—Très bien! Vostè aconsella Madame que demani el divorci, ella diu que sí, vostè consulta amb els seus advocats… Quan s’assabenta Mr. Kettering del que s’està tramant?

—Jo mateix el vaig cridar i li vaig explicar les mesures que pensava prendre.

—I què va dir ell? —murmurà Poirot.

La cara de Van Aldin s’enfosquí en recordar-ho.

—Parlà amb un desvergonyiment infernal!

—Perdoni la pregunta, Monsieur, però va fer referència al comte de la Roche?

—Pel nom no —hagué d’admetre l’altre de mala gana—, però va demostrar que estava al corrent de l’afer.

—Quina era, si em permet preguntar-ho, la posició financera de Mr. Kettering en aquells moments?

—I com creu que puc saber-ho jo? —replicà Van Aldin després d’una breu vacil·lació.

—Em semblava probable que s’hagués informat sobre aquesta qüestió.

—Bé…, té tota la raó, ho vaig fer. Vaig descobrir que en Kettering havia tocat fons.

—I ara ha heretat dos milions de lliures! La vie… és una cosa ben estranya, oi?

Van Aldin l’esguardà amb severitat.

—Què vol dir?

—Una reflexió moral —contestà Poirot—, estava filosofant. Però tomem on érem. Segurament, Mr. Kettering no es disposava a permetre el divorci sense defensar-se, oi que no?

Durant uns moments Van Aldin no contestà, però finalment digué:

—No sé exactament quines eren les seves intencions.

—Va mantenir alguna altra comunicació amb ell?

Una altra breu pausa i després Van Aldin respongué:

—No.

Poirot s’aturà en sec, es llevà el barret i estengué la mà.

—Bon dia tingui, Monsieur. No puc fer res per a vostè.

—Què vol dir amb això? —inquirí Van Aldin, enutjat.

—Si vostè no em diu la veritat, jo no puc fer res.

—Segueixo sense saber què vol dir.

—Doncs jo crec que sí que ho sap. Pot tenir la seguretat, Mr. Van Aldin, que jo sé ser discret.

—Molt bé, doncs —digué el milionari—. Admeto que fa un moment no deia la veritat. Sí, vaig tenir un altre contacte amb el meu gendre.

—Sí?

—Per ser exacte, li vaig enviar el meu secretari, el comandant Knighton, amb instruccions per oferir-li la quantitat de cent mil lliures en metàl·lic si no defensava el divorci.

—Una quantitat molt respectable —comentà Poirot—. I quina fou la resposta de Monsieur el seu gendre?

—Va contestar que me’n podia anar a la merda —replicà secament el milionari.

—Ah! —exclamà Poirot.

No va trair cap mena d’emoció. En aquell moment es dedicava a registrar metòdicament els fets.

—Monsieur Kettering ha dit a la policia que ni va parlar amb la seva muller ni la va veure durant el seu viatge des d’Anglaterra. Vostè se sent inclinat a creure aquesta afirmació, Monsieur?

—Sí, ho crec —contestà Van Aldin—. Jo diria que devia fer mans i mànegues per no creuar-se en el seu camí.

—Per què?

—Perquè l’acompanyava aquella dona.

—Mirelle?

—Sí.

—I vostè com se n’ha assabentat d’això?

—Un home que està al meu servei i a qui havia encomanat de vigilar-lo em va informar que tots dos marxaven en aquest tren.

—Comprenc —digué Poirot—. En aquest cas, com vostè ha dit abans, no era probable que ell volgués cap mena de comunicació amb Madame Kettering.

L’homenet romangué silenciós una bona estona i Van Aldin no gosà interrompre la seva meditació.





CAPÍTOL XVII


Un gentleman aristocràtic

—Havies estat mai a la Riviera, George? —preguntà Poirot al seu criat el matí següent.

George era un individu intensament anglès, amb una cara tan impassible com si fos de fusta.

—Sí, senyor. Hi vaig estar fa dos anys, quan servia a lord Edward Frampton.

—I avui —murmurà el seu senyor— hi ets amb Hercule Poirot. Com es pot ascendir en aquest món!

El criat no contestà a aquesta observació. Després d’una pausa adequada, preguntà:

—El vestit marró de tarda, senyor? Avui el vent és una mica fresc.

—Té una taca de greix a l’armilla —objectà Poirot—. Un morceaux de Filet de solé a la Jeannette hi va aterrar quan dinava al Ritz el dimarts.

—Ja no hi ha cap taca, senyor —digué George amb to de retret—. Jo l’he treta.

—Très bien! —exclamà Poirot—. Estic molt content de tu, George.

—Gràcies, senyor.

Hi hagué una pausa i després Poirot digué amb una expressió somniadora:

—Suposant, fidel George, que tu haguessis nascut a la mateixa esfera del teu difunt senyor, lord Edward Frampton, i que, sense tenir tu ni un ral a la butxaca, t’haguessis casat amb una dona extraordinàriament rica, però aquesta dona es proposés divorciar-se de tu, amb excel·lents raons, què faries?

—Procuraria, senyor, fer-la canviar de parer —replicà George.

—Amb mètodes pacífics o emprant la força?

George semblava escandalitzat.

—M’haurà de perdonar, senyor —digué—, però un gentleman de l’aristocràcia no es comportaria com un traginer de Whitechapel. No faria res que fos una baixesa.

—No ho faria, George? Doncs jo no n’estic tan segur. Bé, potser tens raó.

Algú trucà a la porta. George hi anà i l’obrí un discret mig pam. Es produí un col·loqui en veu baixa i després el criat tornà al costat de Poirot.

—Una nota, senyor.

Poirot l’agafà. Era de Mr. Caux, el comissari de policia.


Ens disposem a interrogar el comte de la Roche. El jutge d’instrucció prega que vostè hi sigui present.

—Corre, George, el meu vestit! Haig de marxar tot seguit!

Un quart d’hora més tard, molt elegant amb el seu vestit marró, Poirot entrà al despatx del magistrat. Mr. Caux ja hi era, i tant ell com Mr. Carrège saludaren Poirot amb un cortès empressement.

—És un afer més aviat descoratjador —murmurà Mr. Caux.

—Sembla que el comte va arribar a Niça el dia abans de l’assassinat.

—Si això és cert, la seva teoria quedarà definitivament arraconada —respongué Poirot.

Mr. Carrège va tossir.

—No hem d’acceptar aquesta coartada sense una investigació a fons —declarà, i tocà la campaneta que tenia sobre la taula.

Uns segons després, un home alt i morè, exquisidament vestit i amb un cert aire d’altivesa, entrà a l’habitació. Tan aristocràtic era l’aspecte del comte que hauria semblat pura heretgia fins i tot xiuxiuejar que el seu pare havia estat un botiguer de Nantes… com així era en realitat. En veure’l, qualsevol hauria estat disposat a jurar que innombrables avantpassats seus havien mort a la guillotina durant la Revolució Francesa.

—Ja sóc aquí, senyors —digué el comte amb to altiu—. Puc preguntar per què desitgen veure’m?

—Li prego que segui, Monsieur le Comte —féu el magistrat cortesament—. El que estem investigant és l’afer de la mort de Madame Kettering.

—La mort de Madame Kettering? No ho entenc.

—Crec que… ejem!… vostè coneixia aquesta senyora, oi que sí, Monsieur le Comte?

—I tant que la coneixia. I això què hi fa?

Es posà el monocle i esguardà tots els presents, amb una mirada que es fixà més temps en Poirot, el qual el contemplava amb una mena de senzilla i innocent admiració que afalagà la vanitat del comte. Mr. Carrège es recolzà a la cadira i s’aclarí la veu.

—Potser vostè no sap, Monsieur le Comte… —féu una pausa— que Madame Kettering ha estat assassinada?

—Assassinada? Mon Dieu, això és terrible!

Sorpresa i pena foren una representació excel·lent…, tant que semblaren perfectament naturals.

—Madame Kettering fou escanyada entre París i Lió —continuà Mr. Carrège—, i les seves joies li foren robades.

—Això és molt gros! —exclamà el comte—. La policia hauria de fer quelcom contra aquests bandits dels trens. Avui ningú no es pot considerar segur.

—A la bossa de mà de Madame —continuà el jutge— es trobà una carta que vostè li havia escrit. Pel que sembla, ella havia de trobar-se amb vostè…

El comte arronsà les espatlles i estengué les mans.

—Amagar les coses no serveix de res —contestà amb franquesa—, tots som homes de món. Privadament i entre nosaltres, admeto l’existència d’aquest afer.

—Tinc entès que es reuní amb ella a París i que va viatjar amb ella, oi? —inquirí Mr. Carrège.

—Això era el que s’havia programat, però, per desig de Madame, els plans es canviaren. M’havia de reunir amb ella a Hyères.

—No es va reunir amb ella a la Gare de Lyon la tarda del 14?

—Al contrari, jo vaig arribar a Niça el matí d’aquest dia; per tant, el que vostè suggereix és impossible.

—D’acord, d’acord —admeté Mr. Carrège—. Només per pura fórmula, potser em podria explicar els seus moviments durant la tarda i la nit del dia 14.

El comte reflexionà uns moments.

—Vaig sopar a Montecarlo, al Café de París. Després vaig anar a Le Sporting. Vaig guanyar uns milers de francs —arronsà les espatlles—. Vaig tornar a casa més o menys a la una.

—Perdoni, Monsieur, però com va tornar a casa seva?

—Amb el meu cotxe de dues places.

—No anava ningú amb vostè?

—Ningú.

—Podria presentar testimonis que recolzessin aquesta declaració?

—Indubtablement, molts dels meus amics em van veure allí aquell vespre. Vaig sopar sol.

—El seu criat va obrir la porta quan vostè tornà a la seva vil·la?

—Vaig obrir jo mateix amb la meva clau.

—Ah! —murmurà el magistrat.

Novament tocà la campaneta que hi havia sobre la taula. La porta s’obrí i aparegué un conserge.

—Feu entrar Mason, la cambrera —ordenà Mr. Carrège.

—Tot seguit, Monsieur le Juge.

Ada Mason entrà.

—Us prego, Mademoiselle, que mireu bé aquest senyor. Podríeu dir amb seguretat si era el que va entrar al compartiment de la vostra senyora, a París?

La dona esguardà una bona estona el comte, que, pensà Poirot, es mostrà força inquiet en trobar-se sotmès a aquell escrutini.

—No puc dir que n’estigui segura, senyor —digué Mason finalment—. Podria ser-ho, però també podria no ser-ho. Com que només el vaig veure d’esquena, és molt difícil dir-ho. Més aviat diria que sí, que era aquell senyor.

—Però no n’esteu segura?

—No… —contestà Mason titubejant—. No…, no en puc estar segura.

—Havíeu vist abans aquest senyor, a Curzon Street?

Mason mogué el cap negativament.

—No era probable que jo veiés cap dels visitants de Curzon Street —explicà—, excepte si es quedaven a la casa.

—Molt bé, això és tot —digué secament el magistrat.

Era evident que estava decebut.

—Un moment —digué Poirot—. Hi ha una pregunta que m’agradaria fer a Mademoiselle, si m’ho permeten.

—I tant que sí, Mr. Poirot…, endavant!

Poirot es dirigí a la cambrera.

—Què va passar amb els bitllets?

—Els bitllets, senyor?

—Sí, els bitllets de Londres a Niça. Els teníeu vos o la vostra senyora?

—La senyora tenia el seu bitllet del Pullman, senyor. Els altres els guardava jo.

—Què se’n va fer?

—Els vaig donar al revisor del tren francès, senyor; em va dir que es feia sempre. Vull creure que vaig fer bé, oi, senyor?

—Sí, ja ho crec! Una simple qüestió de detall.

Tant Mr. Caux com el magistrat miraren amb curiositat. Mason romangué inquieta uns moments, fins que el magistrat l’acomiadà amb un gest i ella abandonà la cambra. Aleshores Poirot escrigué unes ratlles en un tros de paper i el lliurà a Mr. Carrège. El jutge el llegí i la seva expressió s’aclarí.

—I bé, senyors —preguntà el comte molt tibat—, cal que em retinguin més temps?

—No, i tant que no —contestà tot seguit Mr. Carrège amb gran amabilitat—. Tot queda prou clar respecte a la seva posició en aquest afer. Naturalment, degut a la carta de Madame, teníem l’obligació de fer-li unes preguntes.

El comte s’alçà, agafà el seu elegant bastó, que havia deixat en un racó i, amb una breu inclinació, sortí del despatx.

—I això és tot —digué Mr. Carrège—. Vostè tenia raó, Mr. Poirot: és molt millor fer-li creure que no se sospita d’ell. Dos dels meus homes el seguiran de dia i de nit, i al mateix temps també examinarem la qüestió de la coartada. Em sembla… una mica fluixa.

—És possible —admeté Poirot pensativament.

—He demanat a Mr. Kettering que vingués aquí aquest matí —continuà el magistrat—, encara que dubto en realitat que puguem fer-li gaires preguntes, però hi ha un parell de circumstàncies sospitoses… —féu una pausa mentre es fregava el nas.

—Per exemple? —inquirí Poirot.

—Bé… —el magistrat tossí—, aquesta senyoreta amb la qual es diu que viatjava… Mademoiselle Mirelle. Ella s’allotja en un hotel i ell en un altre. Això em sembla a mi… una mica estrany.

—Sembla com si haguessin pres precaucions —observà Mr. Caux.

—Això mateix! —exclamà Mr. Carrège triomfalment—. I per què haurien de prendre precaucions?

—Un excés de precaucions és sospitós, oi? —digué Poirot.

—Précisément.

—Jo crec que podrien fer-li a Mr. Kettering un parell de preguntes.

El magistrat donà instruccions i poc després Derek Kettering, elegant com sempre, entrà al despatx.

—Bon dia, Monsieur —digué el jutge amb cortesia.

—Bon dia —contestà Derek Kettering secament—. Vostè m’ha fet venir. És que hi ha alguna novetat?

—Li prego que segui, Monsieur.

Derek s’assegué i deixà el barret i el bastó sobre la taula.

—I bé? —inquirí amb impaciència.

—De moment, no tenim noves dades —digué Mr. Carrège amb cautela.

—Això és molt interessant —comentà Derek irònicament—. M’ha fet venir aquí per dir-me això?

—Com és natural, Monsieur, hem pensat que li agradaria estar informat sobre el progrés del cas —respongué severament el magistrat.

—Encara que no existeixi cap progrés.

—També desitjàvem fer-li algunes preguntes.

—Endavant, doncs.

—Està ben segur que no va veure la seva muller ni va parlar amb ella en el tren?

—Això ja ho vaig contestar. La resposta és que no la vaig veure ni vaig parlar amb ella.

—Indubtablement, vostè tenia els seus motius.

Derek el mirà amb suspicàcia.

—Jo-no-sabia-que-ella-viatjava-en-aquell-tren —explicà, espaiant expressament les paraules com si parlés amb algú que fos curt de gambals.

—Això és el que vostè diu, sí —murmurà Mr. Carrège.

Derek arrufà les celles i l’expressió de la cara se li alterà.

—M’agradaria saber on vol anar a parar. Sap el que jo penso, Mr. Carrège?

—Què pensa, Monsieur?

—Penso que la fama de la policia francesa és molt exagerada. Segurament vostès han de tenir dades sobre aquestes bandes de lladres de trens. És exasperant que pugui passar una cosa com aquesta en un train de luxe com és el Tren Blau, i que la policia francesa es mostri impotent per resoldre l’afer.

—Procurem resoldre’l, Monsieur, no en dubti pas.

—Tinc entès —intervingué Poirot de sobte— que Madame Kettering no ha deixat cap testament.

Havia unit les puntes dels dits i esguardava fixament el sostre.

—No crec que en fes mai cap —contestà Kettering—. Per què?

—És una bonica petita fortuna la que vostè hereta… —digué Poirot—. Una petita fortuna molt bonica.

Encara que continuava esguardant el sostre, pogué veure el rubor que cobrí la cara de Derek Kettering.

—Què vol dir amb això, i qui és vostè?

Lentament, Poirot retirà la cama que tenia sobre l’altra, baixà la mirada i esguardà directament el jove.

—El meu nom és Hercule Poirot —digué amb veu reposada—, i sóc, probablement, el millor detectiu del món. Està ben segur que no va veure la seva muller ni va parlar amb ella en el tren?

—Què pretén insinuar? Està… està insinuant que jo… que jo la vaig matar? —sobtadament es posà a riure—. No vull perdre els estreps; això es massa palpablement absurd. Home de Déu, si jo l’hagués mort no m’hauria calgut robar-li les joies, no li sembla?

—Això és ben cert —murmurà Poirot amb un posat alacaigut—. No hi havia pensat.

—Si alguna vegada s’ha donat un cas d’assassinat i robatori, és aquest —manifestà Derek Kettering—. Pobra Ruth, això és el que aquells maleïts robins feren per a ella. Segurament, va córrer la veu que els duia amb ella. Crec que aquestes mateixes pedres ja havien causat altres morts.

De sobte, Poirot s’incorporà en el seu seient. Lluïa en els seus ulls una lleu llumeta verda. Recordava d’una manera extraordinària un gat llustrós i ben alimentat.

—Una altra pregunta, Mr. Kettering —digué—. Em pot dir quan va veure la seva muller per darrere vegada?

—Vejam —rumià Kettering—. Devia ser… sí, fa més de tres setmanes. Temo no poder dir-li la data exacta.

—No cal —contestà Poirot secament—. Això és tot el que volia saber.

—Bé, doncs —s’impacientà Derek Kettering—, hi ha alguna cosa més?

Esguardava Mr. Carrège i aquest buscà inspiració en Poirot, que féu un breu gest negatiu amb el cap.

—No, Mr. Kettering —manifestà amb tota cortesia—; no crec que l’haguem d’entretenir més. Li desitjo un bon dia.

—Bon dia —replicà Kettering, i sortí de l’habitació amb un bon cop de porta.

Poirot s’inclinà cap endavant tan bon punt el jove abandonà el despatx, i parlà amb un to peremptori.

—Digui’m, quan va parlar d’aquells robins amb Mr. Kettering?

—Jo no n’hi he parlat mai —contestà Mr. Carrège—. Ens vam assabentar de la seva existència ahir a la tarda, gràcies a Mr. Van Aldin.

—Sí, però se’ls mencionava a la carta del comte.

Aparegué una expressió dolorosa a la cara de Mr. Carrège.

—Naturalment, jo no vaig parlar d’aquesta carta amb Mr. Kettering —digué escandalitzat—. Hauria estat una greu indiscreció en el present estat de l’afer!

Poirot donà un copet a la taula i preguntà amablement:

—Aleshores, com se n’havia assabentat ell? Madame no pogué pas dir-li, puix que feia tres setmanes que no la veia. Em sembla improbable que Mr. Van Aldin o el seu secretari els haguessin esmentat; les seves entrevistes amb ell van ser sobre un tema molt diferent, i en els diaris no se n’ha fet ni la més petita referència.

S’alçà i agafà el barret i el bastó.

—I tanmateix —murmurà—, aquest senyor n’està ben assabentat. És una cosa estranya, sí, ben estranya!





CAPÍTOL XVIII


Derek Dina

Derek Kettering es dirigí directament al Negresco, on demanà un parell de còctels i els liquidà ràpidament; després contemplà la mar blava i esplendorosa amb una expressió de mal humor. Esguardava vagament els vianants, una multitud poc atractiva, mal vestida i penosament poc interessant. Avui, gairebé no es veia mai res que valgués la pena. Després corregí ràpidament aquesta impressió, quan una dona s’instal·là davant una taula, prop d’ell. Duia un conjunt meravellós taronja i negre, amb un petit capell que li ombrejava la cara. Derek demanà un tercer còctel, tornà a contemplar el mar i de sobte tingué un ensurt. Un perfum ben conegut assaltà el seu olfacte i aleshores tornà a mirar la dama vestida de color taronja i negre, aquesta vegada dreta al seu costat. Ara li veia la cara i la reconegué tot seguit. Era Mirelle, que exhibia aquell somriure insolent i seductor que ell coneixia tan bé.

—Derek! —murmurà ella—. T’agrada tornar a veure’m, oi que sí? —s’assegué davant d’ell—. Però aleshores saluda’m, beneit —afegí, burleta.

—És una sorpresa tan agradable com inesperada —digué Derek—. Quan vas marxar de Londres?

Ella arronsà les espatlles.

—Fa un parell de dies.

—I els Parthenon?

—M’he… com ho diries tu? M’he desempallegat d’ells!

—De debò?

—No ets massa amable, Derek.

—Esperaves que en fos?

Mirelle encengué una cigarreta i fumà uns moments abans de dir:

—Creus, potser, que no és prudent veure’ns tan aviat?

Derek l’esguardà, després arronsà les espatlles i preguntà amb indiferència:

—Dines aquí?

—Mais oui. Dinaré amb tu.

—Em sap molt greu —replicà Derek—, però tinc un compromís molt important.

—Mon Dieu! Els homes sou com els infants! —exclamà la ballarina—. Sí, ara et comportes amb mi com un nen aviciat, i això ve d’aquell dia a Londres, quan te’n vas anar del meu apartament amb aquell mal geni. Ah, mais c’est inouï!

—Estimada —replicà Derek—, veritablement no sé de què estàs parlant. A Londres acordàrem que les rates abandonen el vaixell que s’enfonsa, i això és tot el que cal dir.

Malgrat la despreocupació del seu to, la seva cara reflectia tensió i cansament. De sobte, Mirelle s’inclinà envers ell.

—A mi no em pots enganyar —digué—. Jo sé… jo sé el que has fet per mi.

Ell l’esguardà immediatament. Una inflexió especial de la seva veu li havia cridat l’atenció. Ella el mirà i assentí amb el cap.

—Però no has de tenir cap mena de temor. Jo sóc discreta. Ets magnífic! Tens un coratge esplèndid, però tanmateix vaig ser jo qui et donà la idea aquell dia, quan et vaig dir a Londres que a vegades es produeixen accidents. I tu no corres perill? La policia no sospita de tu?

—Però què dimoni…?

—Silenci!

Ella havia alçat una mà esvelta i de color olivaci, amb una gran maragda en el dit petit.

—Tens raó. No hauria d’haver parlat així en un lloc públic. No tornarem a parlar d’aquest tema, però els nostres problemes s’han acabat. La nostra vida junts serà meravellosa…, meravellosa!

De sobte, Derek es posà a riure. Fou una rialla aspra, desagradable.

—Així que les rates tornen, oi? Dos milions ja són una altra cosa, i tant que sí! Hauria hagut de saber-ho! —rigué altra vegada—. M’ajudaràs a gastar aquests dos milions, oi que sí, Mirelle? Tu ja saps com; cap dona no ho faria millor —i rigué novament.

—Calla! —exclamà la ballarina—. Què et passa, Derek? Mira, hi ha gent que es tomba per mirar-te.

—A mi? Jo et diré el que passa. He acabat amb tu, Mirelle. Em sents? He acabat!

Mirelle no s’ho prengué com ell esperava. L’esguardà una llarga estona i després somrigué afectuosament.

—Ets com una criatura! Estàs enfadat…, estàs dolgut, i tot plegat perquè jo sóc pràctica. No t’he dit sempre que t’adoro?

S’inclinà endavant i continuà:

—Però jo et conec, Deerek. Mira’m… ho veus? És la Mirelle qui et parla. Tu no pots viure sense ella, i ho saps. Jo t’estimava abans i ara t’estimaré cent vegades més. Faré que tinguis una vida meravellosa… més que meravellosa. No hi ha ningú com la Mirelle.

Els seus ulls el fitaven, ardents. Va veure que ell empal·lidia i contenia l’alè, i somrigué satisfeta. Coneixia el seu poder màgic sobre els homes.

—Tot arranjat, doncs —murmurà i llançà una rialleta—. I ara, Derek, m’invitaràs a dinar?

—No.

Havia proferit una lleu exclamació i s’havia alçat.

—Ho sento, però ja t’ho he dit…, tinc un compromís.

—Has de dinar amb una altra persona? Bah! No m’ho crec!

—Haig de dinar amb aquesta senyoreta que ara arriba.

Es dirigí ràpidament vers la dona vestida de blanc que acabava de pujar els graons, i li parlà gairebé panteixant:

—Miss Grey, vol… vol dinar amb mi? Ens presentaren a casa de lady Tamplin, i suposo que em recorda.

Katherine l’esguardà uns moments amb aquells ulls grisos i pensatius que tantes coses deien.

—Gràcies —digué després—; em plaurà molt.





CAPÍTOL XIX


Un visitant inesperat

El comte de la Roche havia enllestit el seu déjeuner, consistent en una omelette fines herbes, un entrecóte Bearnaise i un Savarin au rhum. Eixugant-se delicadament el fi bigoti negre amb el tovalló, el comte s’alçà de la taula. Travessà el saló de la vil·la, observant amb estima els objects d’art escampats amb aparent negligència. La caixeta de rapè Lluís XV, la sabata de setí que havia dut Maria Antonieta, i els altres detalls històrics que eren part de la mise en scène del comte. Eren, explicava als seus visitants importants, un llegat de la seva família. El comte sortí a la terrassa i es trobà davant la Mediterrània, que esguardà sense veure-la. No estava d’humor per apreciar les belleses del paisatge. Un pla totalment madurat se n’havia anat sobtadament en orris, i ara calia començar novament tota la programació. Instal·lat en un seient de vímet, amb una cigarreta entre els seus dits blanquíssims, el comte reflexionà profundament.

Més tard, Hipolyte, el seu criat, aparegué amb el cafè i un assortit de licors. El comte seleccionà un brandy vell.

Quan el criat es disposava a retirar-se, el comte l’aturà amb un breu gest. Hypolite esperà respectuosament. No tenia un aspecte gaire impressionant, però la correcció de la seva conducta dissimulava perfectament aquest fet. Ara era la imatge perfecta de l’atenció respectuosa.

—És possible —digué el comte— que aquests dies vinguin aquí uns quants desconeguts. Procuraran xerrar amb tu i amb la Marie. És probable que us facin preguntes referents a mi.

—Sí, Monsieur le Comte.

—Que potser ja ha vingut algú?

—No, Monsieur le Comte.

—No han voltat per aquí persones desconegudes? N’estàs segur?

—No ha vingut ningú, Monsieur le Comte.

—Millor —féu el comte secament—, però vindran, ho sé. Faran preguntes.

Hipolyte esguardà el seu amo amb una expressió d’intel·ligència.

El comte parlà aleshores lentament, sense esguardar Hipolyte.

—Com tu saps, jo vaig arribar aquí dimarts al matí. Si la policia o qualsevol altre perdiguer t’interroguen, no oblidis aquest fet. Vaig arribar el dimarts dia 14, no el dimecres 15. M’has entès?

—Perfectament, Monsieur le Comte.

—En un afer que implica una senyora, sempre cal ser discret. Estic ben segur, Hipolyte, que tu saps ser discret.

—Puc ser discret, Monsieur.

—I la Marie?

—La Marie també. Jo responc d’ella.

—Aleshores tot va bé —murmurà el comte.

Quan Hipolyte es retirà, el comte assaborí el seu cafè negre amb un aire pensarós. De tant en tant arrufava les celles, en una ocasió mogué lleugerament el cap d’una banda a l’altra, i dues vegades l’inclinà amb un gest d’assentiment. Enmig d’aquestes cogitacions, entrà novament Hipolyte.

—Una senyora, Monsieur.

—Una senyora?

El comte se sentí sorprès. No era cosa inusual la visita d’una senyora a la Vil·la Marina, però en aquell moment el comte no podia imaginar qui era la visitant.

—Em sembla que és una senyora que Monsieur no coneix —murmurà el criat, ajudant-lo.

El comte estava cada cop més intrigat.

—Fes-la entrar aquí, Hipolyte —ordenà.

Un moment després aparegué a la terrassa una visió meravellosa en taronja i negre, acompanyada d’un intens perfum de flors exòtiques.

—Monsieur le Comte de la Roche?

—Servidor de vostè, Mademoiselle —digué el comte, inclinant-se.

—Em dic Mirelle. Potser ha sentit parlar de mi.

—I tant, Mademoiselle! Qui no ha quedat encisat per la dansa de Mademoiselle Mirelle? Exquisida!

La ballarina agraí el compliment amb un breu somriure mecànic.

—La meva visita ha estat molt poc protocol·lària… —començà.

—Però segui, Mademoiselle, si us plau! —exclamà el comte, atansant-li una cadira.

Darrera la galanteria de la seva conducta, l’estava observant atentament. Hi havia molt poques coses que el comte no sabés respecte a les dones. Certament, la seva experiència no s’havia centrat gaire en dames de la categoria de Mirelle, que eren també depredadors. En certa manera, ell i la ballarina eren aus de la mateixa ploma. El comte sabia que les seves arts no tindrien res a fer amb una Mirelle. Era una parisenca i molt astuta, però així i tot hi havia una cosa que el comte reconeixia infal·liblement quan la veia. Va saber tot seguit que es trobava en presència d’una dona enfurismada, i una dona enfurismada, com el comte sabia molt bé, sempre diu més del que és prudent i a vegades és una font de beneficis per a un cavaller serè i que mantingui el bon equilibri.

—És molt amable, senyoreta, honrant així la meva pobra estança.

—Tenim amics mutus a París —explicà Mirelle—. Ells m’han parlat de vostè, però avui he vingut a veure’l per un altre motiu. Des que he arribat a Niça també he sentit parlar de vostè… però en un altre aspecte, ja m’entén.

—Ah? —murmurà el comte.

—Aniré al gra —continuà la ballarina—, però pot creure que estic pensant en el seu benestar. Es diu a Niça, Monsieur le Comte, que vostè és l’assassí de Madame Kettering, aquella senyora anglesa.

—Jo? Jo l’assassí de Madame, Kettering? Bah! Això és absurd!

Parlà amb més languidesa que indignació, sabent que així la provocava encara més.

—I tant que sí! —insistí ella—. És tal com li dic!

—A la gent li diverteix xerrar —murmurà el comte amb indiferència—. No estaria a la meva alçada prendre’m seriosament aquestes acusacions.

—Vostè no m’entén —Mirelle s’inclinà vers ell, mentre els seus ulls foscos llançaven guspires—. No es tracta del xafardeig dels carrers. Es tracta de la policia.

—La policia?

El comte tornava a estar alerta.

Mirelle assentí vigorosament amb el cap, diverses vegades.

—Sí, sí! Vostè ja em comprèn…, jo tinc amics arreu. El mateix prefecte…

Deixà la frase sense acabar, arronsant eloqüentment les espatlles.

—I qui no és indiscret davant una dona bonica? —observà el comte amb galanteria.

—La policia creu que vostè va matar Madame Kettering. Però s’equivoquen.

—I tant que s’equivoquen! —afirmà el comte.

—Vostè ho diu, però no sap la veritat. Jo sí.

El comte l’esguardà amb curiositat.

—Vostè sap qui va matar Madame Kettering? És això el que vol dir, Mademoiselle?

Mirelle mogué el cap amb vehemència.

—Sí!

—I qui va ser? —preguntà el comte secament.

—El seu marit —s’apropà al comte i parlà en una veu baixa, però que vibrava de còlera i excitació—. Fou el seu marit qui la va matar.

El comte es recolzà en el seient. La seva cara era una màscara.

—Permeti’m fer-li una pregunta, Mademoiselle…, com ho sap vostè?

—Com ho sé? —Mirelle s’alçà i llançà una riallada—. Se’n va vantar abans. Estava arruïnat, fallit, deshonorat. Només la mort de la seva muller podia salvar-lo. Ell mateix m’ho va dir. Viatjava en el mateix tren… però ella no ho sabia. I ara li pregunto: per què? Per poder assaltar-la durant la nit… Ah! —tancà els ulls—. És com si veiés el que va passar…

El comte tossí discretament.

—Potser sí, potser sí… —murmurà—. Però segurament, Madame, en aquest cas ell no hauria robat les joies…

—Les joies? —sospirà Mirelle—. Les joies. Ah, aquells robins…

Hi havia una boira als seus ulls, però també una llumeta llunyana. El comte l’esguardà amb curiositat, admirat per centèsima vegada davant la influència màgica de les pedres precioses sobre el sexe femení. Tot seguit, presentà a la visitant una qüestió pràctica.

—Què vol que faci jo, Mademoiselle?

Novament, Mirelle es mostrà també alerta i pràctica.

—És ben senzill. Anirà a la policia i els dirà que Mr. Kettering va cometre aquest crim.

—I si no em creuen? I si demanen proves?

L’estava esguardant atentament.

Mirelle féu una rialleta i arranjà els plecs del seu conjunt taronja i negre.

—Digui que me les demanin a mi, Monsieur le Comte —contestà—. Jo els donaré les proves que vulguin.

I seguidament es retirà com un impetuós remolí de vent, complerta la seva missió.

El comte la veié marxar, amb les celles delicadament alçades.

—Està enfurismada —murmurà—. Què pot haver esdevingut per trastornar-la tant? Però ensenya el seu joc massa palesament. Creu realment que Mr. Kettering matà la seva muller? Vol que ho cregui jo. Fins i tot vol que ho cregui la policia.

Somrigué. No tenia cap intenció de parlar amb la policia.

Veia altres possibilitats i, jutjant pel seu somriure, el panorama semblava agradable.

Després, però, arrufà les celles. Segons deia Mirelle, la policia sospitava d’ell. Això podia ser veritat i podia no ser-ho. Una dona empipada i de la mena de la ballarina no solia amoïnar-se gaire per l’estricta veracitat de les seves afirmacions. D’altra banda, podia haver obtingut fàcilment… informació interior. I en aquest cas —i premé els llavis—, en aquest cas ell havia de prendre certes precaucions.

Entrà a la casa i novament interrogà Hipolyte estretament sobre la possibilitat que s’hagués apropat algun desconegut. El criat li repetí que tenia la seguretat que no s’havia esdevingut tal cosa i aleshores el comte pujà al seu dormitori i obrí un vell escriptori que hi havia davant la paret. Els seus dits delicats buscaren un ressort al fons d’una de les caselles. S’obrí aleshores un calaix secret, en el qual hi havia un paquetet embolicat amb paper gruixut. El comte l’agafà i durant uns moments el sospesà amb cura; després, amb una lleugera ganyota, s’arrencà un pèl del cap, el diposità a la part frontal del calaix i el tancà amb precaució. Amb el paquetet a la mà, baixà, sortí de la casa i es dirigí vers el garatge, on hi havia un cotxe de dues places de color escarlata. Deu minuts més tard corria per la carretera que duia a Montecarlo.

Passà unes hores al Casino i després recorregué la ciutat. Finalment pujà al cotxe i sortí en direcció a Mentone. Aquella tarda, molt més d’hora, havia observat un cotxe gris, d’aspecte corrent, a certa distància darrere seu. Ara tomà a advertir la seva presència. Somrigué. La carretera pujava contínuament i el comte pitjà a fons l’accelerador. El cotxet vermell havia estat construït expressament seguint instruccions del comte i tenia un motor molt més potent del que feia creure la seva aparença. Sortí disparat.

Després mirà enrere i somrigué altra vegada; el cotxe gris l’estava seguint. Enmig de la pols, el petit cotxe vermell devorava la carretera. Corria ara amb una velocitat perillosa, però el comte era un conductor de primera. Vingué la baixada, amb corbes i revolts incessants. Finalment, el cotxe reduí la marxa i s’aturà davant el Bureau de Poste. El comte baixà, obrí el cofre de les eines, en tragué el paquet i entrà corrent a l’estafeta de correus. Dos minuts més tard, seguia el seu camí en direcció a Mentone. Quan el cotxe gris hi arribà, el comte prenia el te anglès de les cinc a la terrassa d’un dels hotels.

Més tard, tornà a Montecarlo, hi sopà, i a les onze arribà a casa seva. Hipolyte el rebé amb una cara trastornada.

—Ah, per fi arriba, Monsieur le Comte! Monsieur le Comte no m’ha telefonat?

El comte negà amb el cap.

—Doncs a les tres he rebut una trucada de part de Monsieur le Comte, dient que anés a Niça i em presentés al Negresco.

—I hi has anat?

—Certament, Monsieur, però al Negresco no tenien cap encàrrec de Monsieur le Comte. No l’havien vist.

—I, indubtablement, a aquella hora la Marie estava fent la compra de la tarda, oi?

—Precisament, Monsieur le Comte.

—Bé —digué el comte—, la cosa no té cap importància. Una equivocació.

I pujà al pis de dalt, somrient.

Un cop a la seva cambra, tancà la porta amb clau i explorà l’habitació. Tot tenia l’aspecte usual. Obrí uns quants armaris i calaixos, i després assentí amb el cap. Tot havia quedat gairebé exactament como ho havien trobat, però no del tot. Era evident que s’havia fet un escorcoll molt a fons.

S’apropà a l’escriptori i premé el ressort. El calaix s’obrí, però el cabell ja no era allí on ell l’havia posat. Assentí novament i murmurà:

—La nostra policia francesa és excel·lent. No se li escapa res.





CAPÍTOL XX


Katherine guanya un amic

Al matí següent, Katherine i Lenox seien a la terrassa de la Vil·la Marguerite. Malgrat la diferència d’edat, entre les dues s’estava forjant una espècie d’amistat. Sense Lenox, Katherine hauria trobat gairebé intolerable la vida a la Vil·la Marguerite. El cas Kettering era el tema del moment. Lady Tamplin explotava al màxim i sense manies la relació del seu convidat amb l’afer. Els retrets més persistents que Katherine podia fer no aconseguien penetrar l’amor propi de lady Tamplin. Lenox adoptava una actitud indiferent, fins i tot divertida davant les maniobres de la seva mare, però manifestava comprensió pels sentiments de Katherine. Era una situació que no millorava Chubby, la ingènua satisfacció del qual era insadollable i presentava Katherine a tothom dient:

—Mireu, és Miss Grey. Esteu assabentats del cas del Tren Blau? Ella hi ha estat ficada fins les orelles. Va tenir una llarga conversa amb Ruth Kettering poques hores abans de l’assassinat! Quina sort, oi?

Algunes observacions d’aquesta mena havien provocat aquell matí una resposta inusualment seca de Katherine, i, quan van estar soles, Lenox observà amb la seva dicció lenta i afectada:

—No estàs acostumada a l’explotació, oi? Has d’aprendre moltes coses, Katherine.

—Lamento haver perdut els estreps. Generalment, no ho faig mai.

—Ja és hora que aprenguis a deixar escapar el vapor. Chubby és només un ase; no té cap mala intenció. La meva mare, ho reconec, és exasperant, però t’hi pots empipar fins el dia del Judici Final, sense causar-li la menor impressió. Obre de bat a bat aquells ulls tan blaus, i tot li rellisca.

Katherine no respongué a aquesta observació filial, i Lenox continuà:

—Jo sóc més aviat com en Chubby. M’agrada un bon assassinat i a més bé, el fet de conèixer en Derek hi afegeix una diferència.

Katherine assentí en silenci.

—Així que tu vas dinar ahir amb ell —prosseguí Lenox pensativa—. T’agrada, Katherine?

Katherine estudià uns moments la resposta.

—No ho sé —contestà lentament.

—És molt atractiu.

—Sí, és atractiu.

—Què és el que no t’agrada d’ell?

Katherine no contestà a aquesta pregunta, almenys directament.

—Parlà de la mort de la seva esposa —digué—. Manifestà que no volia negar que això havia estat per a ell un cop de sort, d’una sort meravellosa.

—I suposo que això et va escandalitzar —Lenox féu una pausa i afegí amb un to estrany a la veu—: Tu li agrades, Katherine.

—M’obsequià amb un dinar excel·lent —reconegué Katherine, somrient.

Lenox no permeté que la conversa es desviés i afegí:

—Ho vaig veure la nit que ell vingué aquí. Aquella manera de mirar-te, i tu no ets pas el seu tipus usual… ans tot al contrari. Bé, suposo que això és com la religió… s’apodera de tu a una certa edat.

—Demanen Mademoiselle al telèfon —digué la cambrera des de la finestra del saló—. Mr. Hercule Poirot desitja parlar amb ella.

—Més trons i llamps. Vés, Katherine, vés a trobar el teu detectiu.

La veu de Mr. Hercule Poirot arribà a l’oïda de Katherine amb una entonació clara i precisa.

—Parlo amb Mademoiselle Grey? Bon. Mademoiselle, tinc per a vostè un encàrrec de Mr. Van Aldin, el pare de Madame Kettering. Desitja vivament parlar amb vostè, a la Vil·la Marguerite o bé al seu hotel, com vostè prefereixi.

Katherine reflexionà uns moments, però decidí que per a Van Aldin anar a la Vil·la Marguerite seria tan molest com innecessari. Lady Tamplin celebraria la seva visita amb un plaer excessiu, puix que mai no perdia l’oportunitat de cultivar milionaris. Digué a Poirot que preferia anar ella a Niça.

—Excel·lent, Mademoiselle. Jo mateix la vindré a buscar amb un cotxe. Li va bé d’aquí a tres quarts?

Poirot aparegué puntualment. Katherine l’esperava i marxaren tot seguit.

—I bé, Mademoiselle, com va tot?

Ella esguardà aquells ulls guspirejants i veié confirmada la seva primera impressió que en Mr. Hercule Poirot hi havia quelcom molt atractiu.

—Aquest és el nostre roman policier, oi que sí? —digué Poirot—. Jo li vaig prometre que estudiaríem el cas tots dos. I jo sempre mantinc el que prometo.

—Vostè és molt amable —murmurà Katherine.

—Ah, vostè se’n riu de mi, però, vol saber com avança el cas o no ho vol saber?

Katherine admeté que sí i Poirot li esbossà un retrat exacte del comte de la Roche.

—Vostè creu que ell la va matar —comentà Katherine pensativament.

—Aquesta és la teoria —féu Poirot cautelosament.

—I vostè la creu?

—Jo no ho he dit. I vostè què opina, Mademoiselle?

Katherine mogué el cap.

—Com ho podria saber? No sé res d’aquestes coses, però jo diria…

—Sí? —l’animà Poirot.

—Bé… pel que vostè diu, el comte no sembla home capaç de matar ningú.

—Molt bé! —cridà Poirot—. Vostè està d’acord amb mi, puix que això és, exactament, el que jo he dit. —L’esguardà severament—. Ara digui’m una cosa: ha conegut Mr. Derek Kettering?

—El vaig conèixer a casa de lady Tamplin, i ahir vaig dinar amb ell.

—Un mauvais sujet —opinà Poirot, movent el cap—, però les femmes… això els agrada, oi?

Picà l’ullet a Katherine i ella es posà a riure.

—És un d’aquells homes que criden l’atenció de la gent a qualsevol lloc —continuà Poirot—. Indubtablement, vostè observà la seva presència en el Tren Blau, oi?

—Sí, el vaig veure.

—Al cotxe restaurant?

—No. Mai no el vaig veure a les hores de menjar. Només el vaig veure una vegada… entrant al compartiment de la seva muller.

Poirot assentí amb el cap.

—Un afer ben estrany —murmurà—. Crec que vostè va dir que estava desperta, Mademoiselle, i que a Lió va mirar per la seva finestra. No va veure cap home alt i morè, com el comte de la Roche, que baixés del tren?

Katherine negà amb el cap.

—No crec que veiés ningú —contestà—. Hi havia un xicot amb una gorra i un abric que va baixar, però no crec que deixés el tren; més aviat volia passejar per l’andana. També hi havia un francès gros, amb barba, vestit amb pijama i un abric al damunt, que volia una tassa de cafè. A més d’ells, crec que només hi havia personal del tren.

Poirot assentí amb el cap algunes vegades.

—Ja veurà —li confià—, és que el comte de la Roche té una coartada. Una coartada és una cosa pestilent, i sempre oberta a les sospites més greus. Però ja hem arribat!

Pujaren directament a la suite de Van Aldin, on trobaren Knighton. Poirot el presentà a Katherine. Després de canviar unes frases de salutació, Knighton digué:

—Anunciaré a Mr. Van Aldin que Miss Grey és aquí.

Travessà una segona porta que comunicava amb una habitació annexa. Hi hagué un murmuri de veus baixes i seguidament Van Aldin entrà i es dirigí vers Katherine allargant-li la mà, i fitant-la al mateix temps amb una mirada astuta i penetrant.

—M’agrada conèixer-la, Miss Grey —digué simplement—. Estic impacient per escoltar el que vostè em pugui dir sobre la Ruth.

Aquella simplicitat en l’actitud del milionari impressionà molt Katherine. Es trobava en presència d’una pena autèntica, més real precisament per l’absència de tot signe extern.

Van Aldin li apropà una cadira.

—Segui, si us plau, i expliqui’m-ho tot.

Poirot i Knighton es retiraren discretament a l’altra habitació. La tasca no li fou difícil a Katherine. Amb tota senzillesa i naturalitat, explicà la conversa amb Ruth Kettering, paraula per paraula i tan fidelment com li fou possible. Ell escoltà en silenci, enfonsat en la butaca i tapant-se els ulls amb una mà. Quan ella acabà, li digué:

—Gràcies, benvolguda senyoreta.

Tots dos romangueren en silenci un parell de minuts. Katherine pensà que les paraules de condolença quedarien fora de lloc. Quan el milionari parlà, ho féu amb un to diferent:

—Li estic molt agraït, Miss Grey. Crec que va fer quelcom per tranquil·litzar la meva pobra Ruth durant les darreres hores de la seva vida. Ara vull preguntar-li una cosa. Vostè ja està assabentada —Mr. Poirot li ho haurà explicat— que hi ha un brètol amb qui la meva pobra filla es va relacionar. Ell era l’home del qual ella li va parlar…, l’home amb qui s’havia de reunir. En la seva opinió, creu que ella pogué canviar de parer després de la conversa que tingué amb vostè? Creu que tenia la intenció de fer-se enrere?

—Sincerament, no puc dir-ho. És segur que havia pres una certa decisió i que, en conseqüència, semblava més animada.

—No li va donar cap indicació sobre on pensava reunir-se amb el bandarra… si era a París o bé a Hyères?

Katherine negà amb el cap.

—D’això no en va parlar.

—Llàstima —féu Van Aldin pensativament—, perquè és un punt important. Bé, el temps ens ho dirà.

S’alçà i obrí la porta de la cambra annexa. Poirot i Knighton entraren.

Katherine declinà la invitació del milionari per dinar plegats i Knighton baixà amb ella i l’acompanyà fins al cotxe que l’esperava. En tornar trobà Poirot i Van Aldin en plena conversa.

—Si almenys sabéssim quina decisió prengué la Ruth! —deia el milionari—. Pogué ser qualsevol entre mitja dotzena. Podia tenir la intenció d’abandonar el tren a París i telegrafiar-me. Podia haver pensat anar al sud de França i tenir allí una explicació amb el comte. Ens trobem a les fosques, completament a les fosques. Però tenim la declaració de la cambrera i sabem que ella se sobresaltà i quedà consternada quan el comte aparegué a l’estació de París. Evidentment, això no formava part del pla que s’havia concebut abans. Estàs d’acord amb mi, Knighton?

El secretari tingué un ensurt.

—Perdoni, Mr. Van Aldin. No estava escoltant.

—Somiant despert, oi? —comentà Van Aldin—. No és pas el teu costum. Em sembla que aquesta noia t’ha capgirat una mica.

Knighton envermellí i Van Aldin continuà:

—És una xicota notablement agradable, molt agradable. T’has fixat en els seus ulls?

—Qualsevol home ha de fixar-se en els seus ulls —contestà Knighton.





CAPÍTOL XXI


Al tennis

Havien passat uns quants dies. Un matí Katherine sortí sola a passejar i en tornar trobà Lenox, que somreia amb expectació.

—El teu jove admirador t’ha telefonat, Katherine!

—I qui és el meu jove admirador?

—Un de nou…, el secretari de Rufus Van Aldin. Es veu que vas causar molta impressió allí. T’estàs tornant una perillosa destrossadora de cors, Katherine. Primer en Derek Kettering, i ara aquest jove Knighton. El més xocant és que jo el recordo força bé. Es trobava a l’hospital de guerra que la meva mare dirigia aquí. Jo tenia aleshores només uns vuit anys.

—Estava mal ferit?

—Una bala a la cama, si no recordo malament…, una ferida bastant greu. Em sembla que els metges s’hi van equivocar una mica. Deien que no quedaria coix, però quan se’n va anar encara ranquejava força.

Lady Tamplin sortí de la casa i s’atansà a elles.

—Li has explicat a la Katherine que ha telefonat el comandant Knighton? —preguntà—. Un xicot tan simpàtic! Primer no el recordava —n’hi havia tants— però ara és com si el veiés.

—Abans no era prou important per ser recordat —observà Lenox—, però ara és el secretari d’un milionari nord-americà. La cosa és molt diferent.

—Nena! —exclamà lady Tamplin amb una vaga nota de retret.

—I què volia el comandant Knighton? —preguntà Katherine.

—Ha demanat si t’agradaria anar al tennis aquesta tarda. En cas afirmatiu, et vindrà a buscar amb un cotxe. La meva mare i jo hem acceptat en nom teu amb empressement. Mentre tu alternes amb un secretari de milionari, em podries donar una oportunitat amb el milionari, Katherine. Deu tenir uns seixanta anys, suposo, i per tant potser està buscant un bombonet jove i dolç com jo.

—M’agradaria conèixer Mr. Van Aldin —manifestà lady Tamplin amb afany—; n’he sentit parlar moltes vegades. Aquests personatges tan colrats de l’Oest… són fascinants —murmurà.

—El comandant Knighton ha insistit particularment que es tractava d’una invitació de Mr. Van Aldin —explicà Lenox—. Ho ha dit tantes vegades que m’ha fet pudor de cremat. Tu i en Knighton faríeu molt bona parella, Katherine. Rebeu la meva benedicció, fillets.

Katherine rigué i pujà a la cambra per canviar-se.

Knighton arribà poc després de dinar i suportà virilment les manifestacions de reconeixement de lady Tamplin.

Quan es dirigien tots dos vers Cannes, ell digué a Katherine:

—És impressionant constatar que lady Tamplin hagi canviat tan poc.

—En caràcter o en aspecte?

—Ambdues coses. Suposo que ha de tenir quaranta anys i escaig, però és encara una dona notablement bella.

—Sí que ho és —admeté Katherine.

—Estic molt content que hagi pogut venir avui —continuà Knighton—. Mr. Poirot també ho estarà. És un homenet extraordinari! Vostè el coneix bé, Miss Grey?

Katherine mogué el cap negativament.

—El vaig conèixer en el tren tot venint cap aquí. Jo llegia una novel·la de detectius i vaig comentar que aquestes coses no passen a la vida real. Jo, és clar, no tenia idea de qui era ell.

—És una persona notabilíssima —digué Knighton— i ha fet coses molt remarcables. Té una mena de geni per arribar al fons de la qüestió, i fins que arriba al final ningú no té la més petita idea del que està pensant realment. Recordo que jo em trobava a una casa del Yorkshire i van robar les joies de lady Clanravon. Primer semblà que es tractava d’un robatori vulgar, però va desconcertar totalment la policia local. Jo volia que avisessin Hercule Poirot, i vaig dir que era l’única persona que els podia ajudar, però ells van confiar en Scotland Yard.

—I què va passar? —preguntà Katherine amb curiositat.

—Mai més no van trobar les joies —replicà Knighton.

—I vostè realment creu en ell?

—I tant. El comte de la Roche és un individu molt astut. Moltes vegades s’ha escorregut com una anguila. Però crec que amb Hercule Poirot ha trobat ara la mida de la seva sabata.

—El comte de la Roche… —repetí Katherine pensativament—. Aleshores, vostè creu realment que ho va fer ell?

—És clar! —Knighton l’esguardà amb astorament—. I vostè no?

—Oh, sí —contestà Katherine tot seguit—, però vull dir que allò no fou un vulgar robatori de tren.

—Podria ser, és clar —admeté Knighton—, però a mi em sembla que el comte de la Roche encaixa particularment bé en aquest cas.

—I tanmateix té una coartada…

—Oh, les coartades! —Knighton rigué amb una expressió atractivament jovenívola—. Ha confessat que llegeix històries de detectius, Miss Grey. Aleshores, ha de saber que tot el qui té una coartada perfecta sempre queda obert a greus sospites.

—I vostè creu que la vida real és així? —preguntà Katherine somrient.

—I per què no? La ficció es basa en els fets.

—Però és bastant superior —suggerí Katherine.

—Potser sí. Tanmateix, si jo fos un criminal no m’agradaria que Hercule Poirot em seguís les petjades.

—Ni a mi tampoc —féu Katherine, rient.

Quan arribaren els esperava Poirot. Com que el dia era calorós, duia un vestit blanc, amb una camèlia blanca al trau.

—Bonjour, Mademoiselle —digué—. Oi que tinc un aspecte molt anglès?

—Un aspecte excel·lent —contestà Katherine amb tacte.

—Vostè se’n riu, de mi —observà Poirot—, però no importa. Papà Poirot és sempre el darrer a riure.

—On és Mr. Van Aldin? —preguntà Knighton.

—Es reunirà amb nosaltres en els seients de pista. Si vol que li digui la veritat, amic meu, no està gaire content amb mi! Ai, aquests nord-americans! No coneixen el repòs, ni la tranquil·litat. Mr. Van Aldin voldria que jo volés sobre tots els camins de Niça perseguint criminals.

—Doncs jo diria que potser no és tan mala idea —observà Knighton.

—S’equivoca —digué Poirot—. En aquestes qüestions, un no necessita energia, sinó subtilesa. En el tennis, un troba tothom, i això és molt important. Ah, aquí tenim Mr. Kettering!

Derek s’apropà ràpidament. Semblava nerviós i enutjat, com si alguna cosa l’hagués trastornat. Ell i Knighton es saludaren amb una certa fredor. Només Poirot semblava inconscient de tota tensió i xerrava amablement, en un lloable intent d’asserenar tothom.

—És sorprenent, Mr. Kettering, que parli un francès tan impecable —observà—; tant, que si vol el poden prendre per francès. És un cas força rar entre anglesos.

—Tant de bo jo el parlés així —digué Katherine—. Sé perfectament que el meu francès és d’una categoria penosament britànica.

Arribaren a llurs seients i s’instal·laren; gairebé immediatament Knighton veié el seu patró que li feia senyals des de l’altre cantó de la pista, i anà a parlar amb ell.

—Jo dono la meva aprovació a aquest xicot —digué Poirot, dirigint un somriure radiant al secretari que ja s’allunyava—. I vostè, Mademoiselle?

—A mi m’agrada molt.

—I a vostè, Mr. Kettering?

Una ràpida resposta va estar a punt de brollar dels llavis de Derek, però la va frenar com si alguna cosa en els ulls guspirejants del petit belga l’hagués alertat sobtadament.

—En Knighton és molt bon xicot —digué.

Per uns moments, a Katherine li semblà que Poirot se sentia decebut.

—És un gran admirador seu, Mr. Poirot —intervingué, i explicà algunes de les coses que havia dit Knighton.

La divertia veure com l’homenet s’estarrufava com un ocell, traient el pit i adoptant un aire de falsa modèstia que no podia enganyar ningú.

—Això em recorda, Mademoiselle —digué de sobte—, un petit detall que haig de comentar amb vostè. Quan vostè seia al costat de la pobra senyora del tren, parlant amb ella, em sembla que li va caure un portacigarretes.

Katherine l’esguardà, astorada.

—No ho crec —digué.

Poirot es va treure de la butxaca un portacigarretes de cuiro flexible, blau, i amb la inicial «K» d’or.

—No, no és meu —confirmà Katherine.

—Aleshores mil excuses. Indubtablement era de Madame. La «K», és clar, vol dir Kettering. En dubtàvem perquè ella duia un altre portacigarretes a la bossa de mà, i sembla estrany que en dugués dos.

Es dirigí a Derek, sobtadament.

—Suposo que vostè no sap si aquest era o no el portacigarretes de la seva muller?

Per uns moments, Derek semblà molt sorprès i quequejà una mica en contestar:

—No… no ho sé. Suposo que no.

—No serà de vostè, per casualitat?

—I tant que no! Si fos meu, difícilment hauria estat en mans de la meva esposa.

Poirot tenia una expressió més ingènua i infantil que mai.

—Pensava que potser li havia caigut quan es trobava al compartiment de la seva muller —explicà candorosament.

—Mai no hi vaig entrar. Ja ho he dit a la policia una dotzena de vegades.

—Li demano perdó —digué Poirot, amb aire de compunció—. Va ser Mademoiselle, aquí, qui va mencionar que l’hi havia vist entrar…

S’interrompé molt torbat.

Katherine mirà Derek. La cara d’aquest havia empal·lidit, però potser era imaginació seva. La seva rialla, quan es produí, va ser prou natural.

—Comet un error, Miss Grey —explicà amb desimboltura—. Pel que la policia m’ha dit, crec que el meu compartiment es trobava a només una o dues portes del de la meva muller… encara que aleshores jo no ho vaig sospitar mai. Segurament, vostè em va veure entrar en el meu compartiment. —S’alçà ràpidament en veure que Van Aldin i Knighton s’apropaven—. Mr. n’haig d’anar —anuncià—. No puc suportar el meu sogre a cap preu.

Van Aldin saludà Katherine amb molta cortesia, però era evident que estava de mal humor.

—Sembla que li agrada veure un partit de tennis, Mr. Poirot —remugà.

—M’agrada molt, sí —contestà Poirot tranquil·lament.

—Aleshores és millor que es quedi a França —continuà Van Aldin—. Als Estats Units, som fets d’una altra fusta més dura. Allí, el negoci s’anteposa al plaer.

Poirot no s’ofengué; fins i tot somrigué gentilment i confiada a l’enutjat milionari.

—Li prego que no s’enfadi. Tothom té els seus mètodes. Jo sempre he considerat que és una idea deliciosa i agradable barrejar els negocis amb el plaer.

Esguardà els altres dos. Estaven conversant animadament, pendent cada un de les paraules de l’altre. Poirot assentí amb el cap, satisfet, i aleshores es dirigí al milionari, baixant la veu.

—No estic aquí només per plaer, Mr. Van Aldin. Observi exactament davant nostre aquell home vell i alt…, el de la cara groga i la barba venerable.

—Bé, qui és?

—És Mr. Papopolous —explicà Poirot.

—Un grec, oi?

—Això mateix, un grec. És un comerciant d’antiguitats que s’ha fet una reputació mundial. Té una botigueta a París, i la policia sospita que és quelcom més.

—Què és?

—Un receptor d’articles robats, especialment joies. Sobre tallar novament i reinserir pedres precioses no hi ha res que ell no sàpiga. Tracta amb la més alta societat d’Europa i també amb el nivell més baix de la gentussa de l’hampa.

Van Aldin esguardava Poirot amb una atenció sobtadament desperta.

—I bé? —féu amb un nou matís a la veu.

—Jo em pregunto… —digué Poirot—. Jo, Hercule Poirot —es picà el pit amb un gest dramàtic—, em pregunto per què Mr. Papopolous ha vingut de sobte a Niça?

Van Aldin es mostrà impressionat. Havia dubtat per uns moments de la capacitat de Poirot i havia sospitat que a l’homenet aquella tasca li venia gran, que era només un poseur. Ara, en un moment, tomà a assumir la seva opinió original. Esguardà aquell detectiu tan baixet.

—Li haig de presentar les meves excuses, Mr. Poirot.

Poirot menyspreà aquesta disculpa amb un gest extravagant.

—Bah! —exclamà—. Això no té cap importància. I ara escolti’m, Mr. Van Aldin. Tinc notícies per a vostè.

El milionari l’esguardà fixament, plenament interessat.

Poirot assentí amb el cap i explicà:

—Tal com li dic, i crec que li interessaran. Com vostè sap, Mr. Van Aldin, el comte de la Roche ha estat sotmès a vigilància des que s’entrevistà amb el jutge d’instrucció. L’endemà, durant la seva absència, la Vil·la Marina va ser escorcollada per la policia.

—Van trobar alguna cosa? —preguntà tot seguit Van Aldin—. Suposo que no, oi?

Poirot li dirigí una lleu inclinació del cap.

—La seva perspicàcia està en plena forma, Mr. Van Aldin. No van trobar res que fos incriminador. Tampoc no s’esperava que ho trobessin. El comte de la Roche, tal com vostè diria en el seu expressiu idioma, no va néixer ahir. És un senyor molt astut, amb una gran experiència.

—Bé, continuï —féu Van Aldin.

—Pot ser, és clar, que el comte no tingués res de naturalesa comprometedora que li calgués amagar, però no podem negligir aquesta possibilitat. Aleshores, si ha d’amagar quelcom, on és?

No a casa seva, puix que la policia hi féu un escorcoll a fons. No sobre la seva persona, perquè sap que en qualsevol moment pot ser arrestat. Resta… el seu cotxe. Com he dit, el comte estava sotmès a vigilància. El mateix dia, fou seguit fins a Montecarlo. Des d’allí anà a Mentone, sempre conduint ell mateix. El seu cotxe és molt potent, va agafar molt d’avantatge sobre el que el seguia i durant un quart d’hora el perderen totalment de vista.

—I vostè creu que durant aquest temps va amagar alguna cosa prop de la carretera? —preguntà Van Aldin, vivament interessat.

—Prop de la carretera, no. Ce n’est pas pratique. Però ara escolti’m: jo he presentat un petit suggeriment a Mr. Carrège, i aquest senyor l’ha acceptada amb molta satisfacció. A cada Bureau de Poste de les rodalies s’ha procurat que hi hagués algú que conegués de vista el comte de la Roche. Perquè cal saber, Monsieur, que la millor manera d’amagar una cosa és enviar-la per correu.

—I bé? —inquirí Van Aldin, amb la cara encesa per l’interès i l’expectació.

—Doncs… voilà!

I amb un gest de gran comediant, Poirot va treure de la butxaca un paquet embolicat amb paper gruixut i del qual s’havia retirat el cordill que el lligava.

—Durant aquell interval d’un quart d’hora —continuà Poirot—, el nostre home envià això per correu.

—A quina adreça? —inquirí immediatament Van Aldin.

Poirot mogué el cap.

—Això ens hauria pogut dir quelcom, però infortunadament no ens diu res. El paquet anava dirigit a una d’aquelles petites botiguetes de París on es guarden cartes i paquets fins que es recullen pagant una petita comissió.

—Sí, però què hi ha dins? —preguntà Van Aldin amb impaciència.

Poirot desembolicà el paquet i revelà una capseta quadrada de cartró. Mirà al seu voltant.

—És un bon moment —digué en veu baixa—. Tothom contempla el partit de tennis. Guaiti, Monsieur!

Aixecà la tapa de la capsa una fracció de segon. El milionari llançà una exclamació de profund astorament. La seva cara es tornà blanca com el guix.

—Déu meu! —exclamà—. Els robins!

Durant un moment romangué com encantat. Poirot tornà a guardar la capsa a la butxaca i exhibí un somriure radiant. De sobte, semblà com si el milionari sortís del seu astorament i, apropant-se a Poirot, li estrenyé la mà amb tanta força que l’homenet tancà els ulls amb una expressió de dolor.

—Això és fantàstic! —digué Van Aldin—. Fantàstic! Vostè és un as, Mr. Poirot! Sense cap mena de dubte, vostè és un as.

—No té importància —respongué Poirot amb modèstia—. Ordre, mètode i estar preparat de bell antuvi per a tota mena d’eventualitats…, això és tot el que cal.

—I vull creure que el comte de la Roche ha estat ja detingut, oi? —afegí Van Aldin, impetuós.

—No —contestà Poirot.

La cara de Van Aldin reflectí profunda sorpresa.

—Però… i per què no? Què més volen?

—La coartada del comte roman indestructible.

—Però això no té cap mena de sentit!

—Sí —digué Poirot—. Crec també que no té cap sentit, però hem de provar-ho.

—I mentrestant se’ls escaparà d’entre els dits…

Poirot negà enèrgicament amb el cap.

—No —replicà—. No ho farà. L’única cosa que el comte no pot sacrificar és la seva posició social. Costi el que costi, ha de quedar-se i salvar la situació.

Van Aldin no quedà convençut.

—Però no comprenc…

Poirot alçà una mà.

—Concedeixi’m uns moments, Monsieur. Tinc una petita idea. Moltes persones s’han mofat de les petites idees d’Hercule Poirot… i s’han equivocat.

—Està bé —digué Van Aldin—, endavant, doncs. I què és aquesta petita idea?

Poirot féu una breu pausa i després contestà:

—Demà al matí, a les onze, vindré al seu hotel i ens veurem. Fins aleshores, no digui res a ningú.





CAPÍTOL XXII


El desdejuni de Mr. Papopolous

Mr. Papopolous esmorzava. Davant seu seia la seva filla Zia.

Trucaren a la porta de la sala i entrà un grum amb una targeta que lliurà a Mr. Papopolous. Aquest l’examinà, arrufà les celles i la passà a la seva filla.

—Ah! —exclamà Mr. Papopolous, gratant-se l’orella esquerra mentre reflexionava—. Hercule Poirot! No sé pas què pot voler.

Pare i filla es miraren.

—Ahir el vaig veure al tennis —digué Mr. Papopolous—. Zia, això no m’agrada gens.

—Una vegada et va ser molt útil —li recordà la seva filla.

—És veritat —reconegué Mr. Papopolous—. I també he sentit dir que s’ha retirat de la seva activitat.

Pare i filla havien fet aquests comentaris en llur idioma. Ara Mr. Papopolous es dirigí al grum i li digué en francès:

—Faites monter ce monsieur.

Uns minuts després, Hercule Poirot, exquisidament vestit i balancejant airosament el bastó, entrà a l’habitació.

—Benvolgut Mr. Papopolous…

—Benvolgut Mr. Poirot…

—I Mademoiselle Zia —Poirot li dedicà una curta reverència.

—Ens permetrà que continuem esmorzant —observà Mr. Papopolous, servint-se una altra tassa de cafè—. La seva visita és… ehem… una mica matinera.

—Escandalosament matinera —reconegué Poirot—, però és que tinc molta pressa.

—Aleshores, segueix algun cas? —murmurà Mr. Papopolous.

—Un cas molt seriós —contestà Poirot—: la mort de Madame Kettering.

—Deixi que recordi —Mr. Papopolous esguardà amb innocència el sostre—. Oi que era la senyora que morí en el Tren Blau? Vaig llegir alguna cosa en els diaris, però no se suggeria que hi hagués joc brut…

—En interès de la justícia —esclarí Poirot—, es va creure millor suprimir aquest fet.

Hi hagué una pausa.

—I en què el puc ajudar jo, Mr. Poirot? —preguntà cortesament el marxant d’antiguitats.

—Voilà —contestà Poirot—. Anirem al gra.

Va treure de la butxaca la mateixa capsa que havia ensenyat a Cannes i, obrint-la, posà sobre la taula els robins i els apropà a Papopolous.

Encara que Poirot l’esguardava amb atenció, no es mogué ni un sol muscle de la cara del vell. Papopolous agafà les joies, les examinà amb un interès despreocupat i després esguardà el detectiu amb una expressió d’interrogació.

—Magnífiques, oi? —preguntà Poirot.

—Excel·lents —contestà Papopolous.

—Quant diria que valen?

La cara del grec s’alterà lleugerament.

—És veritablement necessari que li ho digui, Mr. Poirot? —preguntà.

—Vostè és molt astut, Mr. Papopolous. No, no cal. Per exemple, no valen cinc-cents mil dòlars.

Papopolous es posà a riure i Poirot l’imità.

—Com a imitació —digué Papopolous, tornant-les a Poirot—, són, com he dit abans, excel·lents. Seria indiscret, Mr. Poirot, preguntar com han arribat a les seves mans?

—En absolut —respongué Poirot—. No tinc cap inconvenient a explicar-ho a un vell amic com vostè. Estaven en possessió del comte de la Roche.

Les celles de Mr. Papopolous s’alçaren eloqüentment.

—De debò? —murmurà.

Poirot s’inclinà endavant i assumí el seu aire més innocent i seductor.

—Mr. Papopolous —digué—, posaré les meves cartes sobre la taula. Els originals d’aquestes joies li foren robats a Madame Kettering en el Tren Blau. En primer lloc li vull dir el següeht: no estic interessat en la recuperació d’aquestes joies. Això és afer de la policia. Jo no treballo per la policia, sinó per a Mr. Van Aldin. Vull posar-li la mà a sobre a l’home que va matar Madame Kettering. Les joies només m’interessen mentre em puguin dur fíns a aquest home. M’entén?

Aquestes dues últimes paraules foren pronunciades amb intensitat i Papopolous, amb una expressió impertorbable, contestà suaument:

—Continuï.

—Em sembla probable, Monsieur, que les joies canviaran de mans a Niça… i és possible que ja ho hagin fet.

—Ah! —exclamà Mr. Papopolous.

Bevia el cafè a glopets, meditant, i semblava més noble i patriarcal que mai.

—I jo m’he dit —continuà Poirot amb animació—: quina bona sort! El meu antic amic, Mr. Papopolous, es troba a Niça. Ell m’ajudarà!

—I com creu que el puc ajudar? —inquirí fredament Papopolous.

—És que m’he dit que, indubtablement, Mr. Papopolous es troba a Niça per qüestions de negoci.

—En absolut —negà Papopolous—. Em trobo aquí per raons de salut. Segueixo ordres del metge.

I tossí cavernosament.

—Em sap molt de greu sentir això —declarà Poirot amb una commiseració poc sincera—. Però permeti’m que continuï. Quan un gran duc rus, una arxiduquessa austríaca o un príncep italià volen disposar de les joies familiars… a qui consulten? A Mr. Papopolous, oi? És famós arreu del món per la discreció amb què gestiona aquests afers.

L’altre s’inclinà.

—M’està afalagant.

—La discreció és una gran cosa —murmurà Poirot, que es veié recompensat pel fugaç somriure que travessà la cara del grec—. Jo també puc ser discret.

Els ulls dels dos homes es trobaren.

Després, Poirot continuà parlant molt a poc a poc, i evidentment escollint les paraules amb cura.

—Jo m’he dit el següent: si aquestes joies han canviat de mans a Niça, Mr. Papopolous se n’haurà assabentat. Ell sap tot el que passa en el món de les joies.

—Ah! —digué només Mr. Papopolous mentre agafava un croissant.

—La policia, vostè ja m’entén, no intervé en aquesta qüestió —digué Poirot—. És un afer personal.

—Un sent rumors —admeté Papopolous amb cautela.

—Com per exemple… —invità Poirot.

—Hi ha alguna raó per repetir-los?

—Sí —digué Poirot—. Recordarà, Mr. Papopolous, que fa disset anys va tenir a les mans un cert article, deixat com a garantia per una persona molt… important. El guardava vostè i desaparegué inexplicablement. Es va trobar aleshores, si em permet emprar l’expressió anglesa, ficat en un bon embolic.

Els seus ulls fitaren amistosament la noia. Zia havia enretirat tassa i plat, i, amb els colzes sobre la taula i el mentó entre les mans, escoltava àvidament. Sense deixar d’esguardar-la, Poirot continuà:

—Jo em trobava aleshores a París. Vostè em va buscar i es va posar a les meves mans. Si jo recuperava aquell… article, tindria el seu agraïment per sempre més, em va dir. Eh bien! Jo el vaig recuperar.

Mr. Papopolous sospirà profundament.

—Fou el moment més desagradable de la meva carrera —murmurà.

—Disset anys són molts anys —digué Poirot—, però crec tenir raó si dic, Monsieur, que la seva raça no oblida.

—Els grecs? —murmurà Papopolous amb un somriure irònic.

—No em referia precisament als grecs —replicà Poirot.

Hi hagué un silenci i finalment el vell s’alçà majestuosament.

—Té raó, Mr. Poirot —digué amb calma—. Sóc jueu i, com vostè diu, la meva raça no oblida.

—M’ajudarà, doncs?

—Pel que fa a les joies, Monsieur, no puc fer res.

Com abans havia fet Poirot, Papopolous escollia amb tota cura les paraules. Continuà:

—No sé res. No he sentit res. Però potser li podria fer un favor… sempre que li interessin les curses de cavalls.

—En certes circumstàncies, poden interessar-me —contestà Poirot esguardant-lo amb intensitat.

—Hi ha un cavall que corre a Longchamps, que jo crec que mereix atenció. No ho puc dir amb tota certesa, vostè ja em comprèn, puix que aquestes notícies passen per moltes mans.

S’interrompé, esguardant Poirot per assegurar-se que aquest entenia les seves paraules.

—Perfectament, perfectament —assentí Poirot.

—El nom del cavall —continuà Mr. Papopolous, reclinant-se en el seient i ajuntant les puntes dels dits— és Marquès. Crec, encara que no n’estic segur, que és un cavall anglès, oi, Zia?

—Jo també ho crec —digué la noia.

Poirot s’alçà.

—Molt agraït, Monsieur —féu—. És molt interessant tenir allò que els anglesos en diuen una confidència des de l’estable. Au revoir, Monsieur, i moltes gràcies. —Es dirigí a la noia—: Au revoir, Mademoiselle Zia. Em sembla com si fos ahir quan la vaig conèixer a París. Qualsevol diria que han passat dos anys a tot estirar.

—Hi ha una bona diferència entre setze anys i trenta-tres —contestà Zia somrient.

—No pas en el cas de vostè —declarà Poirot galantment—. Potser vostè i el seu pare soparien amb mi una nit?

—Ens complauria molt —contestà Zia.

—Aleshores ho arranjarem —declarà Poirot—, i ara… je me sauve.

Poirot caminà pel carrer taral·lejant una cançoneta. Movia el bastó amb marcialitat i un parell de vegades somrigué lleument. Entrà en el primer Bureau de Poste que trobà i envià un telegrama. Necessità algun temps per redactar-lo, puix ho féu en codi i hagué de recórrer a la memòria. Aparentment, parlava d’una agulla de corbata perduda i anava dirigit a l’inspector Japp, de Scotland Yard.

Un cop desxifrat, era breu i anava al gra: «Telegrafiï’m tota la informació possible sobre un home conegut amb el sobrenom de Marquès».





CAPÍTOL XXIII


Una nova teoria

Eren exactament les onze quan Poirot es presentà a l’hotel de Van Aldin. Trobà el milionari tot sol.

—És puntual, Mr. Poirot —digué aquest amb un somriure, mentre s’alçava per saludar el detectiu.

—Sempre sóc puntual —contestà Poirot—. Jo sempre observo l’exactitud. Sense ordre ni mètode… —s’interrompé—. Ah, però és possible que ja li hagi dit això abans. Passem tot seguit a l’objecte de la meva visita.

—La seva petita idea?

—Sí, la meva petita idea —somrigué Poirot.

—En primer lloc, Monsieur, m’agradaria parlar una altra vegada amb la cambrera, Ada Mason. És aquí potser, per casualitat?

—Sí, és aquí.

—Ah!

Van Aldin l’esguardà amb curiositat. Tocà el timbre i un criat fou enviat a cercar Mason.

Poirot la saludà amb la seva habitual cortesia de sempre, que mai no deixava de produir efecte en aquella mena de personal.

—Bona tarda, Mademoiselle —li digué jovialment—. Seieu, si us plau, si Monsieur ho permet.

—Sí, i tant, seu, noia —digué Van Aldin.

—Gràcies, senyor.

Mason s’assegué tímidament a la punta d’una cadira. Semblava més ossuda i agre que mai.

—He vingut per fer-vos unes quantes preguntes més —explicà Poirot—. Hem d’arribar al fons de la qüestió. Tornarem a parlar de l’home del tren. Heu vist el comte de la Roche. Dieu que és possible que ell fos l’home, però que no n’esteu segura.

—Com li vaig dir, senyor, no vaig veure en cap moment la cara d’aquell senyor. Això fa que em sigui tan difícil contestar.

Poirot somrigué i assentí amb el cap.

—Precisament. Exactament. Comprenc molt bé la dificultat. Ara bé, Mademoiselle, dieu que heu estat dos mesos al servei de Madame Kettering. Durant aquest temps, quantes vegades veiéreu el vostre senyor?

Mason reflexionà una estona i contestà:

—Només dues vegades, senyor.

—I això fou fa poc temps, o bé molt abans?

—Una vegada, senyor, va venir a Curzon Street. Jo era a dalt, vaig mirar des de l’escala i el vaig veure en el vestíbul. Sentia una certa curiositat, comprèn?, sabent que les coses estaven… tal com estaven —i Mason acabà amb una discreta tosseta.

—I l’altra vegada?

—Jo era al Park, senyor, amb l’Annie, una de les cambreres, i ella m’ensenyà el senyor, que passejava amb una senyora estrangera.

Poirot assentí novament.

—Ara escolteu-me bé, Mason, aquell home que vau veure en el tren, parlant amb la senyora a la Gare de Lyon…, com sabeu que no era el vostre senyor?

—El meu senyor? Oh, no crec pas que ho fos, senyor.

—Però no n’esteu segura —insistí Poirot.

—Bé…, no ho vaig pensar en cap moment, senyor.

Era evident que aquesta idea trastornava Mason.

—Ja heu sentit que el vostre senyor també era en aquell tren.

Què no podia ser més natural sinó que fos ell qui vingués travessant el passadís?

—Però el senyor que parlava amb la senyora havia de venir de fora, senyor. Anava vestit de carrer. Duia abric i un barret de feltre.

—Exactament, Mademoiselle, però reflexioni un moment. El tren acabava d’arribar a la Gare de Lyon. Molts passatgers passejaven per l’andana. La vostra senyora es disposava a fer-ho, i amb aquesta intenció, indubtablement, s’havia posat l’abric de pells, no és veritat?

—Sí, senyor —admeté Mason.

—El vostre senyor, aleshores, féu el mateix. El tren tenia una bona calefacció, però a fora, a l’estació, hi feia fred. Es posà l’abric i el barret, passejà pel costat del tren i, en mirar les finestres il·luminades, veié de sobte Madame Kettering. Fins aquell moment, ignorava que ella fos en el tren. Naturalment, pujà a aquell vagó i anà al seu compartiment. Ella llançà una exclamació de sorpresa en veure’l i ràpidament tancà la porta entre els dos compartiments, puix que era possible que la conversa entre tots dos fos de caràcter privat.

S’acomodà a la butaca i observà com, a poc a poc, el suggeriment feia el seu efecte. Ningú no sabia millor que Hercule Poirot que la classe de persones a la qual pertanyia Mason no admetia precipitacions. Havia de donar-li temps a fi que es pogués alliberar de qualsevol idea preconcebuda. Passà una llarga estona i finalment Mason parlà.

—Bé, és clar que pogué ser així, senyor. No hi havia pensat. El senyor és alt i morè, i és d’aquesta mena de tipus. Fou el fet de veure l’abric i el barret allò que m’ha fet dir que era un senyor que venia de fora. Sí, efectivament podia ser el senyor. Però tampoc no dic que n’estigui segura.

—Moltes gràcies, Mademoiselle. No us hauré d’entretenir més. Ah, una altra cosa! —va treure de la butxaca el portacigarretes que ja havia ensenyat a Katherine—. És de la vostra senyora, això? —preguntà.

—No, senyor, no és de la senyora… almenys…

—Sí? —l’animà Poirot.

—Crec, senyor… no en puc estar segura, però crec… que és un portacigarretes que la senyora va comprar per regalar-lo al senyor.

—Ah —féu Poirot.

—Però, és clar, no puc dir si li va donar o no.

—Perfectament —digué Poirot—, perfectament. Crec que això és tot, Mademoiselle. Us desitjo molt bona tarda.

Ada Mason es retirà discretament, tancant la porta sense fer soroll.

Poirot esguardà Van Aldin, amb un lleuger somriure. El milionari semblava molt impressionat.

—Creu… creu que era en Derek? —exclamà—. Però si tot assenyala vers l’altra banda! Sí, en realitat, el comte ha estat atrapat in fraganti, amb les joies al damunt…

—No.

—Però vostè em va dir…

—Què li vaig dir?

—Tota aquella història de les joies. Mr. les va ensenyar!

—No.

Van Aldin el mirà astorat.

—Diu que no me les va ensenyar?

—No.

—Ahir… al tennis?

—No.

—Està boig, Mr. Poirot, o és que ho estic jo?

—Cap dels dos no s’ha tornat boig —assegurà el detectiu—. Vostè em fa una pregunta i jo la contesto. Em diu que si jo li vaig ensenyar ahir les joies i jo li contesto… que no. El que li vaig ensenyar, Mr. Van Aldin, era una imitació de primera classe, que només un expert podria distingir de les joies autèntiques.





CAPÍTOL XXIV


Poirot aconsella

El milionari necessità una bona estona per digerir la notícia. Després esguardà Poirot, totalment desorientat. El petit belga assentí gentilment amb el cap.

—Sí —digué—. Això altera la situació, oi?

—Una imitació! —exclamà aleshores el milionari—. I sempre ho ha sabut, Mr. Poirot? Sempre ha estat això el que vostè ha buscat? Mai no ha cregut que el comte de la Roche fos l’assassí?

—He tingut dubtes —admeté Poirot tranquil·lament—, però vaig dir-li el que pensava. Robatori amb violència i assassinat… —mogué enèrgicament el cap—, no. Era difícil imaginar-ho. No harmonitza amb la personalitat del comte de la Roche.

—Però vostè creu que ell tenia la intenció de robar els robins?

—Certament. Sobre això no hi ha cap mena de dubte. Miri, li explicaré l’afer tal com jo el veig. El comte coneixia l’existència dels robins i en conseqüència féu els seus plans. Va inventar una història romàntica sobre un llibre que estava escrivint, per induir la seva filla perquè els dugués amb ella. Ell va aconseguir un duplicat exacte. És evident que el que pretenia era una substitució. Madame, la filla de vostè no era una experta en joies.

Probablement, passaria molt de temps abans que no descobrís el que havia passat. I quan se n’assabentés… bé, no crec que hagués denunciat el comte. Ell hauria guardat unes quantes cartes d’ella. Sí, un pla molt segur des del punt de vista del comte…, un pla que probablement ja ha posat en pràctica alguna altra vegada.

—Sembla prou clar, sí —murmurà Van Aldin.

—Està d’acord amb la personalitat del comte de la Roche —digué Poirot.

—Sí, però ara… —Van Aldin esguardà l’altre amb curiositat—. Què va passar en realitat? Expliqui’m-ho, Mr. Poirot.

Poirot arronsà les espatlles.

—És ben senzill —contestà—: algú va arribar abans que el comte.

Hi hagué una llarga pausa.

Semblava que Van Aldin regirés els fets dins del seu cap, però quan finalment parlà ho féu sense titubejar:

—Quant temps fa que sospita del meu gendre, Mr. Poirot?

—Des del primer moment. Ell tenia el motiu i l’oportunitat. Tothom va considerar indubtable que l’home del compartiment de Madame a París era el comte de la Roche. Jo també ho vaig pensar. Aleshores vostè va mencionar que una vegada va prendre el comte pel seu gendre. Això em va indicar que eren de la mateixa estatura i corpulència, i amb cabell d’un color semblant. Es formaren idees curioses dins del meu cap. La cambrera feia molt poc temps que servia a casa de la seva filla. Era improbable que conegués bé, encara que fos de vista, a Mr. Kettering, puix que aquest no vivia a Curzon Street, i a més l’home del tren va procurar no ensenyar la cara.

—I creu que ell… la va assassinar? —preguntà Van Aldin amb una veu rogallosa.

Poirot alçà immediatament una mà.

—No, no, jo no he dit això…, però és una possibilitat, una possibilitat molt forta. Es trobava en un mal tràngol, una situació molt difícil, amenaçat per la fallida total. Era la manera de sortir-ne.

—Però per què agafar les joies?

—Perquè el crim semblés un crim ordinari, comès per lladres de tren. Altrament, les sospites haurien recaigut immediatament sobre d’ell.

—Si és així, què n’ha fet dels robins?

—Això ja ho veurem. Hi ha diverses possibilitats. Hi ha un home a Niça que pot ajudar, l’home que vaig assenyalar al camp de tennis.

S’alçà. Van Aldin l’imità i posà una mà damunt l’espatlla de l’homenet. Quan parlà, hi havia un to d’emoció en la seva veu.

—Trobi’m l’assassí de la Ruth —li digué—; això és tot el que demano.

Poirot s’encarcarà i contestà amb arrogància:

—Deixi-ho a les mans de Hercule Poirot i no temi. Jo descobriré la veritat.

Va treure un bri de pols del seu barret, dirigí un somriure tranquil·litzador al milionari i abandonà la cambra. Tanmateix, mentre baixava l’escala part de la confiança d’abans s’havia esborrat de la seva cara.

—Tot està molt bé —murmurà—, però hi ha dificultats. Sí, hi ha grans dificultats.

Quan sortia de l’hotel s’aturà sobtadament. Hi havia un cotxe davant la porta. Dins del cotxe hi havia Katherine Grey, i Derek Kettering, dret davant del vehicle, li parlava amb vehemència. Un minut més tard, el cotxe arrancà i Derek romangué a la vorera contemplant com s’allunyava. L’expressió de la seva cara era estranya. Féu un sobtat gest d’impaciència amb les espatlles, sospirà profundament i es tombà per trobar Hercule Poirot al seu costat. Malgrat el seu autodomini tingué un ensurt. Els dos homes s’esguardaren. Poirot impertorbable i Derek amb una expressió que reflectia una mena de desafiament burleta. Hi hagué una nota de menyspreu darrere la fàcil ironia del seu to quan parlà, alçant lleugerament les celles.

—Una noia encantadora, oi? —observà.

La seva actitud era perfectament natural.

—Sí —admeté Poirot pensarós—, aquestes paraules descriuen perfectament Mademoiselle Katherine. Aquesta frase és molt anglesa, i també Mademoiselle Katherine és molt anglesa.

Derek romania perfectament immòbil, sense contestar.

—Així i tot, és sympathique, oi que sí? —insistí Poirot.

—Sí —contestà Derek—, no n’hi ha gaires com ella.

Parlava en veu baixa, com si ho fes per a ell sol. Poirot assentí amb el cap. Després s’apropà més i parlà amb un to diferent, un to tranquil però greu, nou per a Derek Kettering.

—Monsieur, perdonareu a un vell que us digui quelcom que potser considerareu impertinent. Hi ha un proverbi anglès que us vull recordar. Diu que és millor acabar amb un vell amor abans de començar-ne un de nou.

Kettering l’esguardà enutjat.

—Què diable vol dir amb això?

—S’enfada amb mi —replicà Poirot sense immutar-se— i jo ja ho esperava. Referent al que vull dir… vull dir, Monsieur, que hi ha un segon cotxe amb una dama dins. Si tomba el cap, la veurà.

Derek es tombà ràpidament. La còlera li enfosquí la cara.

—Mirelle, maleïda sigui! —murmurà—. Aviat li…

Poirot aturà el moviment que estava a punt de fer.

—És prudent el que es disposa a fer aquí? —preguntà severament.

En els seus ulls brillava una llum verda, però Derek no estava en condicions d’advertir els signes de cautela. La indignació l’havia privat de tota prudència.

—He trencat amb ella per sempre i ella ho sap! —exclamà enfurismat.

—Ha trencat amb ella, sí, però… ha trencat ella amb vostè?

De sobte, Derek proferí una rialla aspra.

—No trencarà amb dos milions de lliures si ho pot evitar —murmurà brutalment—. No hi ha ningú com Mirelle per a aquestes coses.

Poirot arrufà la celles.

—Està parlant cínicament —murmurà.

—Sí? —no hi hagué menyspreu ara, en el sobtat somriure que exhibí—. He conegut prou món, Mr. Poirot, per saber que totes les dones són molt semblants. —Un moment després se suavitzà la seva expressió—. Totes, menys una.

Va aguantar retadorament la mirada de Poirot. Una llum de cautela brillà en els seus ulls i després desaparegué.

—Aquella —digué, assenyalant amb el cap vers el Cap Martin.

—Ah! —murmurà Poirot.

Aquest discret assentiment estava ben calculat per provocar el temperament impetuós de l’altre.

—Ja sé el que em dirà —exclamà Derek impetuosament—: la mena de vida que he dut i el fet que jo no sóc digne d’ella. També dirà que ni tan sols tinc dret a pensar en ella. Dirà que en aquest cas encara hi ha més coses… Sé perfectament que no és decent parlar així quan la meva muller ha mort fa uns dies, i a més assassinada.

Féu una pausa per recuperar l’alè i Poirot l’aprofità per observar amb un to entristit:

—Tanmateix jo no he dit res de tot això.

—Però ho farà.

—Què? —féu Poirot.

—Dirà que no tinc cap possibilitat de casar-me amb la Katherine.

—No —contestà Poirot—, jo no diria això. La seva reputació és dolenta, sí, però a les dones… això no les detura mai. Si vostè fos un home d’una conducta excel·lent, d’una moralitat estricta, que mai no hagués fet res que no hagués de fer, i en canvi hagués fet tot el que calia… eh bien!, aleshores jo tindria seriosos dubtes sobre el seu èxit. Vostè ja sap que el valor moral no és romàntic; en canvi, és força apreciat per les vídues.

Derek Kettering l’esguardà fixament, donà mitja volta i es dirigí vers el cotxe que esperava.

Poirot l’observà amb un cert interès. Veié l’encantadora dona que treia el cap fora del cotxe i enraonava amb ell, però Derek Kettering no s’aturà. Saludà llevant-se el barret i seguí el seu camí.

—Ça y est —murmurà Mr. Hercule Poirot—, em sembla que és hora que torni chez-moi.

Hi trobà un George impertorbable que planxava uns pantalons.

—Un dia agradable, George, una mica fatigós però no exempt d’interès —digué.

George rebé aquestes observacions amb la cara impassible de sempre.

—Certament, senyor.

—La personalitat d’un criminal, George, és un tema interessant. Molts assassins són homes amb un gran encant personal.

—Sempre he sentit dir, senyor, que el doctor Crippen era un gentleman molt ben educat. Així i tot, va convertir la seva esposa en un munt de carn picada.

—Els teus exemples són sempre vàlids, George.

El criat no contestà i en aquell moment sonà el telèfon. Poirot el despenjà.

—Allo, allo… Sí, sí, és Hercule Poirot qui parla.

—Aquí, Knighton. Vol esperar un moment, Mr. Poirot? Mr. Van Aldin desitja parlar amb vostè.

Hi hagué una pausa d’uns segons i després se sentí la veu del milionari.

—És vostè, Mr. Poirot? Només volia dir-li que la Mason ha vingut a parlar amb mi, espontàniament. Ha estat rumiant i diu que està gairebé segura que l’home de París era en Derek Kettering. Diu que en aquell moment li va veure un aire familiar, però que aleshores no pogué captar-ho. Ara sembla estar-ne força segura.

—Gràcies, Mr. Van Aldin —contestà Poirot—. Això ens fa avançar.

Penjà el telèfon i romangué una estona quiet, amb un curiós somriure. George hagué de parlar-li dues vegades abans d’aconseguir una resposta.

—Eh? —exclamà finalment Poirot—. Què m’estaves dient?

—El senyor dinarà aquí o pensa sortir?

—Cap de les dues coses —replicà Poirot—. Em ficaré al llit i prendré una tisana. El que s’esperava s’ha esdevingut i quan s’esdevé el que calia esperar sempre experimento una forta emoció.





CAPÍTOL XXV


Desafiament

En passar Derek Kettering davant del cotxe, Mirelle tragué el cap.

—Derek, haig de parlar amb tu un moment…

Però, alçant el barret, Derek passà sense aturar-se.

Quan arribà a l’hotel, el conserge sortí del taulell i li digué:

—Un senyor l’està esperant, Monsieur.

—Qui és? —preguntà Derek.

—No ha dit el seu nom, Monsieur, però ha explicat que el duia aquí un afer important i que l’esperaria.

—On és?

—A la saleta, Monsieur. Ha preferit esperar allí i no en el saló gran; ha dit que era un lloc més privat.

Derek assentí amb el cap i es dirigí vers la sala petita.

Hi havia només el visitant, que s’alçà i saludà amb una gràcia fàcil i continental quan Derek entrà. En realitat, Derek només havia vist una vegada el comte de la Roche, però no li fou difícil reconèixer l’aristòcrata i va arrugar les celles amb un gest d’enuig. Maleïda impertinència la d’aquell individu!

—El comte de la Roche, oi? —digué—. Temo que perd el temps venint aquí.

—Espero que no —contestà afablement el comte, exhibint en un somriure unes dents molt blanques.

Generalment, l’encant dels modals del comte es malgastava totalment amb els del seu sexe. Tots els homes, sense excepció, el detestaven cordialment. Derek Kettering sentia ja el clar desig de treure el comte, a puntades de peu, d’aquella cambra, i només el fet de comprendre que l’escàndol seria molt inoportú en aquelles circumstàncies el va frenar. Novament es va preguntar per què Ruth havia pogut interessar-se, i tant com ho havia fet, per aquell individu. Un vulgar aventurer, i segurament quelcom pitjor. Contemplà amb fàstic les mans del comte, que lluïen una exquisida manicura.

—L’he vingut a veure —explicà el comte— per una petita qüestió de negocis. Jo crec aconsellable que em vulgui escoltar.

Derek sentí altra vegada la temptació irresistible de treure’l a puntades de peu, però novament es reprimí. No li havia passat desapercebuda l’ombra d’una amenaça, però l’interpretà a la seva manera. Diverses raons aconsellaven escoltar allò que el comte havia de dir.

S’assegué i picà impacientment la taula amb els dits.

—I bé? —preguntà secament—. De què es tracta?

El comte no tenia el costum d’anar tot seguit al gra.

—Permeti’m, Monsieur, oferir-li la meva condolença per la pèrdua que recentment ha sofert.

—Una altra impertinència com aquesta —replicà Derek amb calma— i sortirà per aquesta finestra.

Indicà amb el cap la finestra que hi havia al costat del comte i aquest es mogué amb inquietud.

—Rebrà la visita dels meus amics, Monsieur, si això és el que desitja —contestà molt tibat.

Derek es posà a riure.

—Un duel? Benvolgut comte, no el prenc prou seriosament per creure semblant cosa. Però tindria una gran satisfacció fent-li recórrer la Promenade des Anglais a guitzes.

El comte no tenia cap desig de fer-se l’ofès. Es limità a alçar les celles i murmurà:

—Els anglesos són uns bàrbars.

—Bé —continuà Derek—, què és el que m’ha de dir?

—Seré molt franc —assegurà el comte—. Exposaré el punt tot seguit. És el que més ens convé a tots dos, oi?

Altra vegada somrigué amablement.

—Endavant —ordenà Derek secament.

El comte esguardà el sostre, ajuntà les puntes dels dits i murmurà suaument:

—Vostè ha entrat en possessió d’un bon grapat de diners, Monsieur.

—I vostè què n’ha de fotre, d’això?

El comte s’alçà.

—Monsieur, el meu nom està tacat! Sospiten de mi…, m’acusen d’un crim odiós.

—L’acusació no procedeix de mi —replicà Derek fredament—. Com a part interessada, jo no he expressat cap opinió.

—Sóc innocent —assegurà el comte—. Juro davant del cel —alçà una mà— que sóc innocent.

—Crec que Mr. Carrège és el jutge d’instrucció que té cura d’aquest cas —digué Derek cortesament.

El comte no féu cas d’aquesta observació.

—No solament es sospita injustament de mi en un crim que jo no he comès, sinó que a més tinc urgent necessitat de diners.

I deixà escapar una tosseta breu i suggestiva.

Derek s’alçà.

—Estava esperant això —digué sense alçar la veu—, miserable xantatgista. No li donaré ni un penic. La meva muller és morta i cap escàndol que vostè pugui muntar no pot afectar-la. Crec que ella li va escriure cartes imprudents, però si ara jo les hi comprés per una quantitat global, estic segur que se’n reservaria un parell. I ara li diré una altra cosa, Mr. de la Roche: el xantatge és una paraula molt lletja, a Anglaterra i a França. Aquesta és la meva resposta. Bona tarda!

—Un moment —el comte allargà una mà quan Derek es tombava per abandonar la sala—. Vostè es confon, Monsieur. Està totalment equivocat. Jo sóc, espero, un gentleman —Derek es posà a riure—. Qualsevol carta que una dama em pugui escriure la considero com un objecte sagrat —alçà el cap amb un bell gest de noblesa—. La proposició que jo li presentava era d’una mena totalment diferent. Estic, com he dit, en una posició financera extremament precària, i la meva consciència em podria impulsar a presentar a la policia certes informacions.

Derek tornà lentament al mig de la cambra.

—Què vol dir?

Tornà a brillar l’encisador somriure del comte.

—Segurament, no és necessari entrar en detalls —murmurà—. Diuen que cal buscar a qui surt beneficiat del crim, oi? Com acabo de dir, darrerament vostè n’ha tocat de calents.

Derek llançà una riallada.

—Si això és tot… —començà a dir amb menyspreu.

Però el comte movia el cap d’una banda a l’altra.

—Es que no és tot, senyor meu. Jo no hauria vingut si no hagués disposat d’una informació molt més precisa i detallada. No és agradable, Monsieur, ser arrestat i jutjat per assassinat.

Derek se li apropà. La seva cara expressava una còlera tan intensa que, involuntàriament, el comte retrocedí un pas.

—M’està amenaçant? —preguntà l’anglès, enfurismat.

—Vostè no en sentirà parlar mai més —assegurà el comte.

—De tots els blufs més colossals que mai no he…

El comte alçà una mà blanquíssima.

—S’equivoca. No és un bluf. Perquè n’estigui convençut, li diré una cosa. La informació l’he obtinguda de certa dama. És ella qui té la prova irrefutable que vostè va cometre l’assassinat.

—Ella? Qui és?

—Mademoiselle Mirelle.

Derek féu un pas enrere com si hagués rebut un cop.

—Mirelle… —murmurà.

El comte s’apressà a aprofitar el que considerà com un avantatge per a ell.

—Una bagatel·la de cent mil francs —digué—. No en demanaré més.

—Què? —féu Derek amb aire absent.

—Deia, Monsieur, que una bagatel·la de cent mil francs tranquil·litzaria la meva… consciència.

Derek féu un esforç per recuperar la calma i esguardà fixament el comte.

—I vol saber ara mateix la meva contesta?

—Si és tan amable, Monsieur.

—Aleshores, aquí la té. Pot anar a fer punyetes! Entesos?

I deixant el comte massa astorat per poder parlar, Derek donà mitja volta i sortí de la cambra.

Davant de l’hotel, aturà un taxi i es féu dur a l’hotel de Mirelle. Preguntà per ella i li van dir que la ballarina acabava d’entrar. Aleshores Derek donà la seva targeta al porter.

—Doni això a Mademoiselle i pregunti si em pot rebre.

Després d’un breu interval, Derek fou invitat a seguir ur, chasseur.

Una ona de perfum exòtic assaltà els narius de Derek quan passà la porta de l’apartament de la ballarina. La cambra estava plena de clavells, orquídies i mimosa. Mirelle esperava prop d’una finestra, vestida amb un vaporós peignoir.

S’apropà a ell, allargant-li les mans.

—Derek… has tornat a mi. Sabia que ho faries.

Ell apartà els braços de Mirelle i la mirà amb severitat.

—Per què m’has enviat el comte de la Roche?

Ella l’esguardà amb un astorament que a Derek li semblà autèntic.

—Jo? Enviar-te el comte de la Roche? Però… per què?

—Aparentment… per fer-me un xantatge.

Novament ella el mirà amb astorament. Després, sobtadament, somrigué i assentí amb el cap.

—És clar. Calia esperar-ho. És el que havia de fer ce type là. Hauria hagut de suposar-ho. No, de debò, Derek, jo no te l’he enviat.

Ell l’esguardà amb una mirada penetrant, com si li volgués llegir el pensament.

—Jo t’ho explicaré —digué Mirelle—, estic avergonyida, però t’ho explicaré. L’altre dia, i tu ho comprendràs, jo estava enfollida per la ràbia, totalment enfollida —féu un gest grandiloqüent—. El meu temperament no és gaire pacient. Volia venjar-me de tu i aleshores vaig anar a veure el comte de la Roche i li vaig dir que anés a la policia i expliqués tal cosa i tal altra. Però no tinguis por, Derek. No vaig perdre el cap del tot i la prova només la tinc jo. La policia no pot fer res sense la meva declaració, comprens? I ara…, ara…?

S’apropà a ell, esguardant-lo amb adoració:

Ell l’apartà barroerament i ella romangué davant, amb el pit agitat i uns ulls que es reduïren a dues fenedures, com els d’un gat.

—Vés amb compte, Derek, vés amb molt de compte. Has tornat al meu costat, oi que sí?

—Mai més no hi tornaré —contestà Derek amb fermesa.

—Ah!

L’aspecte felí de la ballarina augmentà. Les parpelles li tremolaren.

—Aleshores, hi ha una altra dona? Aquella amb qui dinaves l’altre dia? Digues, tinc raó?

—Penso demanar-li si es vol casar amb mi. És millor que n’estiguis assabentada.

—Aquella anglesa melindrosa! I creus que jo ho podria admetre, ni per un moment? Ah, no! —el seu cos esvelt i atractiu s’estremí—, escolta, Derek, recordes la conversa que vam tenir a Londres? Vas dir que l’única cosa que et podia salvar era la mort de la teva dona. Vas lamentar que gaudís de tan bona salut. Després, et va passar pel cap la idea d’un accident. I quelcom més que un accident…

—Suposo —digué Derek amb menyspreu— que fou aquesta conversa la que vas explicar al comte de la Roche.

Mirelle rigué.

—Creus que sóc una ximple? Podria fer res la policia amb una història tan vaga com aquesta? Mira… et donaré una darrere oportunitat. Tu deixaràs aquella anglesa. Tornaràs amb mi. I aleshores, chéri, mai no diré jo…

—Diràs què?

Ella féu una rialleta.

—Pensaves que ningú no et va veure…

—Què vols dir?

—Tal com ho dic, pensaves que ningú no et va veure… però jo et vaig veure, Derek, mon ami; et vaig veure sortir del compartiment de Madame la teva esposa poc abans d’arribar el tren a Lió aquella nit. I encara sé més coses. Sé que quan vas sortir del seu compartiment, ella era morta.

Derek la mirà fixament. Després, com si visqués un somni, es tombà lentament i sortí de l’habitació amb un pas lleugerament vacil·lant.





CAPÍTOL XXVI


Una advertència

—I per tant —digué Poirot— som bons amics i cap dels dos no té secrets per l’altre.

Katherine tombà el cap per mirar-lo. Hi havia quelcom en la seva veu, una nota subterrània de serietat, que no li havia sentida abans.

Seien tots dos als jardins de Montecarlo. Katherine hi havia arribat amb els seus amics i gairebé immediatament havien trobat Knighton i Poirot. Lady Templin s’havia dedicat a Knighton, i l’aclaparava amb una colla d’evocacions, moltes de les quals, pensà Katherine, semblaven inventades. Després s’havien allunyat tots dos, lady Tamplin amb la mà sobre el braç del jove; dues vegades Knighton havia dirigit mirades endarrere, per damunt de l’espatlla, i els ulls de Poirot brillaren en observables.

—Som amics, és clar —digué Katherine.

—Des del primer moment han simpatitzat tots dos —murmurà Poirot.

—Quan vostè va dir-me que a la vida real s’esdevenen romans policiers…

—I tenia tota la raó, oi? —somrigué Poirot alçant l’índex—. Ara mateix ens trobem ben ficats en un d’aquests casos. Això és natural per a mi —és el meu métier—, però per a vostè és diferent. Sí —afegí amb un to de reflexió—, per a vostè és molt diferent.

Ella l’esguardà. Era com si ell l’estigués prevenint, indicant-li alguna amenaça que ella no hagués vist.

—Per què diu que hi estem ficats? És veritat que jo vaig tenir aquella conversa amb Mrs. Kettering poc abans de morir ella, però ara…, ara tot això ja ha passat. Jo ja no tinc cap relació amb el cas.

—Ah, Mademoiselle, Mademoiselle, podem dir mai que una cosa s’ha acabat?

Katherine es tombà i l’esguardà desafiadorament.

—Què passa? —preguntà—. Vostè em vol dir alguna cosa…, insinuar-la, més aviat. Jo m’estimaria més que el que em vulgui dir m’ho expliqués clarament.

Poirot presentà una expressió de tristesa.

—Ah, mais c’est anglais ça —murmurà—, tot en blanc i negre, tot ben clar i ben definit. Però la vida no és així, Mademoiselle. Hi ha aquelles coses que encara no són, però que ja projecten la seva ombra.

S’eixugà el front amb un gran mocador de seda i afegí:

—Ai, em sembla que em poso poètic! Parlem, doncs, dels fets, com diria vostè. I, parlant de fets, digui’m què opina del comandant Knighton.

—L’aprecio moltíssim —contestà Katherine vivament—; és una persona molt agradable!

Poirot sospirà.

—Què passa ara? —preguntà Katherine.

—Vostè contesta amb tant d’entusiasme… —digué Poirot—. Si m’hagués dit amb una veu indiferent: «És molt simpàtic»… eh bien, sàpiga que això a mi m’hauria agradat més.

Katherine no contestà. Se sentia lleugerament incòmoda. Poirot continuà amb un posat somniador:

—Tanmateix, qui ho sap? Les femmes tenen moltes maneres d’amagar el que senten… i potser l’entusiasme sigui una manera tan vàlida com qualsevol altra.

Sospirà.

—No ho comprenc… —començà a dir Katherine.

Ell la va interrompre:

—No comprèn per què estic tan impertinent, Mademoiselle? Sóc un home gran, i de tant en tant, no gaire sovint, conec algú que em mou a interessar-me pel seu benestar. Nosaltres som amics, Mademoiselle. Vostè mateixa ho ha dit. I només és això…, m’agradaria veure-la feliç.

Katherine mirava fixament davant d’ella. Duia una ombrella de cretona i amb la punta feia dibuixos a la sorra, davant dels peus.

—Li he fet una pregunta referent al comandant Knighton, i ara n’hi faré una altra. Li agrada Mr. Derek Kettering?

—Gairebé no el conec —replicà Katherine.

—Això no és una resposta.

—Doncs jo crec que sí.

Ell l’esguardà, sorprès per alguna cosa en el to de la seva veu. Després assentí, lentament i greument, amb el cap.

—Potser té raó, Mademoiselle. Miri, aquell que ara li parla ha vist moltes coses d’aquest món, i sé que n’hi ha dues que són veritat. Un bon home es pot arruïnar pel seu amor per una mala dona…, però el contrari també pot passar. Un mal home també es pot arruïnar pel seu amor per una bona dona.

Katherine alçà sobtadament la vista.

—Quan diu arruïnat…

—Vull dir des del seu punt de vista. Un ha de ser entusiasta en el crim com en qualsevol altra cosa.

—Vostè tracta d’advertir-me —digué Katherine amb veu baixa—. Contra qui?

—Jo no puc veure el seu cor, Mademoiselle, i si pogués fer-ho no crec que vostè m’ho permetés. Només li diré això: hi ha homes que exerceixen una estranya fascinació sobre les dones.

—El comte de la Roche —suggerí Katherine amb un somriure.

—N’hi ha d’altres… més perillosos que el comte de la Roche. Tenen qualitats que atrauen; temeritat, gosadia, audàcia. Vostè està fascinada, Mademoiselle, jo ho puc veure, però crec que no hi ha res més que això. Ho espero. Aquest home del qual parlo… l’emoció que sent és autèntica, però tanmateix…

—Sí?

Ell s’alçà sense deixar d’esguardar-la. Després parlà amb una veu baixa, diferent.

—Vostè potser podria estimar un lladre, Mademoiselle, però no un assassí.

I seguidament, s’allunyà mentre ella romania asseguda allí.

Poirot va sentir la lleu exclamació que ella va fer, però no en féu cas. Havia dit el que volia dir i deixà que la noia digerís aquella darrere i inconfusible frase.

Derek Kettering, que sortia del Casino, la va veure sola i prenent el sol asseguda al banc, i s’hi va apropar.

—He estat jugant —explicà amb una rialleta—, jugant sense cap mena de sort. Ho he perdut tot… és a dir, tot el que duia al damunt.

Katherine l’esguardà amb una cara en la qual es reflectia la inquietud. Observà immediatament quelcom nou en l’actitud d’ell, una oculta excitació que es delatava per una sèrie de signes diferents i gairebé inapreciables.

—Jo diria que vostè sempre ha estat un jugador. L’esperit del joc l’atrau.

—Un jugador cada dia i en totes les activitats, oi? Té tota la raó. I vostè no hi troba un cert estímul? Arriscar-ho tot en una sola jugada…, no hi ha res que s’hi pugui comparar.

Malgrat creure’s una persona tranquil·la i serena, Katherine experimentà un lleu pessigolleig.

—Vull parlar amb vostè —continuà Derek—, i qui sap si podré tenir una altra oportunitat. Aquí hi ha qui creu que vaig matar la meva muller, no, si us plau, no m’interrompi. És absurd, és clar —féu una llarga pausa i després parlà novament, amb més deliberació—. Parlant amb la policia i amb les autoritats locals he hagut de fingir… bé, una certa decència. Amb vostè prefereixo no fingir. Jo em volia casar per diners. Buscava diners quan vaig conèixer la Ruth Van Aldin. Tenia l’aspecte d’una Madonna esvelta i jo… bé, vaig prendre tota mena de bones resolucions… i en vaig sortir amargament desil·lusionat. La meva muller estava enamorada d’un altre home quan es va casar amb mi. Jo mai no li vaig importar gens. Oh, no me’n queixo, puix que allò fou una negociació perfectament respectable. Ella volia la finca de Leconbury i jo volia calés. El problema aparegué simplement per la sang nord-americana de la Ruth. Sense cap mena d’interès per a mi, li hauria agradat que jo voltés contínuament a l’entorn d’ella. Moltes vegades em va dir sense fer embuts que ella m’havia comprat i que jo li pertanyia. El resultat fou que jo em comportés abominablement amb ella. El meu sogre li dirà això i tindrà tota la raó. Quan la Ruth va morir jo em trobava davant del desastre més absolut —de sobte es posà a riure—. Un es troba davant del desastre més absolut si s’ha d’enfrontar amb un home com en Rufus Van Aldin.

—I després? —preguntà Katherine en veu molt baixa.

—I després —Derek arronsà les espatlles— la Ruth fou assassinada… molt providencialment.

Rigué i el so de la seva rialla ferí Katherine, que va parpellejar.

—Sí —admeté Derek—, això no ha estat de gaire bon gust. I ara vull dir-li una altra cosa. Des del primer moment que la vaig veure, vaig saber que vostè era per a mi l’única dona del món. Em va fer… una certa por. Vaig pensar que em podia dur mala sort.

—Mala sort? —repetí Katherine secament.

Ell l’esguardà.

—Per què ho repeteix amb aquest to? Què està pensant?

—Pensava en coses que la gent m’ha explicat.

De sobte Derek somrigué.

—Sobre mi li diran moltes coses, estimada, i moltes seran veritat. Sí, i coses pitjors també… coses que jo no li diré mai. Sempre he estat un jugador… i he acceptat jugades molt perilloses. No les hi confessaré ara, ni en cap altra ocasió. El passat ha quedat enrere. Però hi ha una cosa que vull que cregui. Li juro solemnement que jo no vaig matar la meva muller.

Digué aquestes paraules amb energia, però no sense una certa nota teatral. Després, cercà la mirada d’ella, plena d’inquietud, i continuà:

—Ho sé. L’altre dia vaig mentir. El compartiment en què vaig entrar era el de la meva muller.

—Ah! —exclamà Katherine.

—És difícil explicar per què hi vaig entrar, però ho intentaré.

Ho vaig fer mogut per un impuls. Es tractava, més o menys, d’espiar la meva muller. En el tren em vaig mantenir lluny de la seva vista. Mirelle m’havia dit que la meva esposa s’havia de trobar amb el comte de la Roche a París. Doncs bé, pel que jo havia vist no era així. Em sentia avergonyit i de sobte vaig pensar que seria una bona idea esclarir la situació amb ella d’una vegada per sempre, i per tant vaig obrir la porta i vaig entrar.

S’interrompé.

—I…? —féu Katherine suaument.

—La Ruth jeia a la llitera i dormia, amb la cara vers la paret, i només li vaig poder veure el clatell. Jo hauria pogut despertaria, és clar, però de sobte vaig tenir una reacció. Tanmateix, què ens podíem dir que no ens haguéssim dit ja abans, dotzenes de vegades? Tenia un aspecte tan tranquil, dormint allí. Vaig sortir del compartiment sense fer cap soroll.

—I per què va mentir sobre això a la policia? —preguntà Katherine.

—Perquè no sóc ximple del tot. Des del primer moment he comprès que, des del punt de vista del motiu, jo era l’assassí ideal. Si admetia haver entrat en el compartiment poc abans que ella no fos assassinada, em podia considerar perdut.

—Ho comprenc.

Ho comprenia? Ni ella s’ho podia explicar. Estava sentint la magnètica atracció de la personalitat de Derek, però hi havia en el seu interior quelcom que resistia, que frenava…

—Katherine…

—Jo…

—Saps que m’interesses molt. I… jo a tu?

—No… no ho sé.

Debilitat aquí. Ho sabia o no ho sabia. Si… si només…

Mirà desesperadament al seu voltant, com si busqués alguna cosa que pogués ajudar-la. Un lleu rubor aparegué a les seves galtes quan un home alt i ros, que coixejava lleugerament, s’apropà ràpidament a ells pel camí: el comandant Knighton.

Hi hagué un cert alleujament i un ardor inesperat en la seva veu quan el saludà.

Derek s’havia alçat amb un gest de contrarietat i una expressió tempestuosa a la cara.

—Lady Tamplin té algun problema en el joc? —preguntà amb desimboltura—. Aniré a veure-la i a oferir-li els beneficis del meu sistema.

S’allunyà i els deixà sols. Katherine es tornà a asseure. El cor li bategava ràpidament i amb un ritme desigual, però mentre seia allí conversant sobre temes banals amb l’home tranquil i més aviat tímid que li feia companyia, notà que recuperava el seu autodomini.

Després va adonar-se, amb un ensurt, que també Knighton estava revelant-li el contingut del seu cor, com abans havia fet Derek, encara que d’una manera molt diferent.

La timidesa el feia quequejar. Pronunciava les paraules amb freqüents interrupcions, sense cap eloqüència que les recolzés.

—Des del primer moment que la vaig veure… jo… jo no hauria de dir-ho tan aviat…, però Mr. Van Aldin pot decidir d’anar-se’n qualsevol dia i jo potser no tindré una altra oportunitat. Sé que vostè no em pot correspondre tan aviat…, això és impossible. I jo diria que això norfiés pot ser presumpció meva. Tinc alguns mitjans propis, però no són gran cosa…, no, si us plau, no contesti ara. Sé quina seria la seva resposta. Però en cas que hagi de marxar sobtadament, volia que sapigués que… vostè m’interessa molt.

Katherine estava emocionada, commoguda. Les paraules d’ell eren gentils i entendridores.

—Hi ha una altra cosa. Només volia dir que si… si mai es troba en alguna dificultat, qualsevol cosa que jo pugui fer…

Li agafà la mà, la retingué uns moments, després la deixà anar i caminà ràpidament vers el Casino, sense mirar enrere.

Katherine romangué asseguda, mirant com ell s’allunyava. Derek Kettering… Richard Knighton…, dos homes diferents, tan diferents. Knighton era l’amabilitat, exigia confiança. I Derek…

De sobte, Katherine tingué una sensació molt curiosa. Li semblà que ja no seia sola en un banc dels jardins del Casino, sinó que hi havia algú al costat d’ella i que aquest algú era la morta, Ruth Kettering. Tingué a més la impressió que Ruth volia, intensament, dir-li una cosa. Aquesta impressió era tan estranya, tan viva, que no desapareixia. Katherine tingué la certesa absoluta que l’esperit de Ruth Kettering intentava transmetre-li quelcom de vital importància. Després, aquesta impressió desaparegué a poc a poc. Katherine s’alçà, una mica tremolosa. Què era allò que Ruth Kettering havia intentat dir-li, amb tanta desesperació?





CAPÍTOL XXVII


Entrevista a Ms. Mirelle

Quan Knighton deixà Katherine anà a buscar Hercule Poirot. El trobà a la sala de joc, jugant tranquil·lament l’aposta mínima en els parells. Quan Knighton es reuní amb ell, sortí el número trenta-tres i l’aposta de Poirot fou escombrada.

—Mala sort! —comentà Kinghton—. Torna a jugar?

Poirot bellugà negativament el cap.

—De moment, no.

—Vostè sent la fascinació del joc? —preguntà Knighton amb curiositat.

—A la ruleta, no.

Knighton li dirigí una ràpida mirada. Tenia una expressió alterada i parlà a poc a poc, amb un toc de deferència.

—No sé si ara està molt enfeinat, Mr. Poirot. Desitjaria preguntar-li una cosa.

—Estic a la seva disposició. Sortim? Fa bo sota el sol.

Caminaren junts i Knighton sospirà profundament.

—Estic enamorat de la Riviera —digué—. Vaig venir aquí, per primera vegada, fa dotze anys, durant la guerra, quan m’enviaren a l’hospital de lady Tamplin. Era com un paradís pels qui veníem de Flandes.

—Devia ser-ho —observà Poirot.

—Sembla ben llunyana, ara, la guerra! —murmurà Knigthon.

Passejaren una estona en silenci, fins que Poirot preguntà:

—Està rumiant alguna cosa, oi?

Rnighton l’esguardà amb una certa sorpresa.

—Té tota la raó —confessà—, però no sé com ho ha endevinat.

—Es veia ben planerament —declarà Poirot.

—Jo no sabia que fos tan transparent.

—És part de la meva feina observar la fesomia —manifestà l’homenet amb dignitat.

—Li ho explicaré, Mr. Poirot. Ha sentit parlar de Mirelle, la ballarina?

—La que és la chère amie de Mr. Derek Kettering?

—Sí, la mateixa, i sabent això comprendrà que Mr. Van Aldin tingui un cert prejudici natural contra ella. Mirelle li va escriure, demanant-li una entrevista, i ell em va dir que li enviés una breu negativa, cosa que, com és natural, vaig fer. Aquest matí ha vingut a l’hotel i ha lliurat la seva targeta, dient que era urgent i vital que veiés tot seguit Mr. Van Aldin.

—Això m’interessa —féu Poirot.

—Mr. Van Aldin s’ha empipat molt. M’ha dit quin missatge li havia de tornar com a contesta, i jo he gosat mostrar el meu desacord. Em semblava molt probable que aquesta Mirelle ens pogués donar una informació valuosa. Sabem que viatjava en el Tren Blau i que pogué veure o sentir alguna cosa que podria tenir interès per a nosaltres. No està d’acord amb mi, Mr. Poirot?

—Ho estic —respongué secament Poirot—. Jo diria que Mr. Van Aldin ha actuat d’una manera excessivament incongruent.

—M’agrada que sigui d’aquesta opinió —digué el secretari—. I ara li explicaré una altra cosa, Mr. Poirot. Tan convençut estava que l’actitud de Mr. Van Aldin no era raonable, que he baixat pel meu compte i ja he tingut una conversa amb aquesta senyora.

—Eh bien?

—La dificultat ha estat que ella insistia per veure Mr. Van Aldin en persona. Jo he suavitzat el missatge tant com he pogut.

En realitat, confesso que l’he presentat d’una manera molt diferent. He dit que Mr. Van Aldin estava massa ocupat per veure-la en aquells moments, però que em podia explicar a mi el que volgués. Però ella no ho ha acceptat i se n’ha anat sense dir res. Tanmateix, tinc tota la impressió, Mr. Poirot, que aquesta dona sap alguna cosa.

—Això és seriós —observà Poirot—. Sap on s’allotja?

—Sí —i Knighton digué el nom de l’hotel.

—D’acord —decidí Poirot—; hi anirem ara mateix.

El secretari féu un gest de dubte.

—I Mr. Van Aldin? —preguntà amb una certa inquietud.

—Mr. Van Aldin és un senyor molt tossut —declarà Poirot secament—. Jo no discuteixo amb els homes tossuts. Actuo prescindint d’ells. Anirem immediatament a veure aquesta senyora. Li diré que vostè té poders de Mr. Van Aldin per actuar en nom d’ell, i vostè es guardarà molt de contradir-me.

La cara de Knighton encara reflectia el dubte, però Poirot fingí no veure aquesta vacil·lació.

A l’hotel els digueren que Mademoiselle era a la seva cambra i Poirot li envià la seva targeta i la de Knighton, en les quals havia escrit: «De part de Mr. Van Aldin».

Tot seguit se’ls contestà que Mademoiselle els rebria.

Quan entraren a l’apartament de la ballarina, Poirot prengué immediatament la paraula.

—Mademoiselle —murmurà, amb una profunda reverència—, venim en representació de Mr. Van Aldin.

—I per què no ha vingut ell mateix?

—No es troba gaire bé —mentí Poirot—; és víctima del mal de coll típic de la Riviera, però jo tinc poders per actuar en nom d’ell, i el mateix dic del comandant Knighton, que és el seu secretari. A menys que, és clar, Mademoiselle prefereixi esperar un parell de setmanes.

Si hi havia una cosa de la qual Poirot estava raonablement segur, era que per a un temperament com el de Mirelle la mera paraula «esperar» era anatema.

—Eh bien, doncs, parlaré, Messieurs! —cridà—. He tingut molta paciència. M’he contingut. I, per què? Per a ser insultada! Sí, insultada! Ah! Creu ell que es pot tractar així una Mirelle? Que pot llençar-la com si fos un guant vell? Puc assegurar que mai cap home no s’ha cansat de mi. Sempre he estat jo qui se n’ha cansat.

Caminà d’una banda a l’altra de la cambra, mentre el seu cos esvelt tremolava de ràbia. Una tauleta li impedia el lliure pas i la llançà contra un racó, on es féu estelles contra la paret.

—Això es el que faré amb ell —cridà—, i això també!

I agafant un bol de cristall ple de lliris el projectà contra l’escalfapanxes, on es féu miques.

Knighton l’esguardava amb una freda desaprovació britànica. Se sentia violent i incòmode, però Poirot, en canvi, gaudia de l’escena amb ulls guspirejants.

—Ah, això és magnífic! —cridà—. Cal veure-ho. Madame té tot un temperament!

—Sóc una artista —digué Mirelle—, i tot artista té el seu temperament. Vaig dir a Derek que anés amb compte i no n’ha fet cas —de sobte es tombà vers Poirot—. És veritat, oi, que es vol casar amb aquella senyoreta anglesa?

Poirot tossí.

—On m’a dit —murmurà— que l’adora apassionadament.

Mirelle avançà vers ells.

—Va assassinar la seva muller! —cridà—. Ja està…, ja ho han sentit! Em va dir abans que pensava fer-ho. Es trobava en un impasse… i zut!, va buscar el camí més fàcil per sortir-ne.

—Vostè diu que Mr. Kettering va assassinar la seva esposa.

—Sí, sí, sí! Que no he parlat prou clar?

—La policia —murmurà Poirot— necessitarà proves d’aquesta… ehem… declaració.

—Els dic que el vaig veure sortir del seu compartiment aquella nit en el tren.

—Quan? —preguntà Poirot immediatament.

—Poc abans que el tren arribés a Lió.

—Vostè ho jurarà, Mademoiselle?

Era un Poirot diferent el que parlava ara, sec i decidit.

—Sí.

Hi hagué un moment de silenci. Mirelle panteixava i els seus ulls, mig retadors i mig espantats, anaven de la cara d’un home a la de l’altre.

—És una qüestió molt seriosa, Mademoiselle —digué el detectiu—. Comprèn fins a quin punt ho és?

—I tant que sí!

—Està bé —assentí Poirot—. Aleshores, vostè ja comprèn, Mademoiselle, que no es pot perdre temps. Espero que vulgui acompanyar-nos immediatament al despatx del jutge instructor.

Mirelle tingué un ensurt. Titubejà, però, com Poirot havia previst, no trobà cap forat per escapolir-se.

—Molt bé —murmurà—. Agafaré un abric.

En quedar-se sols, Poirot i Knighton es creuaren mirades.

—Cal actuar mentre, com ho diuen vostès?, el ferro encara està calent —murmurà Poirot—. És una dona temperamental i potser una hora més tard se’n penedirà i es farà enrere. I això ho hem d’evitar costi el que costi.

Mirelle reaparegué, amb una capa de vellut color de terra guarnida amb pells de lleopard. No deixava de recordar aquest felí, amb el seu aspecte sinuós i perillós. La ira i la determinació brillaven als seus ulls.

Trobaren Mr. Caux i el magistrat instructor reunits. Unes breus paraules de presentació de Poirot i Mademoiselle Mirelle fou invitada cortesament a explicar la seva història. EIo va fer pràcticament amb les mateixes paraules que havia emprat davant de Knighton i Poirot, encara que conservant una actitud més sòbria.

—Això és una història extraordinària, Mademoiselle —digué lentament Mr. Carrège.

Es recolzà al seient, s’ajustà les ulleres de pinçanas, a través de les quals esguardà inquisitivament la ballarina.

Després preguntà:

—Vol que creiem que Mr. Kettering es vantà del crim per endavant, davant de vostè?

—Sí! Digué que ella tenia massa salut. Si havia de morir, havia de ser per accident…, ell ho arranjaria tot.

—Ja sap, Mademoiselle —preguntà Mr. Carrège amb severitat—, que vostè s’està convertint en encobridora abans del fet?

—Jo? Res d’això, Monsieur! Ni per un moment em vaig prendre seriosament aquesta declaració. I tant que no! Conec els homes, Monsieur; diuen moltes beneiteries. Aniríem ben arreglats si una hagués de prendre’s tot el que diuen au pied de la lettre.

El magistrat arrufà les celles.

—Hem de considerar, doncs, que vostè va interpretar les amenaces de Mr. Kettering com meres paraules sense solta ni volta? Puc preguntar, Mademoiselle, què li va fer suspendre els seus compromisos a Londres i venir a la Riviera?

Mirelle l’esguardà amb un toc de malenconia en els seus ulls negríssims.

—Desitjava estar amb l’home que estimava —contestà simplement—. Tan estrany ho troba?

Poirot intercalà discretament una pregunta.

—Fou, doncs, per desig de Mr. Kettering que vostè el va acompanyar fins a Niça?

Semblà que Mirelle tenia una certa dificultat a contestar això. Titubejà perceptiblement abans de parlar, i quan ho féu adoptà una altiva indiferència.

—En aquestes qüestions jo faig el que em ve de gust, Monsieur.

Tots tres homes notaren que aquestes paraules no eren cap resposta, peròno digueren res.

—Quan es va sentir convençuda que Mr. Kettering havia assassinat la seva muller?

—Com he explicat, Monsieur, vaig veure Mr. Kettering sortir del compartiment de la seva muller poc abans que el tren arribés a Lió. Hi havia una expressió a la seva cara… que en aquell moment no vaig comprendre: una expressió amenaçadora, terrible. Mai no l’oblidaré.

Havia alçat la veu amb estridència, i obrí els braços amb un gest extravagant.

—Continuï —digué Mr. Carrège.

—Després, quan em vaig assabentar que Madame Kettering ja havia mort en sortir el tren de Lió, aleshores… aleshores vaig comprendre!

—Tanmateix, vostè no ho va dir a la policia, Mademoiselle —observà suaument el comissari.

Mirelle l’esguardà amb un aire de superioritat; era evident que fruïa amb el paper que estava representant.

—Trair el meu amant? —preguntà—. Ah, no; no es pot demanar a una dona que faci una cosa semblant.

—En canvi, ara… —insinuà Mr. Caux.

—Ara és diferent. Ell m’ha traït a mi! Haig de patir això en silenci?

El fiscal intervingué amb tacte:

—D’acord, d’acord… —murmurà—. Ara, Mademoiselle, li prego que llegeixi l’acta de la declaració que ens ha fet, vegi si és correcta, i la signi.

Mirelle no perdé temps amb el document.

—Sí, sí —digué—. Tot és correcte. —S’alçà—. Encara em necessiten, Messieurs?

—De moment, ja no, Mademoiselle.

—I en Derek serà arrestat?

—Immediatament, Mademoiselle.

Mirelle proferí una riallada cruel i s’ajustà l’abric guarnit amb pells.

—Hauria d’haver pensat en això abans d’insultar-me! —exclamà.

—Hi ha un petit detall —Poirot tossí discretament—. Només una qüestió de detall.

—Sí?

—Què li fa pensar que Madame Kettering era morta quan el tren sortí de Lió?

Mirelle l’esguardà.

—Però és que estava morta.

—Ho estava?

—Sí, és clar. Jo…

S’interrompé sobtadament. Poirot la contemplava intensament i veié la mirada inquieta que aflorà als seus ulls.

—M’ho han dit. Tothom ho diu…

—Bé —digué Poirot—, jo no n’estava assabentat que aquest fet hagués estat mencionat fora del despatx del magistrat instructor.

Mirelle mostrà un visible desconcert.

—Una sent explicar aquestes coses —digué vagament—. Són notícies que corren. Algú m’ho va dir. No puc recordar qui era.

Es dirigí vers la porta i Mr. Caux es precipità a obrir-la, però en aquell moment se sentí novament la veu suau de Poirot.

—I les joies? Perdó, Mademoiselle. Em pot dir alguna cosa respecte a les joies?

—Les joies? Quines joies?

—Els robins de Caterina la Gran. Puix que vostè sent tantes coses, també n’haurà sentit parlar.

—No sé res de cap joia —replicà secament Mirelle.

Sortí i tancà la porta de cop. Mr. Caux tornà a la seva cadira i el magistrat sospirà.

—Es una fúria —comentà—, però diablement chic. M’agradaria saber si ens ha dit la veritat. Jo crec que sí.

—Evidentment, hi ha una part de veritat en la seva història —digué Poirot—. En tenim confirmació gràcies a Miss Grey. Ella esguardava el passadís poc abans que el tren arribés a Lió, i va veure que Mr. Kettering entrava en el compartiment de la seva muller.

—El cas contra ell sembla força clar —manifestà el comissari, sospirant—, i és una llàstima —murmurà.

—Què vol dir? —preguntà Poirot.

—Ha estat l’ambició de la meva vida posar la mà sobre l’espatlla del comte de la Roche. Aquesta vegada, ma foi, creia que l’havíem caçat. Detenir aquest altre… no resulta tan satisfactori.

Mr. Carrège es fregà el nas.

—Si alguna cosa surt malament —observà amb cautela—, serà molt desagradable. Mr. Kettering pertany a l’aristocràcia. Els diaris en parlaran. I si hem comès un error… —arronsà les espatlles en un gest d’intranquil·litat.

—I respecte a les joies —digué el comissari—, què creuen que en pot haver fet?

—Les agafà per despistar, és clar —contestà Mr. Carrège—. Han d’haver representat un gran inconvenient per a ell i una càrrega de la qual és molt difícil desprendre’s.

Poirot somrigué.

—Tinc una idea pròpia respecte a les joies. Diguin-me, senyors, què en saben d’un home conegut com el Marquès?

El comissari contestà immediatament, molt excitat:

—El Marquès? El Marquès? Creu que està barrejat amb aquest afer, Mr. Poirot?

—Jo pregunto què en sap d’ell.

El comissari féu una ganyota expressiva.

—No tant com voldríem saber —contestà malhumorat—. Treballa darrere l’escenari, i vostè ja m’entén. Té sequaços que li fan els treballs bruts, però ell està situat més amunt. D’això, n’estem ben segurs. Ell no procedeix de les capes criminals.

—És francès?

—Sí… Almenys, així ho creiem. Però no n’estem segurs. Ha treballat a França, a Anglaterra i a Amèrica. La tardor passada hi hagué una sèrie de robatoris a Suïssa, que li foren atribuïts. Segons es diu, és un grand seigneur, que parla anglès i francès amb la mateixa perfecció, i el seu origen és un misteri.

Poirot assentí amb el cap i s’alçà per acomiadar-se.

—No ens pot dir res més, Mr. Poirot? —inquirí el comissari.

—De moment, no —contestà Poirot—, però és possible que a l’hotel m’esperin notícies.

Mr. Carrège semblava nerviós.

—Si el Marquès està implicat en això… —començà a dir, però s’aturà.

—Trastornaria les nostres idees —es queixà Mr. Caux.

—No em trastorna pas les meves —digué Poirot—. Al contrari. Crec que s’hi avé perfectament. Au revoir, Messieurs. Si rebo alguna notícia important, els la comunicaré immediatament.

Tornà a peu a l’hotel amb una cara molt seriosa. Mentre era fora, havia rebut un telegrama. L’obrí amb una navalleta que duia a la butxaca. Era un telegrama llarg i el llegí dues vegades abans de ficar-se’l lentament a la butxaca. A dalt, George estava esperant el seu amo.

—Estic cansat, George, molt cansat. Em vols demanar una mica de xocolata desfeta?

La xocolata fou degudament demanada i servida, i George la posà sobre la tauleta que hi havia al costat del colze del seu senyor. Quan es disposava a retirar-se, Poirot murmurà:

—Crec, George, que tens bons coneixements sobre l’aristocràcia britànica, oi que sí?

George somrigué com excusant-se.

—Crec que puc dir que sí, senyor —contestà.

—Suposo que tens l’opinió segons la qual els criminals procedeixen invariablement de les capes més baixes de la societat.

—No sempre, senyor. Hi hagué grans problemes amb un dels fills més joves del duc de Devize. Hagué d’abandonar Eton discretament, i després causà una gran ansietat en diverses ocasions. La policia no acceptava la versió segons la qual era un cas de cleptomania. Un senyoret molt intel·ligent, senyor, però també molt viciós, si em permet dir-ho. El duc l’envià a Austràlia, i crec que allí el van empresonar amb un altre nom. Molt dolorós, senyor, però així va ser. No cal dir que aquest jove no tenia pas dificultats financeres.

Poirot assentí lentament amb el cap.

—Afecció a les emocions —comentà—, i a més una mica tocat de l’ala. Ara voldria saber…

Va treure el telegrama de la butxaca i el tornà a llegir.

—També hi hagué el cas de la filla de lady Mary Fox —continuà el criat, lliurat a les seves evocacions—. Estafà d’una manera escandalosa a molta gent del comerç. Molt desagradable pels seus familiars, si em permet aquesta opinió, i s’han donat molts altres casos estranys que jo podria mencionar.

—Tens una àmplia experiència, George —murmurà Poirot—. Ben sovint penso que potser, havent viscut tan exclusivament amb famílies amb títol, no et consideres rebaixat per ser ara el meu valet. Jo ho atribueixo a una certa afecció teva a les emocions.

—No exactament, senyor —contestà George—. Casualment vaig veure en el Society Snippets que vostè havia estat rebut al Buckingham Palace. Era, precisament, quan jo buscava una nova situació. Deia allí que Sa Majestat es va mostrar molt amable amb vostè i que tenia una alta opinió de la seva capacitat.

—És que a tothom agrada saber la raó de les coses —digué Poirot—. Rumià uns moments i després preguntà: —Has telefonat a Mademoiselle Papopolous?

—Sí, senyor; ella i el seu pare estaran encantats de sopar amb vostè aquesta nit.

—Ah —féu Poirot.

Acabà la xocolata, deixà la tassa i el platet al bell mig de la safata i tornà a parlar, dirigint-se més a si mateix que al seu criat.

—L’esquirol, fidel George, recull nous. Les guarda durant la tardor, per aprofitar-se’n després. Per tenir èxit a la humanitat, George, hem d’aprendre les lliçons d’aquells que estan situats sota nostre en el regne animal. Jo sempre ho he fet. Jo he estat el gat, vigilant el forat del ratolí. Jo he estat el bon gos que segueix la flaire, sense treure el nas de la pista. I també, bon amic George, he estat l’esquirol. He emmagatzemat un petit fet aquí i un altre petit fet allà. Ara vaig al meu magatzem i en trec una nou particular, una nou que havia guardat… a veure… fa disset anys. Em segueixes, George?

—Mai no hauria pensat, senyor —contestà George—, que les nous es poguessin conservar tant de temps, encara que sé que es poden fer meravelles conservant ampolles de vi.

Poirot l’esguardà i somrigué.





CAPÍTOL XXVIII


Poirot fa d’esquirol

Poirot sortí per anar a sopar amb un marge de tres quarts d’hora. Això tenia el seu motiu. El cotxe no el dugué directament a Montecarlo, sinó a la casa de lady Tamplin, a Cap Martin, i quan va arribar demanà per veure Miss Grey. Les dones s’estaven vestint i Poirot fou instal·lat en una saleta d’espera, i encara no havien passat cinc minuts que Lenox Tamplin hi entrà.

—La Katherine encara no està llesta —comunicà—. Puc donar-li algun missatge, o prefereix esperar que baixi ella?

Poirot la mirà, pensarós. Trigà una estona a contestar, com si alguna cosa de gran pes influís en la seva decisió. Aparentment, la resposta a tan senzilla pregunta era important.

—No —digué finalment—. No crec que calgui esperar per veure Mademoiselle Katherine. Crec que potser serà millor que no ho faci. Aquestes coses de vegades són difícils.

Lenox esperava educadament, amb les celles lleugerament alçades.

—Tinc una petita notícia —continuà Poirot—. Oi que vostè li dirà a la seva amiga que Mr. Kettering fou detingut ahir a la nit, acusat de l’assassinat de la seva muller?

—Vol que li digui això a la Katherine? —preguntà Lenox.

Respirava amb certa dificultat, com si hagués estat corrent, però Poirot pensà que la seva cara estava blanca i tensa, cosa que era força visible.

—Si em fa aquest favor, Mademoiselle.

—Per què? —digué Lenox—. Creu que la Katherine es disgustarà molt? Pensa que això li importa gaire?

—No ho sé, Mademoiselle —replicà Poirot—. Miri, ho admeto amb tota franquesa. En general, jo ho sé tot, però en aquest cas… bé, doncs no ho sé. Potser vostè ho sap millor que jo.

—Sí —digué Lenox—, jo ho sé… però tanmateix no penso pas dir-li-ho, a vostè.

Hi hagué una llarga pausa, durant la qual les negres celles de la noia romangueren arrufades.

—Vostè creu que ell ho va fer? —preguntà de sobte.

Poirot arronsà les espatlles.

—La policia ho diu.

—Ah —exclamà Lenox—, ja veig que vostè amaga l’ou. Això vol dir que hi ha alguna cosa que cal amagar.

I novament callà, arrufant les celles. Aleshores Poirot preguntà afectuosament:

—Oi que fa temps que vostè coneix Derek Kettering?

—Podríem dir que des que jo era una criatura —replicà Lenox de mala gana, i Poirot assentí repetidament amb el cap sense enraonar.

Amb un dels seus bruscos moviments, Lenox apropà una cadira i s’assegué amb els colzes sobre la taula i aguantant-se la cara amb les mans. Després esguardà directament Poirot a través de la taula.

—En què es poden basar? —inquirí—. El motiu, suposo. Probablement, en morir ella, ell en tocà de calents, oi?

—Tocà un parell de milions.

—I si ella no s’hagués mort, ell s’hauria arruïnat?

—Sí.

—Però hi ha d’haver quelcom més —insistí Lenox—. Ja sé que ell viatjava en el mateix tren… però això tampoc no és pas suficient.

—Un porta-cigarretes amb la lletra «K», i que no pertanyia a Mrs. Kettering, fou trobat en el seu vagó, i ell va ser vist per dues persones quan entrava i sortia del compartiment d’ella poc abans que el tren arribés a Lió.

—Qui eren aquestes dues persones?

—La seva amiga Miss Grey n’era una. L’altra era Mademoiselle Mirelle, la ballarina.

—I què en diu de tot això ell, en Derek? —volgué saber Lenox.

—Nega haver entrat en el compartiment de la seva esposa, en cap moment —contestà Poirot.

—Ximple! —exclamà Lenox, arrufant les celles—. I diu que poc abans d’arribar a Lió? Ningú no sap quan… quan va morir ella?

—L’opinió dels metges no pot ser gaire precisa —explicà Poirot—, però tendeixen a creure que difícilment es podia haver produït la mort després de sortir de Lió. I sabem, d’altra banda, que moments després de sortir de Lió Mrs. Kettering estava morta.

—I com ho saben, això?

Poirot somreia estranyament per a si mateix.

—Algú va entrar al compartiment i la va trobar morta.

—I no van fer parar el tren?

—No.

—I per què?

—Indubtablement, tenien les seves raons.

Lenox l’esguardà severament.

—I vostè coneix aquestes raons.

—Crec que sí.

Lenox continuà rumiant mentre Poirot l’observava en silenci. Finalment, la noia alçà la vista. Tenia ara un lleu color a les galtes i els ulls li brillaven.

—Vostè creu que la matà algú del tren, però pogué no ser necessàriament així. Qui podia impedir que algú pugés al tren quan s’aturà a l’estació de Lió? Podien anar directament al seu compartiment, escanyar-la, agafar els robins i abandonar el tren sense que ningú no se n’adonés. Fins i tot podien matar-la quan el tren encara es trobava a l’estació de Lió. I aleshores ella hauria estat viva quan Derek entrà, i morta quan l’altra persona la trobà.

Poirot es recolzà al respatller de la seva butaca i respirà amb força. Esguardà la noia i assentí tres vegades amb el cap, i finalment sospirà.

—Mademoiselle —digué—, el que ha dit és molt encertat… i molt cert. Jo lluitava en plena obscuritat i vostè m’ha ensenyat la llum. Hi havia un detall que m’intrigava i vostè me l’ha esclarit.

S’alçà.

—I Derek? —preguntà Lenox.

—Qui ho sap? —exclamà Poirot, arronsant les espatlles—. Però jo li diré una cosa, Mademoiselle. No em considero satisfet; no, jo, Hercule Poirot, encara no em considero satisfet. Pot ser que aquesta mateixa nit m’assabenti d’alguna cosa més. Almenys, penso intentar-ho.

—Ha de veure algú?

—Sí.

—Algú que sap alguna cosa?

—Algú que podria saber alguna cosa. En aquests afers, no es pot deixar ni una pedra sense regirar. Au revoir, Mademoiselle.

Lenox l’acompanyà fins a la porta.

—He… ajudat? —preguntà.

La cara de Poirot se suavitzà quan alçà la vista vers ella, situada dalt dels graons de l’entrada.

—Sí, Mademoiselle, m’ha ajudat. Si les coses es posen molt fosques, recordi-ho en tot moment.

Quan el cotxe arrencà, Poirot es lliurà de nou a una profunda reflexió, però brillava en els seus ulls la lleu llumeta verda que sempre precedia un proper triomf.

S’havia retardat uns minuts i descobrí que Mr. Papopolous i la seva filla havien arribat abans que ell. Les seves excuses foren abjectes i se superà a si mateix en cortesia i petites atencions. El grec tenia aquell vespre un aspecte particularment benigne i noble, el d’un majestuós patriarca de vida irreprotxable. Zia estava bonica i de bon humor. El sopar fou agradable. Poirot es mostrà exuberant. Explicà anècdotes i acudits, i també uns quants incidentes interessants en la seva carrera. El menú havia estat seleccionat amb cura i el vi era excel·lent.

En acabar de sopar, Mr. Papopolous preguntà amb cortesia:

—I la informació que li vaig donar? Ja ha fet la seva petita aposta per aquell cavall?

—Estic en contacte amb el meu… ejem… corredor d’apostes —replicà Poirot.

Els ulls dels dos homes es trobaren.

—Un cavall força conegut, oi?

—No —digué Poirot—; és el que els nostres amics anglesos en diuen un cavall fosc.

—Ah! —exclamà Mr. Papopolous.

—Ara —anuncià Poirot alegrement— anirem al Casino i provarem sort a la taula de ruleta.

En arribar al Casino el grup se separà; Poirot es dedicà exclusivament a Zia, mentre Papopolous s’allunyava.

Poirot no tingué sort, però Zia tingué una bona ratxa i aviat guanyà uns quants milers de francs.

—Serà millor que ara m’aturi —observà secament.

Els ulls de Poirot guspirejaren.

—Soberbi! —exclamà—. És ben bé filla del seu pare, Mademoiselle Zia. Sap quan convé aturar-se. Ah!, l’art consisteix en això.

Mirà aleshores al seu voltant i digué casualment:

—No veig el seu pare per enlloc. Aniré a buscar la seva capa, Mademoiselle, i sortirem al jardí.

Tanmateix no es dirigí tot seguit al vestuari. Els seus ulls penetrants no havien vist gaire cosa abans que Mr. Papopolous se separés d’ell i ara desitjava saber on era i què feia l’astut grec. El trobà inesperadament en el gran vestíbul d’entrada. Estava dret al costat d’una de les columnes i parlava amb una dama que acabava d’arribar. La dama era Mirelle.

Poirot passejà sense ostentació voltant la sala. Arribà a l’altra banda de la columna sense que cap dels dos el veiessin. Parlaven animadament o, per ser més exactes, la ballarina parlava i Papopolous contribuïa a la conversa amb algun monosíl·lab i abundants gests expressius.

—Li dic que haig de tenir temps —deia la ballarina—. Si em dóna temps, jo aconseguiré els diners.

El grec arronsà les espatlles.

—Esperar sempre és desagradable.

—Només una mica —implorà ella—. Ho ha de fer! Una setmana… deu dies… és tot el que demano. Pot estar segur de l’afer. Els diners arribaran.

Papopolous es mogué una mica i mirà al seu voltant… i trobà a Poirot gairebé al costat d’ell, amb una cara radiant i plena d’innocència.

—Ah! Vous voilà, Mr. Papopolous! L’estava cercant. Em permet que dugui Mademoiselle Zia a passejar una estona pels jardins? Bona nit, Mademoiselle —féu una profunda inclinació davant de Mirelle—. Li demano mil vegades perdó per no haver-la vist immediatament.

La ballarina acceptà la salutació amb visible impaciència. Era evident que l’empipava la interrupció del seu tête-à-tête. Poirot captà tot seguit la indicació i com que Papopolous ja havia murmurat: «I tant, home, i tant», el detectiu es retirà sense més dilació.

Recollí la capa de Zia i tots dos passejaren pel jardí.

—Aquí és on tenen lloc els suïcidis —comentà Zia.

Poirot arronsà les espatlles.

—Així ho diuen. Els homes són poca-soltes, no ho creu, Mademoiselle? Menjar, beure i respirar bons aires és molt agradable, Mademoiselle. És una ximpleria abandonar tot això només perquè un no té diners… o perquè té el cor adolorit. L’amour causa moltes desgràcies, no ho creu?

Zia rigué i Poirot agità un dit enèrgic davant d’ella.

—L’amor no l’ha de fer riure, Mademoiselle. Vostè és jove i bonica.

—No tant —contestà Zia—; oblida que tinc trenta-tres anys, Mr. Poirot. Li parlo amb franquesa, perquè no convé fer el contrari. Tal com va dir vostè al meu pare, han passat exactament disset anys des que ens ajudà a París aquella vegada.

—Quan la miro, em sembla que ha passat molt menys temps —assegurà Poirot amb galantería—. El seu aspecte era molt semblant al d’ara, Mademoiselle: una mica més prima, una mica més pàl·lida, una mica més seriosa. Tenia aleshores setze anys i acabava de sortir del pensionat. No era ja la petite pensionnaire, però tampoc ben bé una dona. Era deliciosa, molt encantadora, Mademoiselle Zia, i no hi ha dubte que d’altres també ho pensaven.

—Als setze anys —digué Zia—, una noia és simple i una mica beneita.

—Potser sí —admeté Poirot—; sí, és molt possible. Quan es tenen setze anys, la persona és crédula, oi? Creu tot el que li diuen.

Si veié la ràpida mirada de cua d’ull que li dirigí la noia, ho dissimulà molt bé. Continuà, amb una expressió somiadora:

—En realitat, aquell fou un afer ben curiós. El seu pare, Mademoiselle, mai no n’ha comprès el veritable fons.

—No?

—Quan em va demanar detalls, explicacions, jo li vaig dir: «Sense escàndol, li tomo el que s’havia perdut. No ha de fer preguntes». Sap, Mademoiselle, per què vaig dir-li això?

—No en tinc cap idea —respongué fredament la noia.

—Perquè en el meu cor jo tenia un punt flac per una petita pensionnaire, tan pàl·lida, tan primeta, tan seriosa.

—No entenc de què m’està parlant! —exclamà Zia enutjada.

—No, Mademoiselle? Ha oblidat Antonio Pirezzio?

Sentí el ràpid canvi de respiració, gairebé una exclamació reprimida.

—Treballava com a ajudant a la botiga —continuà Poirot—, però no podia aconseguir tot el que volia. Un ajudant pot alçar els ulls envers la filla del seu amo, oi? Sobretot si és jove i ben plantat, i sap parlar com cal. I com que no poden dedicar tot el seu temps a l’amor, a vegades han de parlar de coses que els interessen a tots dos…, per exemple aquella cosa tan interessant que temporalment posseïa aleshores Mr. Papopolous. I com que, tal com diu vostè, Mademoiselle, les jovenetes són crédules i una mica beneites, era fàcil creure’l i permetre-li donar un cop d’ull a aquella cosa tan particular, ensenyar-li on es guardava. I després, quan allò desaparegué, quan es produí la increïble catàstrofe, ai, pobreta pensionnaire! En quina posició tan terrible es trobà! Està esgarrifada, pobreta. Parlar o no parlar? I aleshores arribà aquell excel·lent individu, Hercule Poirot. Gairebé fou un miracle, tal com s’arranjaren les coses. Aquell objecte sense preu fou restituït i sense fer preguntes desagradables.

Zia es tombà vers ell, amb una expressió furiosa.

—I vostè ho ha sabut sempre? Qui li ho va dir? Va ser… va ser l’Antonio?

Poirot negà amb el cap.

—Ningú no m’ho va dir —contestà tranquil·lament—. Ho vaig suposar. I va ser una bona suposició, oi, Mademoiselle? I és que si un no sap fer bones suposicions, de poc li servirà fer de detectiu.

Durant una bona estona, la noia caminà al seu costat sense dir res. Després preguntà amb un to de duresa.

—Bé, i què pensa fer? Ho explicarà al meu pare?

—No —contestà secament Poirot—. I tant que no.

Ella l’esguardà amb curiositat.

—Vol alguna cosa de mi?

—Vull que m’ajudi, Mademoiselle.

—I què li fa pensar que jo el puc ajudar?

—No ho penso. Només ho espero.

—I si no l’ajudo, aleshores… explicarà allò al meu pare?

—No, i tant que no! Abandoni aquesta idea, Mademoiselle. Jo no sóc un xantatgista. Jo no mantinc el seu secret sobre el seu cap i l’amenaço amb ell.

—I si em nego a ajudar-lo…? —començà a dir la noia lentament.

—Doncs s’hi nega i tal dia farà un any.

—Aleshores, per què…? —s’interrompé.

—Escolti’m i li explicaré per què. Les dones, Mademoiselle, són generoses. Si poden fer un favor a qui els n’ha fet un altre, el fan. Una vegada vaig ser generós amb vostè, Mademoiselle. Quan hauria pogut parlar, em vaig mossegar la llengua.

Després d’un altre silenci, la noia observà:

—El meu pare li donà una pista l’altre dia.

—Va ser molt amable.

—No crec que jo pugui afegir-hi res més —digué Zia.

Si Poirot se sentí decepcionat no ho va demostrar. Ni un sol múscul de la seva cara canvià de lloc.

—Eh bien! —exclamà jovialment—. Doncs canviem de tema!

I començà a xerrar alegrement, però la noia era discreta i les seves respostes eren mecàniques i no sempre pertinents. Quan tomaven a apropar-se al Casino, semblà que prenia una decisió.

—Mr. Poirot…

—Sí, Mademoiselle?

—M’agradaria ajudar-lo… si pogués.

—És molt amable, Mademoiselle, veritablement molt amable.

Hi hagué una nova pausa, però Poirot no va insistir. Preferia esperar i que ella es prengués el temps necessari.

—Bé —digué finalment Zia—, al cap i a la fi, per què no li haig de dir? El meu pare és cautelós… sempre cautelós en tot el que diu. Però jo sé que amb vostè això és innecessari. Ens ha dit que només busca l’assassí, i que no va darrere de les joies. Jo el crec. Tenia tota la raó en suposar que érem a Niça a causa dels robins. Han estat lliurats aquí, d’acord amb un pla. Ara els té el meu pare. L’altre dia li va donar una pista sobre la identitat del nostre misteriós client.

—El Marquès? —murmurà Poirot.

—Sí, el Marquès.

—Ha vist alguna vegada el Marquès, Mademoiselle Zia?

—Una vegada —contestà la noia—, però no gaire bé. El vaig veure pel forat d’un pany.

—Això sempre presenta dificultats —admeté Poirot—, però així i tot el va veure. El reconeixeria si el tornés a veure?

Zia denegà amb el cap.

—Duia una màscara —explicà.

—Era jove o vell?

—Tenia els cabells blancs. Potser era una perruca, i potser no ho era. Li encaixava molt bé. Però no crec que fos vell. Caminava com un jove, i la veu era també de jove.

—La veu? —exclamà Poirot alçant les celles—. Ah, la seva veu! La identificaria, Mademoiselle Zia?

—Potser sí —contestà la noia.

—Li va interessar veure’l, oi? I per això es va apropar al forat del pany?

Zia assentí amb el cap.

—Sí, sí. Estava plena de curiositat. Havia sentit tantes coses… que no és un lladre corrent, que és més aviat com una figura de la història o d’una novel·la.

—Sí —murmurà Poirot pensarós—. Sí, potser sigui així.

—Però no és això el que jo li volia dir —explicà Zia—. Era un altre fet que he pensat que podria… bé, que podria ser-li útil.

—I què és? —demanà Poirot.

—Com he dit, els robins li foren lliurats al meu pare aquí, a Niça. Jo no vaig veure la persona que els va lliurar, però…

—Sí?

—Sé una cosa. Era una dona.





CAPÍTOL XXIX


Una carta des de casa


Estimada Katherine: Vivint entre amics de gran posició, com tu estàs fent ara, no crec que et pugui interessar gaire assabentar-te de les nostres notícies, però com que sempre t’he considerat una noia sensible, potser no t’han pujat els fums al cap tant com jo pugui pensar. Aquí, tot ve a ser el mateix. Hi va haver molt mullader amb el nou rector, que és escandalosament arrogant. Jo crec que és ni més ni menys que un romà. Tothom n’ha parlat amb el vicari, però ja saps com és el vicari: tot ell caritat cristiana i sense cap mena d’esperit. Darrerament he tingut una colla de problemes amb les criades. Aquella noia, l’Annie, no valia res, amb les faldilles sobre els genolls i sense voler dur mitjons de llana com cal. Cap d’elles permet que se li alci la veu. He passat estones molt dolentes amb el meu reuma i el doctor Harris em va aconsellar que anés a veure un especialista de Londres: malaguanyades tres guinees i el preu del tren, com li vaig dir, però esperant fins el dimecres vaig aconseguir una tornada barata. El metge de Londres va posar mala cara i començà a parlar amb indirectes i sense anar al gra, fins que jo li vaig dir: «Sóc una dona senzilla, doctor, i m’agrada que m’expliquin les coses senzillament. És un càncer o no ho és?». I aleshores, és clar, va haver de dir que ho era. Diuen que durarà un any amb el tractament i no gaire dolor, però jo estic segura de poder suportar el dolor tan bé com qualsevol altra dona cristiana. La vida sembla molt solitària a vegades, amb la majoria de les meves amistats absentes o ja mortes. M’agradaria que fossis a St. Mary Mead, estimada, t’ho dic de debò. Si no haguessis rebut aquests diners i entrat a l’alta societat, jo t’hauria ofert el doble del salari que et donava la pobra Jane perquè vinguessis a ocupar-te de mi, però no es pot pas desitjar el que no es pot tenir. Tanmateix, si les coses no t’anessin prou bé, i això sempre és possible… He sentit infinitat d’històries de falsos nobles que es casen i es queden amb els diners de la noia, i a més la deixen plantada a la porta de l’església. Jo diria que tu ets massa sensata perquè et passi res de semblant, però mai no se sap, i com que mai no has rebut atencions d’aquesta mena la cosa et podria pujar fàcilment al cap. En tot cas, estimada, recorda que per a tu aquí sempre hi ha una llar, i encara que jo no tingui pèls a la llengua tinc també un cor afectuós. La teva bona amiga que t’estima,

Amelia Viner

P.S. El diari et mencionava junt amb la teva cosina, la vescomtessa Tamplin, i vaig retallar la notícia i la vaig arxivar amb els meus retalls. El diumenge vaig pregar perquè et mantinguis lliure de tot orgull i vanaglòria.



Katherine llegí dues vegades aquesta epístola característica: després la guardà i va guaitar des de la finestra del seu dormitori les aigües blaves de la Mediterrània. Sentia un nus estrany a la gorja i l’envaí sobtadament una sensació d’enyorança de St. Mary Mead. Un poble tan ple de petites beneiteries quotidianes i familiars, però tanmateix… una llar. Sentí un intens desig de recolzar el cap als braços i de lliurar-se a un plor saludable.

L’arribada de Lenox en aquell moment la va salvar.

—Hola, Katherine! Escolta… què et passa?

—Res —contestà Katherine, amagant la carta de Miss Viner dins la seva bossa.

—Tens un aspecte estrany —comentà Lenox—. Mira, espero que no t’importi, però he trucat al teu amic detectiu, Mr. Poirot, i li he demanat que dini amb nosaltres a Niça. He dit que tu el volies veure, ja que he pensat que per mi no vindria pas.

—Aleshores, tu el volies veure? —preguntà Katherine.

—Sí —contestà Lenox—. Gairebé m’he enamorat d’ell. Mai no havia conegut un home amb ulls veritablement verds, com els d’un gat.

—D’acord —digué Katherine.

Parlava automàticament. Els darrers dies havien constituït tota una prova. La detenció de Derek Kettering havia estat el tema d’actualitat, i el misteri del Tren Blau havia quedat gairebé esborrat des de tots els punts de vista.

—He demanat el cotxe —explicà Lenox— i he explicat una bola a la meva mare; dissortadament, no puc recordar què li he dit, però no importa perquè ella tampoc no ho recorda mai. Si sabés on anem, també voldria venir, per atabalar Mr. Poirot.

Les dues noies arribaren al Negresco i trobaren Poirot que les esperava.

Féu gala d’una cortesia francesa i desplegà tants compliments amb les dues noies que no trigaren a riure sense poder evitar-ho. Tanmateix, l’àpat no fou gaire alegre. Katherine estava pensarosa i distreta i Lenox mantenia la conversa, però intercalant-hi llargs silencis. Quan seien a la terrassa, prenent el cafè, de sobte preguntà a Poirot:

—I com van les coses? Sap a què em refereixo?

Poirot arronsà les espatlles.

—Segueixen el seu curs —contestà.

—I vostè es limita a deixar que segueixin el seu curs?

El detectiu esguardà Lenox amb una expressió de tristesa.

—Vostè és jove, Mademoiselle, però hi ha tres coses que no admeten presses: le bon Dieu, la Natura i la gent vella.

—No digui beneiteries! —exclamà Lenox—. Vostè no és vell.

—Ah, el que acaba de dir és molt bonic!

—Ara ve el comandant Knighton —anuncià Lenox.

Katherine es tombà ràpidament i tot seguit recuperà la posició d’abans.

—Està amb Mr. Van Aldin —continuà Lenox—. Vull preguntar-li una cosa al comandant Knighton. Només és un minut.

En quedar-se sols, Poirot s’inclinà i murmurà a Katherine:

—Vostè està distraite, Mademoiselle; els seus pensaments estan lluny d’aquí, oi que sí?

—A Anglaterra, no més lluny.

Guiada per un sobtat impuls, tragué de la bossa la carta que havia rebut aquell matí i la donà a Poirot perquè la llegís.

—Aquesta és la primera notícia que rebo des del meu antic món; d’una manera o altra… no deixa de fer mal.

Ell la llegí i després l’hi tornà.

—O sigui que vol tomar a St. Mary Mead? —preguntà.

—No, no vull —replicà Katherine—. Per què hauria de fer-ho?

—Aleshores, jo m’he equivocat. Em perdonarà un moment?

Es dirigí al lloc on Lenox Tamplin parlava amb Van Aldin i Knighton. El nord-americà tenia un aspecte envellit i fatigat. Saludà Poirot amb una breu inclinació de cap, però sense cap altre signe d’animació.

Quan es girà per contestar a una observació de Lenox, Poirot ho aprofità per fer un apart amb Knighton.

—Sembla que Mr. Van Aldin estigui malalt —observà.

—I se n’estranya? —replicà Knighton—. L’escàndol de l’arrest de Derek Kettering ha acabat de fer el pes per a ell. Fins i tot lamenta haver-li demanat a vostè que descobrís la veritat.

—Hauria de tomar a Anglaterra —suggerí Poirot.

—Hi anem demà passat.

—Això és una bona notícia —digué Poirot.

Titubejà un moment i esguardà, a través de la terrassa, el lloc on seia Katherine.

—Desitjo que digui això a Miss Grey —murmurà.

—Que li digui què?

—Que vostè… vull dir que Mr. Van Aldin se’n torna a Anglaterra.

Knighton semblà una mica desconcertat, però tot seguit travessà la terrassa i es reuní amb Katherine.

Poirot el veié allunyar-se amb un gest de satisfacció i després s’apropà a Lenox i al nord-americà. Dos minuts després es reuniren amb els altres. La conversa fou general durant una bona estona, i finalment el milionari i el seu secretari s’acomiadaren. També Poirot es disposà a anar-se’n.

—Mil gràcies per la seva hospitalitat, Mesdemoiselles! —exclamà—. Ha estat un dinar encisador. Ma foi, jo el necessitava! —Inflà el pit i el copejà—. Ara sóc un lleó… un gegant. Ah, Mademoiselle Katherine, vostè no ha vist el que jo puc ser. Vostè ha vist l’amable i tranquil Hercule Poirot, però hi ha un altre Hercule Poirot. Em disposo a lluitar, amenaçar, sembrar el terror en els cors dels qui m’escoltin.

Les esguardà amb un aire de satisfacció i les dues noies es mostraren degudament impressionades, encara que Lenox es mossegava el llavi inferior i els angles de la boca de Katherine tremolaven sospitosament.

—I ho penso fer —afegí ell—. Oh, i tant que triomfaré!

S’havia allunyat uns passos quan la veu de Katherine l’aturà.

—Mr. Poirot, vull… vull que ho sàpiga. Crec que vostè tenia tota la raó en dir-m’ho. Penso tornar a Anglaterra quasi immediatament.

Poirot l’esguardà amb duresa i el seu escrutini directe féu envermellir la noia.

—Comprenc —digué molt seriós.

—No ho crec —replicà Katherine.

—Jo sé més del que vostè creu, Mademoiselle —assegurà Poirot.

S’allunyà amb un estrany somriure als llavis. Un cotxe que l’esperava el dugué a Antibes.

Hipolyte, l’impassible majordom del comte de la Roche, estava molt enfeinat a la Vil·la Marina, polint el cristall de la taula del seu senyor. El comte de la Roche havia anat a passar el dia a Montecarlo. En guaitar casualment a través de la finestra, Hipolyte veié un visitant que caminava molt decidit cap a la porta principal, un visitant d’un tipus tan inusual que Hipolyte, malgrat la seva experiència, tingué certa dificultat a classificar-lo. Cridà a la seva muller, Marie, que treballava a la cuina, i li ensenyà el que ell qualificà com ce type là.

—No serà la policia una altra vegada? —preguntà Marie amb ansietat.

—Pots veure-ho tu mateixa —contestà Hipolyte.

Marie estudià el visitant.

—Evidentment, no es tracta de la policia —declarà—. I me n’alegro.

—De fet, no ens han empipat gaire —reconegué Hipolyte—. Si no ens hagués advertit Monsieur le Comte, mai no hauria sospitat que aquell desconegut de la botiga dels vins fos qui era.

Sonà el timbre de l’entrada i Hipolyte, amb un aire greu i decorós, anà a obrir.

—Lamento dir-li que Mr. le Comte no és a casa.

L’homenet del gran bigotàs somrigué plàcidament.

—Ja ho sé —contestà—. Vos sou Hipolyte Fravelle, oi?

—Sí, Monsieur, aquest és el meu nom.

—I teniu una esposa, Marie Fravelle?

—Sí, Monsieur, però…

—Els vull veure tots dos —declarà el desconegut mentre entrava al vestíbul, passant àgilment pel costat d’Hipolyte—. Indubtablement, la vostra muller és a la cuina. Hi aniré.

Abans que Hipolyte pogués recuperar l’alè, l’homenet havia trobat la porta al fons del rebedor, travessat el passadís i entrat a la cuina, on Marie l’esguardà amb la boca oberta.

—Voilà —digué el visitant, asseient-se en una cadira de fusta—. Sóc Hercule Poirot.

—Monsieur?

—No coneixeu el meu nom?

—Mai no l’havia sentit —contestà Hipolyte.

—Permeteu que us digui, doncs, que heu estat molt mal educat. És el nom d’un dels grans del món.

Sospirà i creuà els braços davant del pit.

Hipolyte i Marie el contemplaven molt inquiets. No sabien què fer amb aquell visitant inesperat i tan estrany.

—I Monsieur desitja…? —murmurà Hipolyte mecànicament.

—Desitjo saber per què heu mentit a la policia.

—Monsieur! —cridà Hipolyte—. Jo… mentir a la policia? Mai no he fet una cosa semblant!

Mr. Poirot bellugà el cap d’una banda a l’altra.

—Us equivoqueu —digué—. Ho heu fet en diverses ocasions. A veure —tragué una llibreteta de la butxaca i la consultà—. Sí, set ocasions si més no. Us les recitaré.

I en una veu suau i tranquil·la procedí a llegir les set ocasions.

Hipolyte estava bocabadat.

—Però jo no desitjo parlar d’aquests petits lapsus —continuà Poirot—, encara que us recomano, benvolgut amic, que no adquiriu l’hàbit de creure-us massa llest. Vinc ara per parlar d’una mentida particular que m’afecta a mi: la vostra declaració segons la qual el comte de la Roche va arribar a aquesta vil·la el matí del 14 de gener.

—Però això no va ser mentida, Monsieur; era la veritat. Monsieur le Comte arribà aquí el dimarts dia 14, al matí. Oi que és això, Marie?

Marie assentí enèrgicament:

—Oh, i tant! Ho recordo perfectament.

—Bé —digué Poirot—, i què li vau donar al vostre bon senyor per déjeuner aquell dia?

—Jo… —Marie féu una pausa, procurant asserenar-se.

—És estrany —observà Poirot— com es recorden unes coses… i se n’obliden d’altres.

S’inclinà endavant i descarregà un cop de puny sobre la taula, mentre els seus ulls brillaven de còlera.

—Sí, tal com us dic! Expliqueu les vostres mentides i creieu que ningú no ho sap. Però hi ha dues persones que ho saben. Sí…, dues persones. Una és le bon Dieu…

Alçà una mà vers el cel i després, acomodant-se a la cadira i cloent les parpelles, murmurà plàcidament:

—I l’altra és Hercule Poirot.

—Us asseguro, Monsieur, que esteu totalment equivocat. Monsieur le Comte sortí de París la nit del dilluns…

—És veritat —admeté Poirot—, amb el Rapide. No sé on va interrompre el viatge. És possible que vós tampoc no ho sapigueu. Però el que jo sé es que va arribar aquí el matí del dimecres, i no el matí del dimarts.

—Monsieur s’equivoca —afirmà Marie estòlidament.

Poirot s’alçà.

—Aleshores, la llei haurà de seguir el seu curs —murmurà—. És llàstima.

—Què vol dir, Monsieur? —inquirí Marie amb inquietud.

—Sereu arrestats i empresonats per complicitat en l’assassinat de Mrs. Kettering, la senyora anglesa que van matar en el tren.

—Assassinat!

La cara de l’home s’havia tornat blanca com el guix i els genolls li tremolaven. Marie deixà caure el corró de cuina i es posà a plorar.

—Però això és impossible… impossible. Jo creia que…

—Puix que manteniu la vostra història, no cal dir res més. Crec que sou tots dos uns estúpids.

Es dirigia cap a la porta quan una veu tremolosa l’aturà.

—Monsieur, Monsieur, un moment! Jo… jo no podia pensar que fos una cosa d’aquesta mena. Jo… jo creia que era només un afer relacionat amb una senyora. Alguna vegada hem tingut petits inconvenients amb la policia a causa de senyores. Però un assassinat… és molt diferent.

—Jo ja he perdut la paciència amb vosaltres! —cridà Poirot. S’encarà amb tots dos i, aïradament, mogué el puny davant la cara d’Hipolyte—. Haig de perdre aquí tot el dia, discutint amb un parell d’imbècils? El que vull és la veritat, i si no me la voleu dir, ho tindreu molt malament. Per darrere vegada, quan va arribar Monsieur le Comte a la Vil·la Marina: el dimarts al matí o el dimecres al matí?

—El dimecres —murmurà l’home, i darrere d’ell Marie assentí amb el cap, confirmant-ho.

Poirot els esguardà una llarga estona i després inclinà el cap, molt seriós.

—Sou assenyats, fills meus —digué tranquil·lament—. Heu estat a punt de ficar-vos en un bon embolic.

I sortí de la Vil·la Marina somrient per a ell mateix.

—Una suposició confirmada —murmurà—. Provo sort amb l’altra?

Eren les sis quan lliuraren la targeta de Monsieur Hercule Poirot a Mirelle. Ella l’estudià uns segons i després assentí. Quan Poirot entrà, la trobà passejant febrilment d’una banda a l’altra de l’habitació. Es tombà vers ell amb una expressió furiosa.

—I bé? —cridà—. I bé? Què passa ara? Encara no m’han torturat prou, tots vostès? No m’han obligat a trair el meu pobre Derek? Què més volen ara?

—Només una petita pregunta, Mademoiselle. Després de sortir el tren de Lió, quan vostè entrà en el compartiment de Mrs. Kettering…

—Què està dient?

Poirot la mirà amb un gest de lleu retret i tornà a començar.

—Deia que quan vostè va entrar en el compartiment de Mrs. Kettering…

—Mai no ho vaig fer!

—I la va trobar…

—Mai no ho vaig fer.

—Ah, sacré!

Avançà vers ella, enfurismat, i va cridar tant fort que Mirelle retrocedí atemorida.

—Que em vol enganyar? Li asseguro que sé tan bé el que va passar, com si jo mateix hagués estat allí. Vostè va entrar en el compartiment d’ella i la va trobar morta. Li dic que ho sé! Mentir-me a mi és perillós. Vagi amb compte, Mademoiselle Mirelle!

Ella abaixà els ulls davant la seva mirada.

—Només vull saber una cosa —continuà Poirot—. Vull saber, Mademoiselle, si va trobar el que buscava o bé…

—O bé què?

—O bé algú havia arribat allí abans que vostè.

—No contestaré més preguntes! —cridà la ballarina.

Es deslliurà de la mà de Poirot, que l’estrenyia, es deixà caure a terra i començà a cridar i a sanglotar histèricament.

Hercule Poirot arronsà les espatlles, alçà les celles i sortí tranquil·lament de la cambra.

Semblava satisfet.





CAPÍTOL XXX


Miss Viner dóna la seva opinió

Katherine guaità des de la finestra del dormitori de Miss Viner. Plovia, però no violentament, sinó amb una pausada i ben educada persistència. La finestra donava a una part del jardí del davant, amb un camí a través de la gespa i petits parterres a cada banda, on més tard floririen roses i jacints blaus i rosats.

Miss Viner ocupava un gran llit victorià. Havia enretirat a una banda una safata amb les restes de l’esmorzar i s’entretenia obrint la correspondència i fent-hi comentaris càustics.

Katherine tenia a la mà una carta i l’estava llegint per segona vegada. Havia estat enviada des de l’Hotel Ritz de París.


Benvolguda Mademoiselle Katherine: Espero que gaudeixi de bona salut i que el retorn a l’hivern anglès no hagi estat massa depressiu. Continuo les meves investigacions amb la més gran diligència. No cregui que estic passant aquí unes vacances. Molt aviat aniré a Anglaterra i espero tenir aleshores el plaer de tornar-la a veure. Oi que m’ho permetrà? Quan arribi a Londres, li escriuré. Recordi que som col·legues en aquell afer? Jo crec que vostè ho sap perfectament. Li presento, Mademoiselle, els meus sentiments més respectuosos.

Hercule Poirot



Katherine arrufà lleugerament les celles. Era com si a la carta hi hagués quelcom que la desconcertés i la intrigués.

—Un berenar al camp pels escolans —deia Miss Viner—. En Tommy Saunders i l’Albert Dykes s’haurien de quedar sense anar-hi, i jo no m’hi subscriuré si ells hi van. Jo no sé què pensen que fan aquests dos vailets a l’església els diumenges. En Tommy cantava «Déu meu, corre, salva’ns» i després ja no tornà a obrir la boca, i si l’Albert Dykes no rosegava un caramel de menta, és que el meu nas ja no és el que era abans.

—Ja ho sé, són molt entremaliats —admeté Katherine.

Obrí la segona carta i de sobte el rubor li cobrí les galtes. Semblà com si la veu de Miss Viner fugis molt lluny.

Quan recuperà la noció del que l’envoltava, Miss Viner arribava al final triomfal d’un llarg discurs.

—I jo li vaig contestar: «De cap manera. En realitat, Miss Grey és la cosina de lady Tamplin». Què te’n sembla, noia?

—Aleshores vostè em defensava? És molt amable.

—Pots plantejar-ho així, si vols. Per a mi, un títol no és res. Esposa del vicari o no, aquesta dona és una bruixa. Insinuava que tu t’havies comprat una introducció a l’alta societat.

—Potser no anava tan errada.

—I només cal mirar-te —continuà Miss Viner—. Has tornat potser convertida en una dama de refinada elegància, com molt bé ho hauries pogut fer? No, ets aquí tan senzilla com sempre, amb uns bons mitjons Balbriggan i unes sabates com cal. Precisament ahir parlava amb l’Ellen de tot això. «Ellen —li vaig dir—, pren exemple de Miss Grey. Ha estat alternant amb alguns dels grans de la terra, i mira si ella va pel món amb una faldilla sobre els genolls i unes mitges de seda que se’ls fan carreres només de mirar-les, i les sabates més ridícules que mai hagis vist».

Katherine somrigué dissimuladament. Evidentment, havia estat un encert conformar-se amb els prejudicis de Miss Viner. La velleta continuà, cada vegada amb més fruïció.

—A mi m’ha agradat molt que no t’hagin omplert el cap de fums. Precisament, l’altre dia estava regirant els meus retalls. En tinc uns quants sobre lady Tamplin i el seu Hospital de guerra i altres coses, però no els puc trobar. M’agradaria que els busquessis, maca; tu tens més bona vista que jo. Els trobaràs tots dins d’una capsa al calaix de l’escriptori.

Katherine mirà la carta que tenia a la mà i estigué a punt de parlar, però es retingué i es dirigí cap a l’escriptori, on trobà la capsa plena de retalls i començà a examinar-los. Des que havia arribat a St. Mary Mead, admirava Miss Viner per l’estoïcisme i el coratge que demostrava la velleta. Sabia que poca cosa podia fer ella per aquella antiga amiga, però també sabia, per experiència, allò que significaven aquells detalls, aparentment trivials, per a la gent gran.

—Aquí n’hi ha un —anuncià finalment—. «La vescomtessa Tamplin, que ha convertit la seva vil·la de Niça en Hospital per a Oficials, acaba de ser víctima d’un sensacional robatori que ha fet desaparèixer totes les seves joies. Entre elles hi havia unes maragdes famoses, llegat de la família Tamplin».

—Probablement falses —comentà Miss Viner—. Gairebé totes les joies d’aquestes dones de l’alta societat ho són.

—Aquí n’hi ha un altre —digué Katherine—. Una fotografia d’ella. «Encantador retrat de la vescomtessa Tamplin amb la seva filleta Lenox».

—La vull veure, aquesta! —exclamà Miss Viner—. La cara de la nena gairebé no es veu, oi? Però gosaria dir que ha quedat ben real. En aquest món hi ha coses ben contràries i mares molt boniques tenen criatures força lletges. Jo diria que el fotògraf va comprendre que retratar el clatell de la criatura era el millor que podia fer per a ella.

Katherine rigué.

—«Aquesta temporada, una de les amfitriones més encantadores de la Riviera és la vescomtessa Tamplin, propietària d’una vil·la a Cap Martin. La seva cosina, Miss Grey, que recentment va heretar una fortuna considerable de la manera més romàntica, hi passa una temporada».

—Aquesta és la que jo volia —digués Miss Viner—. Espero que hi hagi una foto teva en un dels diaris que no puc trobar. Ja saps què vull dir. La senyora Jones-Williams o Thomas-Smith a no sé quin lloc de moda, amb el seu bastó-tamboret i aixecant una cama. Per a algunes d’aquestes senyores ha de ser una dura prova veure quin aspecte tenen.

Katherine no va contestar. Estava allisant el retall amb un dit i tenia una expressió de sorpresa i preocupació. Va treure la segona carta del sobre i la llegí una altra vegada. Després es dirigí a la seva amiga:

—Miss Viner, hi ha un amic meu, que vaig conèixer a la Riviera, que desitja venir aquí per veure’m.

—Un home, doncs? —féu Miss Viner.

—Sí.

—Qui és?

—És el secretari de Mr. Van Aldin, el milionari nord-americà.

—Com es diu?

—Knighton. Comandant Knighton.

—Secretari d’un milionari? I vol venir aquí? Mira, Katherine, et diré una cosa, i serà pel teu bé. Ets una bona noia i una persona sensata, però encara que tinguis el cap ben equilibrat en moltes coses, tota dona fa una bestiesa almenys un cop a la seva vida. Aposto deu contra un que aquest home va darrere dels teus diners.

Amb un gest tallà la resposta de Katherine i continuà:

—Jo ja esperava una cosa d’aquestes. Què és el secretari d’un milionari? Nou vegades de cada deu és un jove afeccionat a la bona vida. Un jove amb bons modals i bon coneixedor dels luxes, sense cervell ni ganes d’arriscar-se, i si hi ha un ofici més bo que el de ser secretari d’un milionari, és el de casar-se amb una dona rica, pels seus diners. No dic que no puguis cridar l’atenció de cap home, però ja no ets jove i, encara que tens bon aspecte, tampoc no ets una bellesa, i el que t’aconsello és que no et deixis prendre el pèl. Ara bé, si prens la decisió de provar-ho procura lligar adequadament la qüestió dels diners. I dit això, he acabat. Què em contestes?

—Res —digué Katherine—, però li importaria que ell em vingués a veure?

—Jo me’n rento les mans —contestà Miss Viner—. Jo he fet el meu deure i tot el que passi ara depèn de tu. T’agradaria que vingués a dinar o a sopar? Diria que l’Ellen se’n pot sortir amb un dinar…, suposant que no perdi el cap.

—Un dinar estaria molt bé —digué Katherine—. Vostè és l’amabilitat en persona, Miss Viner. Ell em demana que li telefoni, i ara ho faré per dir-li que ens agradarà que dini amb nosaltres. Vindrà en cotxe des de la ciutat.

—L’Ellen fa un bistec amb tomàquets a la brasa bastant bo —explicà Miss Viner—. No és que el faci molt bé, però el fa millor que cap altra cosa. Millor que no tinguem pastís perquè amb la pasta té molt mala mà, però prepara uns pastissets que poden passar, i jo diria que tu sabràs trobar un bon tros de formatge Stilton a la botiga de l’Abbot. Sempre he sentit dir que als senyors els agrada una bona ració de Stilton, i queda una bona quantitat de vi del pare; potser una ampolla de Moselle amb agulla…

—Oh, no, Miss Viner! De debò, no cal!

—No siguis beneita, noia. Cap senyor no queda satisfet si no beu quelcom amb el menjar. Hi ha un bon whisky d’abans de la guerra, si creus que el pot preferir. Ara fes el que et dic, i no discuteixis. La clau del celler la trobaràs al tercer calaix de la còmoda, sota el segon parell de mitges a l’esquerra.

Katherine es dirigí obedientment vers el lloc indicat.

—El segon parell, t’he dit —repetí Miss Viner—. Dins del primer parell hi ha les meves arracades de diamants i el fermall de filigrana.

—Què diu? —exclamà Katherine, sorpresa—. No seria millor posar-ho tot a la caixa de joies?

Miss Viner proferí un prolongat i enèrgic bufec.

—De cap manera! Gràcies a Déu, tinc prou sentit comú per aquesta mena de coses. Ai, filla meva, recordo perfectament que el meu pare es va fer construir una caixa forta a baix. Estava content com un nen amb sabates noves, i li digué a la mare: «Ara, Mary, ficaràs cada nit les joies a la caixa i jo les guardaré». La meva mare era una dona amb molt de tacte i sabia que als homes els agrada que les coses es facin de la seva manera, i li lliurà la caixa de joies tancada, tal com ell demanava.

»I una nit van entrar lladres i, naturalment, el primer lloc on van buscar va ser a la caixa forta… No és estrany, puix que el meu pare se n’havia vantat arreu del poble, fins que potser algú va creure que hi guardava tots els diamants del rei Salomó. S’ho van endur tot: les copes i els plats de plata, la placa d’or que li havien regalat al pare quan es va jubilar, i la caixa de les joies —sospirà entre aquells records—. El meu pare es va disgustar molt pensant en les joies de la mare. Hi havia el joc venecià i uns camafeus molts fins, uns corals rosats pàl·lids i dos anells de brillants amb pedres de bona mida. I aleshores, és clar, ella hagué de dir-li que, com a dona sensata que era, havia guardat les joies embolicades amb un parell de cotilles, i que estaven tan segures com el primer dia.

—I la caixa de les joies sempre havia estat buida?

—Oh no, amiga meva —exclamà Miss Viner—, aleshores hauria pesat molt poc. La meva mare era una dona molt intel·ligent i ho va preveure. Guardava a la caixa de joies els botons, i era un lloc ben pràctic. Els botons de les botes a la safata de dalt, els de pantalons a la segona, i un assortit de botons al fons. Encara que sembli estrany, el meu pare es va enfadar molt amb ella i va dir que no li agradaven els enganys. Però no vull xerrar més. Ves a telefonar al teu amic, compra un bon tall per a bistecs i digues a l’Ellen que no vull veure forats a les mitges quan serveixi la taula.

—Es diu Ellen o Helen, Miss Viner? Jo creia que…

Miss Viner tancà els ulls.

—Puc pronunciar les hacs tan bé com qualsevol, noia, però Helen no és un nom adequat per a una criada. No sé pas què pensen avui dia les mares de les classes baixes…

Ja no plovia quan Knighton arribà a la casa. Brillava un sol pàl·lid que daurà el cap de Katherine quan ella el rebé davant l’entrada. Ell s’apropà ràpidament, amb una expressió gairebé juvenil.

—Espero que no t’importi. Senzillament, t’havia de veure altra vegada, sense esperar més. Vull creure que a la teva amiga no li sabrà greu.

—Entra i fes-te amic d’ella —invità Katherine—. Pot semblar molt alarmant, però aviat descobriràs que té el cor més tendre del món.

Miss Viner estava entronitzada majestuosament a la sala d’estar i lluïa un joc complet dels camafeus que tan providencialment havia conservat la seva família. Saludà Knighton amb dignitat i amb una austera cortesia que hauria descoratjat qualsevol home, però Knighton tenia un encant que no era fàcil d’anul·lar i un quart d’hora després l’actitud de Miss Viner s’havia descongelat visiblement. El dinar fou un àpat agradable i Ellen, o Helen, amb unes mitges noves de seda sense carreres, féu prodigis servint la taula. Després, Katherine i Knighton passejaren un bona estona i quan tornaren prengueren el te tête-à-tête, puix que Miss Viner s’havia retirat al seu dormitori.

Quan el cotxe s’allunyà finalment, Katherine pujà a poc a poc. Una veu la va cridar i entrà a la cambra de Miss Viner.

—Se n’ha anat l’amic?

—Sí. Gràcies per permetre’m aquesta invitació.

—No cal donar-me les gràcies. Creus que sóc una d’aquestes persones esquerpes que mai no fan res per a ningú?

—Crec que vostè és un tresor —digué Katherine amb afecte.

—Bah —féu Miss Viner, esponjada, però quan Katherine sortia de la cambra, la tornà a cridar—: Katherine!

—Sí?

—Estava equivocada amb aquell jove amic teu. Quan un home li fa l’aleta a algú es pot mostrar cordial i galant, prodigar petites atencions i fins i tot resultar encantador. Però quan un home està veritablement enamorat, no pot evitar assemblar-se a una ovella. Doncs bé, cada vegada que aquest jove et mirava semblava una ovella. Retiro tot el que he dit aquest matí. És autèntic.





CAPÍTOL XXXI


Mr. Aarons Dina

—Ah! —exclamà Mr. Joseph Aarons apreciativament.

Begué una llarga tirada de la seva gerra de cervesa, la deixà sobre la taula, s’eixugà l’escuma dels llavis i somrigué al seu amfitrió, Monsieur Hercule Poirot, que seia davant seu.

—A mi que em donin —digué Mr. Aarons— un bon bistec Porterhouse i un gerro ple de quelcom que valgui la pena beure, i els altres que es quedin amb els vostres requisits francesos, els vostres «Hors-d’oeuvre» i omelettes, i aquells trossets de guatlla. Doneu-me —reiterà— un bistec Porterhouse.

Poirot, que acabava de fer aquesta comanda, somrigué amablement.

—No és que tingui res de dolent un púding de carn i ronyons —continuà Mr. Aarons—. Pastís de poma? Sí, vull pastís de poma, gràcies senyoreta, i molta nata.

El dinar prosseguí. Finalment, amb un llarg sospir, Mr. Aarons deixà ganivet i forquilla, disposat a entretenir-se amb una mica de formatge abans de dedicar l’atenció a d’altres qüestions.

—Crec que heu dit que teníeu una certa feina entre mans, Monsieur Poirot —observà—. Podeu comptar amb mi per a qualsevol cosa en què pugui ajudar-vos.

—Sou molt amable —digué Poirot—. Jo sempre m’he dit: «Si vols saber quelcom sobre la professió dramàtica, hi ha una persona que sap tot el que es pot saber, i aquesta persona és el meu bon amic Mr. Joseph Aarons».

—I no us equivoqueu gaire —confirmà Mr. Aarons complagut—. Sigui cosa passada, present o futura, Joe Aarons és l’home que cal consultar.

—Précisément. Doncs ara vull preguntar-vos, Monsieur Aarons, què en sabeu d’una noia que es diu Kidd.

—Kidd? Kitty Kidd?

—Kitty Kidd.

—Era molt llesta. Feia papers d’home, cantava i ballava… Pot ser aquesta?

—Ho és.

—Era molt llesta. Guanyava força calés. Mai no es quedava sense contracte. Imitació d’homes, sobretot, però a més una excel·lent actriu de caràcter.

—Això és el que m’han dit —assentí Poirot—, però oi que darrerament no se l’ha vist en els escenaris?

—No. Abandonà completament el teatre. Se’n va anar a França i allí es va relacionar amb un noble amb el ronyó ben cobert. Crec que va deixar definitivament els escenaris.

—I quan fa d’això?

—A veure… Fa tres anys. I permeteu-me que us digui que ha estat una pèrdua per a l’art teatral.

—Era intel·ligent?

—Més intel·ligent que la punyeta.

—No sabeu el nom de l’home amb qui es va amistançar a París?

—Sé que era un noble ric. Un comte… o potser un marquès? Ara que hi penso, em sembla que era un marquès.

—I des d’aleshores no n’heu sabut res més?

—Res. Ni tan sols trobar-la per casualitat. Suposo que deu anar d’un lloc de moda a un altre. Marquesa per a tota la vida. Ningú no li podia passar la mà per la cara, a la Kitty. No calia pas treure-li la son de les orelles.

—Comprenc —digué Poirot pensativament.

—Em sap greu no poder dir-vos res més, Monsieur Poirot —es lamentà l’altre—. M’agradaria poder ser-vos útil. Una vegada era vau fer un gran favor.

—Sí, però estem en paus; vos també me’n vau fer un.

—Un favor en mereix un altre, ja, ja! —rigué Mr. Aarons.

—La vostra professió ha de ser molt interessant —comentà Poirot.

—Així, així —contestà Mr. Aarons—. Fet i fet, no està malament. Jo m’hi defenso força bé en conjunt, però el que cal és tenir els ulls ben oberts. Mai no es pot saber què demanarà demà el públic.

—La dansa s’ha posat molt de moda en els darrers anys —murmurà Poirot.

—Jo mai no hi he trobat res en això del ballet rus, però a la gent li agrada. Massa refinat per a mi.

—A la Riviera vaig conèixer una ballarina… Mademoiselle Mirelle.

—Mirelle? És tot un personatge, i en molts aspectes. Sempre hi ha un grapat de diners per recolzar-la… encara que cal reconèixer que la noia sap ballar. Jo l’he vista i sé de què parlo. No hi he tingut mai cap relació, però crec que tractar amb ella és com anar a l’infern. Enrabiades i histèries a tot drap.

—Sí —assentí Poirot pensativament—. Sí, puc imaginar-ho.

—Temperament! —exclamà Mr. Aarons—. D’això aquesta gent en diu temperament. La meva muller era ballarina abans de casar-se amb mi, però afortunadament puc dir que mai no havia tingut cap temperament d’aquests. No agraden els temperaments a casa, Monsieur Poirot.

—Estic d’acord amb vós; hi estarien fora de lloc.

—Una dona ha de ser tranquil·la i amable, i a més bona cuinera —sentencià Mr. Aarons.

—No fa gaire temps que Mirelle actua en públic, oi? —preguntà Poirot.

—Fa uns dos anys i mig, només —contestà Mr. Aarons—. Un duc francès la va llançar a l’escenari. Ara he sentit dir que es relaciona amb l’exprimer ministre de Grècia. Són aquests els homes que inverteixen discretament els seus diners.

—D’això no en sabia res —digué Poirot.

—Bé, ella no és dona que deixi créixer l’herba sota els seus peus. Diuen que aquell jove, en Kettering, assassinà la seva muller per culpa d’ella. Jo no en sé res, però ell està engarjolat i ella ha hagut de buscar-se les mongetes a un altre lloc. I diuen que hi ha tingut força traça, puix que llueix un robí de la mida d’un ou de colom. Jo no he vist mai un ou de colom, però és el que sempre diuen a les novel·les.

—Un robí com un ou de colom! —exclamà Poirot. Els seus ulls verds brillaren com els d’un gat—. Això és molt interessant!

—M’ho va explicar un amic meu —continuà Mr. Aarons—, però també podria ser que es tractés d’un cul de got. Aquestes dones són totes iguals, sempre expliquen històries sobre les seves joies. La Mirelle es vanta que el seu robí té una maledicció. El «Cor de foc», crec que li’n diu ella.

—Però si no recordo malament —digué Poirot—, el robí conegut com a «Cor de foc» és la pedra central d’un collaret…

—Ja ho veieu, doncs! No us he dit que no hi ha límit a les boles que poden explicar les dones sobre les seves joies? Aquest robí és una sola pedra, que ella duu amb una cadena de platí al voltant del coll. Però, com he dit abans, aposto deu contra u que és un tros de cul de got.

—No —respongué Poirot suaument—; no…, jo no crec que sigui un tros de cul de got.





CAPÍTOL XXXII


Katherine i Poirot comparen notes

—Vostè ha canviat, Mademoiselle —digué de sobte Poirot.

Ell i Katherine seien davant una tauleta del Savoy.

—Sí, vostè ha canviat.

—En quin sentit?

—Mademoiselle, és difícil especificar aquestes nuances.

—Sóc més gran.

—Sí, és més gran. I amb això no vull dir que apareguin les arrugues i les potes de gall. La primera vegada que la vaig veure, Mademoiselle, vostè era una espectadora de la vida. Tenia l’aspecte tranquil i complagut del qui s’asseu a la tribuna i presencia un partit.

—I ara?

—Ara ja no mira. Potser això que dic sigui absurd, però té l’aspecte cansat del lluitador que manté una pugna difícil.

—La meva vella amiga és a vegades una mica difícil —explicà Katherine somrient—, però li puc assegurar que no hi mantinc lluites mortals. Un dia l’hauria d’anar a veure, Monsieur Poirot. Crec que vostè és una de les persones aptes per apreciar el coratge i l’esperit que ella té.

Regnà el silenci mentre el cambrer els servia destrament el pollastre en casserole. Quan es va allunyar, Poirot digué:

—Li he parlat mai del meu amic Hastings? El que deia que jo era una ostra humana? Eh bien, Mademoiselle, amb vostè he trobat una digna antagonista. Vostè, molt més que jo, practica un joc solitari.

—Bajanades.

—Hercule Poirot mai no diu bajanades. És tal com dic.

Silenci novament, fins que Poirot el trencà per a fer una pregunta:

—Ha vist algun dels seus amics de la Riviera des que ha tornat, Mademoiselle?

—He vist el comandant Knighton.

—Ah! Què em diu?

Els ulls guspirejants de Poirot obligaren Katherine a abaixar els seus.

—Aleshores Mr. Van Aldin encara és a Londres? —inquirí el detectiu.

—Sí.

—Procuraré veure’l demà o demà passat.

—Té notícies per a ell?

—Què li fa pensar que en tingui?

—Ho preguntava…, això és tot.

Poirot l’esguardà amb ulls maliciosos.

—I ara, Mademoiselle, puc veure que hi ha moltes coses que em vol preguntar. I, per què no? No és el cas del Tren Blau el nostre «roman policier»!

—Sí, hi ha coses que m’agradaria preguntar-li.

—Eh bien?

Katherine alçà la mirada amb una sobtada expressió de resolució.

—Què hi feia vostè a París, Monsieur Poirot?

Poirot somrigué lleument.

—Vaig fer una visita a l’Ambaixada russa.

—Oh.

—Veig que això no li diu res. Però jo no seré una ostra humana. No, posaré les meves cartes sobre la taula, cosa que segurament les ostres no fan mai. Oi que vostè sospita que a mi no em satisfà l’acusació contra Derek Kettering?

—Això és el que sempre m’ha semblat. A Niça, jo creia que vostè havia donat el cas per acabat.

—Vostè no diu tot el que vol dir, Mademoiselle, però jo ho admeto tot. Vaig ser jo, amb les meves investigacions, qui va col·locar Derek Kettering on es troba ara. Sense la meva intervenció, el magistrat instructor encara intentaria vanament de penjar-li el crim al comte de la Roche. Eh bien, Mademoiselle, no lamento el que he fet. Jo només tinc un deure: descobrir la veritat, i aquest camí duia directament a Mr. Kettering. Però acabava en ell? La policia diu que sí, però jo, Hercule Poirot, no em considero satisfet… —s’interrompé sobtadament per preguntar—: Digui’m, Mademoiselle, ha tingut darrerament notícies de Mademoiselle Lenox?

—Una carta molt curta i precipitada. Em sembla que està enfadada amb mi perquè he tornat a Anglaterra.

Poirot assentí.

—Vaig tenir una conversa amb ella la nit en què Monsieur Kettering fou arrestat. Va ser una conversa interessant en diversos aspectes.

Novament guardà silenci i Katherine no volgué interrompre el curs dels seus pensaments.

—Mademoiselle —digué finalment—, vull dir-li una cosa, encara que sé que trepitjo un terreny delicat. Jo crec que hi ha algú que estima Monsieur Kettering, corregeixi’m si m’equivoco, i en benefici d’ella… bé… en benefici d’ella espero que jo tingui raó i que la policia estigui equivocada. Sap a qui em refereixo?

Després d’una pausa, Katherine contestà:

—Sí, crec que ho sé.

Poirot s’inclinà sobre la taula vers ella.

—No estic satisfet, Mademoiselle; no, no estic satisfet. Els fets, els fets principals, condueixen directament a Monsieur Kettering, però hi ha una cosa que no s’ha tingut en compte.

—I què és?

—La cara desfigurada de la víctima. M’ho he preguntat, Mademoiselle, cent vegades: «Era Derek Kettering el tipus d’home capaç de descarregar aquell cop devastador després d’haver comès l’assassinat?». Amb quina finalitat? Què volia aconseguir?

Fou una acció probable en una persona del temperament de Monsieur Kettering? I, Mademoiselle, la resposta a aquestes preguntes és profundament insatisfactoria. Cada vegada torno al mateix punt: per què? I les úniques coses que tinc per ajudar-me a trobar una solució del problema són aquestes.

Obrí la seva llibreta de butxaca i en va treure quelcom que sostingué entre l’índex i el dit gros.

—Ho recorda, Mademoiselle? Vostè em va veure agafar aquests pèls de la catifa en el vagó del tren.

Katherine s’inclinà endavant i va examinar atentament els pèls.

Poirot assentí repetides vegades amb el cap.

—Veig que no li suggereixen res, Mademoiselle. I tanmateix… jo crec que vostè té molt bona vista.

—He tingut algunes idees —digué Katherine lentament—, idees curioses. I per això li pregunto què hi feia a París, Monsieur Poirot.

—Quan li vaig escriure…

—Des del Ritz?

Un curiós somriure aparegué a la cara de Poirot.

—Sí, com vostè diu, des del Ritz. De vegades sóc una persona afeccionada al luxe… quan paga un milionari.

—L’Ambaixada russa —murmurà Katherine, arrufant les celles—. No, no puc veure on encaixa això.

—No encaixa directament, Mademoiselle. Hi vaig anar per obtenir certa informació. Vaig veure un cert personatge i el vaig amenaçar… Sí, Mademoiselle, Hercule Poirot el va amenaçar.

—Amb la policia?

—No —replicà secament Poirot—, amb la premsa…, una arma molt més mortífera.

Esguardà Katherine i ella somrigué mentre movia el cap.

—No es torna a convertir en una ostra, Monsieur Poirot?

—No, no, no desitjo pas fer misteris. Miri, li explicaré tot. Jo sospitava que aquell home era la part activa en la venda de les joies de Monsieur Van Aldin. Li vaig presentar els fets i finalment li vaig arrencar tota la història. Em vaig assabentar d’on havien estat lliurades les joies i també vaig saber qui era l’home que passejava d’una banda a l’altra del carrer…, un home amb un cap cobert per una venerable cabellera blanca, però que caminava amb el pas lleuger i àgil d’un jove, i a aquest home, jo li he donat un nom: el nom de «Monsieur le Marquis».

—I ara ha vingut a Londres per veure Mr. Van Aldin?

—No del tot per aquesta raó. Haig de fer altres coses. Des que estic a Londres he vist dues persones més: un agent teatral i un metge de Harley Street. De cada un d’ells he obtingut una certa informació. Ajunti aquestes coses, Mademoiselle, i vegi si en pot fer el mateix que jo en faig.

—Jo?

—Sí, vostè. Li diré una cosa, Mademoiselle. Sempre he tingut el dubte de si el robatori i l’assassinat foren perpetrats per la mateixa persona. Durant molt temps no en vaig estar segur…

—I ara?

—Ara ho sé.

Hi hagué un llarg silenci. Després, Katherine alçà el cap. Els ulls li brillaven.

—Jo no sóc llesta com vostè, Monsieur Poirot. La meitat de les coses que vostè m’ha estat explicant a mi no em sembla que duguin enlloc. Les idees que jo vaig tenir procedien d’un angle totalment diferent…

—Ah, però és que sempre és així! —digué Poirot—. Un mirall reflecteix la veritat, però cada persona es col·loca en un lloc diferent per contemplar el mirall.

—Les meves idees poden ser absurdes…, poden ser totalment diferents de les seves, però…

—Sí?

—Digui’m, pot ajudar-lo això?

Ell agafà el retall de diari que ella li ensenyà. El llegí i, alçant la mirada, assentí amb una expressió molt seriosa.

—Com li acabo de dir, Mademoiselle, cadascú se situa en un angle diferent per mirar el mirall, però és el mateix mirall i s’hi reflecteixen les mateixes coses.

Katherine s’alçà.

—Ara no em puc entretenir més —digué—. Tinc el temps just per agafar el meu tren. Monsieur Poirot…

—Digui’m, Mademoiselle.

—No… no hauria de durar gaire més, i vostè ja m’entén. Jo… jo no puc aguantar-ho gaire més.

Se li trencà la veu i Poirot li donà uns copets tranquil·litzadors a la mà.

—Valor, Mademoiselle, vostè no pot fallar ara. El final ja és molt a la vora.





CAPÍTOL XXXIII


Una nova teoria

—Monsieur Poirot desitja veure’l, senyor.

—Maleït individu! —exclamà Van Aldin.

Knighton romangué silenciós.

Van Aldin abandonà el seu seient i començà a passejar d’una banda a l’altra de la cambra.

—Suposo que has vist els diaris, aquest matí?

—Hi he donat una ullada, senyor.

—Continuen remenant-ho tot amb ungles i dents?

—Temo que sí, senyor.

El milionari es tornà a asseure i es premé el front amb una mà.

—Si hagués imaginat això —rondinà—, mai no hauria contractat aquest petit perdiguer belga perquè esbrinés la veritat. L’únic que m’interessava era trobar l’assassí de la Ruth…

—Hauria preferit que el seu gendre quedés en llibertat?

—El que jo hauria preferit hauria estat prendre’m la justícia amb les meves mans.

—No crec que això hagués estat un procediment gaire encertat, senyor.

—Així i tot… estàs segur que aquest home em vol veure?

—Sí, Mr. Van Aldin. Diu que és molt urgent.

—Aleshores suposo que l’hauré de rebre. Pot venir aquest matí, si vol.

Fou un Poirot molt eixerit i elegant el que entrà. Aparentment, no va observar cap manca de cordialitat en l’actitud del milionari i va xerrar agradablement sobre diverses trivialitats. Explicà que es trobava a Londres perquè volia veure el seu metge, i mencionà el nom d’un cirurgià eminent.

—No, no, pas la guerre… Un record dels meus temps de servei a la policia, una bala d’un apatxe malintencionat.

Es tocà l’espatlla dreta i féu una realista ganyota de dolor.

—Sempre l’he considerat home afortunat, Monsieur Van Aldin; vostè no correspon a la nostra idea popular sobre els milionaris nord-americans, màrtirs de la dispèpsia.

—Sóc molt resistent —contestà Van Aldin—. Duc una vida molt senzilla: menjars sans i no gaire quantitat.

—Vostè va veure Miss Grey, oi? —preguntà innocentment Poirot, dirigint-se al secretari.

—Sí…, una o dues vegades —admeté Knighton.

Havia envermellit lleugerament i Van Aldin exclamà, sorprès:

—És estrany que no m’hagis dit que l’havies vista, Knighton.

—No creia que li interessés, senyor.

—Aquella noia m’agrada molt —manifestà Van Aldin.

—És una veritable llàstima que s’hagi enterrat altra vegada a St. Mary Mead —observà Poirot.

—És una actitud molt generosa —al·legà Knighton vivament—. Ben poques persones s’enterrarien allí per ocupar-se d’una dona vella i malalta que no té cap llaç familiar amb ella.

—Ja callo —digué Poirot, amb una lleu guspira als ulls—, però tanmateix dic que és una llàstima. I ara, Messieurs, anem per feina.

Els dos homes el miraren amb sorpresa.

—No els ha d’alarmar ni escandalitzar el que els diré —continuà Poirot—. Suposem, Monsieur Van Aldin, que al cap i a la fi Monsieur Derek Kettering no hagués assassinat la seva muller…

—Què?

Van Aldin i Knighton l’esguardaven encara més sorpresos.

—Suposant, com dic, que Monsieur Kettering no assassinés la seva muller…

—Que s’ha tornat boig, Monsieur Poirot?

Era Van Aldin qui havia parlat.

—No —digué Poirot—, no m’he tornat boig. Sóc potser un excèntric, almenys hi ha persones que ho diuen, però referent a la meva professió, podríem dir que tinc el cap ben posat sobre les espatlles. Li pregunto, Monsieur Van Aldin, si estaria content o pesarós si passés el que li acabo de dir.

Van Aldin l’esguardà.

—Naturalment, n’estaria content —contestà finalment—. Això és un exercici de suposicions, Monsieur Poirot, o hi ha algun fet que ho recolzi?

Poirot contemplà el sostre.

—Hi ha una certa possibilitat —contestà amb veu suau— que, al cap i a la fi, l’assassí fos el comte de la Roche. Per fi he aconseguit desfer la seva coartada.

—Com ho ha aconseguit?

Poirot arronsà les espatlles amb modèstia.

—Tinc els meus mètodes. S’exerceix amb una mica de tacte, una mica d’astúcia… i la cosa queda resolta.

—Però els robins —al·legà Van Aldin—, aquells robins que tenia el comte, eren falsos…

—I és evident que ell no hauria comès el crim excepte pels robins. Però hi ha un punt que a vostè li passa desapercebut, Monsieur Van Aldin. Pel que fa als robins, algú pogué haver-se-li anticipat.

—Però, això és una teoria totalment nova! —exclamà Knighton.

—De debò, vostè creu possible tot aquest embolic, Monsieur Poirot? —demanà el milionari.

—La cosa no està provada —respongué Poirot amb calma—, és, només, una teoria, però li asseguro, Monsieur Van Aldin, que val la pena investigar els fets. Ha de venir amb mi al sud de França i aprofundir el cas en el mateix lloc.

—I creu que realment és necessari que hi vagi jo?

—Crec que és el que vostè mateix desitjaria —replicà Poirot.

Hi havia un to de retret a la seva veu que no li passà desapercebut al milionari.

—Sí, és clar —admeté—. I quan vol marxar, Monsieur Poirot?

—Està molt enfeinat en aquest moment, senyor —murmurà Knighton.

Però Van Aldin ja havia pres la decisió i amb un gest de la mà rebutjà les objeccions del secretari.

—Crec que aquest afer és el primer —digué—. D’acord, Monsieur Poirot, demà. Quin tren?

—Crec que hi anirem amb el Tren Blau —contestà Poirot, i somrigué.





CAPÍTOL XXXIV


Altra vegada el Tren Blau

El «Tren dels milionaris», com de vegades se l’anomenava, agafà una corba amb allò que semblava ser una velocitat perillosa. Van Aldin, Knighton i Poirot seien en silenci. Rnighton i Van Aldin tenien dos compartiments que es comunicaven, com Ruth Kettering i la seva cambrera havien tingut en aquell viatge dissortat. El compartiment de Poirot quedava lluny, però en el mateix vagó.

El viatge era penós per a Van Aldin, puix que li duia records molt dolorosos. De tant en tant Poirot i Knighton conversaven en veu baixa, sense molestar-lo.

Tanmateix, quan el tren hagué completat el seu lent trajecte voltant la ceinture i arribà a la Gare de Lyon, Poirot es lliurà sobtadament a una frenètica activitat. Van Aldin va comprendre que part del seu objectiu en viatjar en el tren era intentar una reconstrucció del crim. El mateix Poirot representà tots els papers. Fou alternativament la cambrera, ràpidament tancada dins del seu compartiment; Mrs. Kettering, que reconeixia el seu marit amb sorpresa i una certa ansietat, i Derek Kettering quan descobria que la seva muller viatjava en el tren. Provà diverses possibilitats, i entre elles la millor manera d’amagar-se una persona en el segon compartiment.

De sobte, l’assaltà una idea i agafà el braç de Van Aldin.

—Mon Dieu, hi ha una cosa en què no havia pensat! Hem d’interrompre el viatge a París. Cuitin, baixem tot seguit!

Agafant la maleta, abandonà precipitadament el tren. Van Aldin i Knighton, desconcertats però obedients, el seguiren. Van Aldin, que s’havia tornat a formar una opinió sobre la capacitat de Poirot, procurava no tornar-ne a dubtar.

Davant la barrera de la sortida, els aturaren. Els seus bitllets els tenia el revisor del tren, un fet que tots tres havien oblidat. Les explicacions de Poirot van ser ràpides, fluïdes i apassionades, però no produïren cap efecte en un funcionari de cara estòlida.

—Deixi’s de punyetes! —exclamà Van Aldin bruscament—. Veig que té molta pressa, Monsieur Poirot. Pagui, doncs, els bitllets des de Calais i continuem el que vostè volia fer, sigui el que sigui.

Però el torrent oratori de Poirot s’havia interromput totalment i tenia l’aparença d’un home convertit en pedra. Un braç encara alçat en un gest ple de passió romania en posició horitzontal com si se li hagués quedat paralitzat.

—M’he comportat com un imbècil —digué simplement—. Mr. foi, començo a perdre el cap, darrerament. Tornem i continuem tranquil·lament el viatge. Amb una mica de sort, el tren encara no haurà marxat.

Hi arribaren amb el temps just. El tren es movia ja quan Knighton, el darrer dels tres, hi pujà amb la seva maleta.

El revisor els dirigí una severa reprimenda i els ajudà a traslladar l’equipatge a llurs compartiments. Van Aldin no digué res, però estava visiblement disgustat per la conducta extraordinària de Poirot. Quan es trobà sol amb Knighton uns moments, observà:

—Això no té solta ni volta. Aquest home ha perdut el control de la situació. No nego que sigui intel·ligent, però l’home que perd el cap i corre com un conill esperitat, ja no serveix per a res.

Poirot es reuní amb ells poc després, desfent-se en abjectes excuses i tan alacaigut que tota admonició hauria estat supèrflua. Van Aldin rebé les excuses molt seriós, però aconseguí reprimir-se i s’abstingué de comentaris feridors.

Soparen al tren i després, amb certa sorpresa dels altres dos, Poirot suggerí que seguéssim tots tres en el compartiment de Van Aldin.

El milionari l’esguardà amb curiositat.

—Hi ha alguna cosa que vostè no ens diu, Monsieur Poirot?

—Jo? —Poirot obrí els ulls amb una expressió d’absoluta innocència—. Quina ocurrència!

Van Aldin no contestà però no quedà convençut. Digueren al revisor que no calia que preparés els llits, però qualsevol sorpresa que a l’home hagués pogut causar-li aquesta ordre va quedar esborrada per la generositat de la propina que Van Aldin li donà. Els tres homes romangueren asseguts i en silenci. Només Poirot es bellugava i semblava inquiet. Finalment, es tombà vers el secretari.

—Comandant Knighton, està tancada amb el passador la porta del seu compartiment? Vull dir la porta del passadís.

—Sí, jo mateix l’he tancada fa una estona.

—N’està ben segur? —insistí Poirot.

—Aniré a comprovar-ho, si vol —digué Knighton, somrient.

—No, no, no cal que es molesti. Hi aniré jo mateix.

Travessà la porta de comunicació i tornà tot seguit, assentint amb el cap.

—Sí, sí, tal com deia vostè. Ha de perdonar les manies d’un vell.

Va tancar la porta de comunicació i tornà a ocupar el seu lloc en el racó de la dreta.

Passaren les hores. Els tres homes s’adormiren a estones, per despertar-se amb desagradables ensurts. Probablement, era la primera vegada que tres persones contractaven llits en el tren més luxós i després no empraven el lloc que havien pagat. De tant en tant, Poirot consultava el rellotge i, després d’assentir amb el cap, tornava a fer una becaina. Una vegada, abandonà el seu seient, obrí la porta de comunicació, esguardà atentament el compartiment annex i després tornà al seu lloc, agitant el cap.

—Què li passa? —preguntà Knighton—. Sembla que esperi que passi alguna cosa, oi?

—Estic nerviós —confessà Poirot—. Com un gat sobre unes teules calentes. El més petit soroll em fa botar.

Knighton badallà.

—És el viatge més inconfortable que he fet mai —digué—. Espero que sàpiga quin joc es duu entre mans, Monsieur Poirot.

S’acomodà per dormir com li fos bonament possible. Ell i Van Aldin s’havien lliurat a un son profund quan Poirot, després de consultar una vegada més el seu rellotge, allargà la mà i tocà l’espatlla del milionari.

—Eh? Què passa?

—D’aquí cinc o deu minuts, Monsieur, arribarem a Lió.

—Déu meu! —hi havia poca llum però la cara de Van Aldin estava pàl·lida i tensa—. Aleshores, més o menys en aquests moments van matar la meva pobra Ruth.

Seia esguardant fixament davant d’ell. Li tremolaven els llavis mentre recordava la terrible tragèdia que li havia entristit la vida.

Com sempre, se sentí el llarg xiscle dels frens i el tren reduí la velocitat mentre entrava a Lió. Van Aldin obrí la finestra i s’hi abocà.

—Si no va ser en Derek…, si la seva nova teoria és correcta, fou aquí on l’home baixà del tren? —preguntà per damunt de l’espatlla.

Molt sorprès, va veure que Poirot denegava amb el cap.

—No, cap home no baixà del tren, però jo crec…, sí, n’estic segur, que pogué fer-ho una dona.

Knighton llançà una exclamació.

—Una dona? —repetí Van Aldin, astorat.

—Sí, una dona —digué Poirot, assentint enèrgicament—. Potser vostè no ho recorda, Monsieur Van Aldin, però Miss Grey mencionà en la seva declaració un jove amb gorra i abric, que baixà a l’andana, aparentment per estirar les cames. Jo crec que, segons totes les probabilitats, aquell jove era una dona.

—Però qui era?

La cara de Van Aldin expressà incredulitat, però Poirot replicà categòricament i seriosa:

—El seu nom, o el nom amb què se la conegué durant molts anys, és Kitty Kidd, però vostè, Monsieur Van Aldin, la coneix per un altre nom: el d’Ada Mason.

Knighton s’alçà d’un bot.

—Què? —exclamà.

Poirot es tombà vers ell.

—Ah! Abans que me n’oblidi… —buscà quelcom a la butxaca i l’hi oferí.

—Permeti’m que el convidi a fumar una cigarreta… del seu portacigarretes. Greu distracció la seva quan el deixà caure en pujar al tren a la ceinture prop de París.

Knighton romangué mirant-lo, estupefacte. Després va fer un moviment, però Poirot alçà una mà en un gest d’advertència.

—No, no es mogui —digué amb la seva veu més suau—. La porta del compartiment del costat està oberta i des d’aquest moment vostè està vigilat des d’allí. Vaig treure el passador de la porta del passadís quan vam sortir de París i uns quants amics de la policia s’han instal·lat allí. Com suposarà, la policia francesa el necessita amb urgència, comandant Knighton…, o potser és millor que l’anomeni Monsieur le Marquis?





CAPÍTOL XXXV


Explicacions

—Explicacions?

Poirot somrigué. S’assegué davant del milionari a l’altra banda d’una taula de menjador, a la suite privada de Van Aldin al Negresco. Parlava amb un home alleujat però encara perplex. Poirot es recolzà en el seu seient, encengué un dels seus diminuts cigarrets i contemplà pensativament el sostre.

—Sí, li donaré explicacions. Tot començà amb l’únic detall que m’intrigava, sap quin era? La cara desfigurada. No és una cosa inusual quan s’investiga un crim, i motiva una qüestió immediata, la qüestió de la identitat. Naturalment, això fou el primer que vaig pensar. Era, realment, la morta Mrs. Kettering? Però aquesta línia no em duia enlloc, puix que la declaració de Miss Grey era positiva i molt fiable; per tant vaig arraconar la idea. La morta era Ruth Kettering.

—I quan començà a sospitar de la cambrera?

—Vaig tardar una mica, però un petit detall peculiar em va cridar l’atenció. El portacigarretes trobat al vagó del tren i que ella ens digué que Mrs. Kettering havia regalat al seu marit. Ara bé, això era improbable, si tenim en compte les relacions que mantenien ells dos. Va despertar en mi un cert dubte envers la veracitat general de les declaracions d’Ada Mason. Hi havia també el fet, bastant sospitós, que feia només dos mesos que ella servia la seva actual senyora. Evidentment, no semblava pas que ella hagués pogut tenir res a veure amb el crim, puix que s’havia quedat a París i després diverses persones havien vist Mrs. Kettering viva, però…

Poirot alçà un índex emfàtic i el va agitar enèrgicament davant Van Aldin. Després continuà:

—Però jo sóc un bon detectiu. Vaig sospitar. No hi ha ningú ni cap cosa que no m’inspiri sospites. No crec res del que em diuen. Em vaig preguntar: com sabem que s’ordenà a Ada Mason que es quedés a París? Primer, la resposta a aquesta pregunta semblava totalment satisfactòria. La prova era l’afirmació del seu secretari, el comandant Knighton, un foraster podríem dir, el testimoni del qual es podia considerar com totalment imparcial, i hi havia, també, les paraules que la morta havia dit al revisor del tren. Però abandono aquest punt per uns moments, perquè una idea molt curiosa, una idea potser fantàstica i impossible, s’estava formant en el meu cap. Si per casualitat resultava ser certa, aquest testimoni no valia res.

»Em vaig concentrar en la pedra principal de la meva teoria, la declaració del comandant Knighton segons la qual va veure a Ada Mason al Ritz després de sortir el Tren Blau de París. Això semblava força sòlid, però tanmateix, en examinar amb cura els fets, vaig observar dues coses. En primer lloc, per una curiosa coincidència, feia també dos mesos que ell estava al servei de vostè. Segon: la seva inicial era la mateixa, una «K». I si suposava, només suposava, que era el seu portacigarretes el que es va trobar en el vagó? En aquest cas, si Ada Mason i ell treballaven junts, i ella va reconèixer l’objecte quan el veié, no actuaria precisament tal com ho havia fet? En un primer moment, sorpresa, ella elaborà ràpidament una plausible teoria que concordava amb la culpabilitat de Mr. Kettering. Bien entendu, aquesta no era la idea original. El comte de la Roche havia de ser el boc expiatori, encara que Ada Mason no volia donar massa solidesa a la seva identificació, en cas que ell pogués provar una bona coartada. Ara bé, si vol remuntar-se a aquells moments, recordarà una cosa significativa que es va esdevenir. Jo vaig suggerir a Ada Mason que l’home que ella va veure no era el comte de la Roche, sinó Derek Kettering. En aquell moment semblà que ella vacil·lava, però quan vaig tornar a l’hotel vostè em va telefonar per explicar-me que ella l’havia anat a veure i havia dit que, ben pensat, ara estava ben convençuda que l’home en qüestió era Mr. Kettering. Jo havia estat esperant una cosa per l’estil. Només hi podia haver una explicació d’aquesta sobtada certesa. En sortir del seu hotel, ella havia tingut temps per consultar algú i havia rebut unes instruccions que seguí. Qui li havia donat aquestes instruccions? El comandant Knighton. I hi havia també un altre petit detall, que podia significar un no res o bé quelcom molt important. En una conversa casual, en Knighton havia mencionat un robatori de joies al Yorkshire, en una casa on ell es trobava. Potser mera coincidència… o potser una altra petita malla de la cadena.

—Però hi ha una cosa que jo no entenc, Monsieur Poirot. Suposo que deu ser fosca per no haver-la vist abans. Qui era l’home del tren a París? Derek Kettering o el comte de la Roche?

—Això es la simplicitat de tot plegat. No hi havia cap home. Ah, mille tonnerres, que no veu l’astúcia de tota la història? Qui ens diu que hi havia allí un home? Només Ada Mason. I creiem la paraula d’Ada Mason perquè en Knighton ens assegura que ella es quedà a París.

—Però la mateixa Ruth digué al revisor que havia deixat la seva cambrera allí —protestà Van Aldin.

—Ah, tot seguit en parlarem d’això. Aquí tenim la prova de la pròpia Mrs. Kettering, però, d’altra banda, en realitat, no tenim cap prova d’ella perquè una dona morta, Monsieur Van Aldin, no pot aportar cap prova d’aquesta mena. No és la seva declaració, sinó la del revisor del tren…, o sigui una cosa molt diferent.

—Aleshores creu que aquell home va mentir?

—No, de cap manera. Ell va dir el que creia que era la veritat. Però la dona que li explicà que havia deixat la seva cambrera a París no va ser Mrs. Kettering.

Van Aldin el mirà amb estupefacció i Poirot continuà:

—Monsieur Van Aldin, Ruth Kettering estava morta abans que el tren arribés a la Gare de Lyon. Va ser l’Ada Mason, vestida amb les robes ben distintives de la seva senyora qui va comprar la cistella del sopar i va donar la necessària explicació al revisor.

—Impossible!

—No, Monsieur Van Aldin, no és impossible. Avui les femmes s’assemblen tant que se les identifica més aviat per la roba que per les cares. L’Ada Mason tenia la mateixa estatura que la seva filla. Abillada amb aquell sumptuós abric de pells i aquell barretet vermell lacat posat damunt dels ulls, ensenyant només uns rínxols de cabells vermellosos sobre les orelles, no és estrany que enganyés el revisor. Recordi que ell no havia parlat abans amb Mrs. Kettering. És veritat que havia vist la cambrera un moment quan ella li lliurà els bitllets, però la seva impressió fou només la d’una dona prima, severament vestida de negre. Si s’hagués tractat d’un home amb una intel·ligència inusual, potser hauria arribat a pensar que senyora i cambrera tenien una certa semblança, però fins i tot això és extremament improbable. I recordi que l’Ada Mason, o la Kitty Kidd, era una actriu, capaç de canviar el seu aspecte i el to de la veu d’un moment a l’altre. No, no hi havia perill que ell reconegués la cambrera amb les robes de la senyora, però sí que hi havia el perill que, quan descobrís el cadàver, s’adonés que no era el de la dona amb la qual havia parlat la nit abans. I ara ja comprèn el motiu de la desfiguració de la cara. El principal perill que corria Ada Mason era que Katherine Grey visités el seu compartiment després de sortir el tren de París, i es protegí contra aquesta dificultat encarregant una cistella amb sopar i tancant-se en el compartiment.

—Però qui va matar la Ruth… i quan?

—En primer lloc, tingui en compte que el crim va ser planejat i realitzat per dues persones —en Knighton i l’Ada Mason— que treballaven en equip. Ell pujà al tren en algun punt del seu trajecte al voltant de la ceinture. Mrs. Kettering pogué sentir-se sorpresa, però sense concebre cap mena de sospita. Potser ell li ensenyà alguna cosa des de la finestra i, en tombar-se ella, li voltà el coll amb el cordó…, tot devia acabar en un parell de segons. La porta del compartiment estava tancada i ell i l’Ada Mason es posaren a treballar. Despullaren la morta de les robes més exteriors i després la Mason i en Knighton l’embolicaren amb una catifa i la dipositaren en el seient del compartiment annex, entre les maletes i les bosses. Knighton abandonà el tren, enduent-se la caixa de joies que contenia els robins. Puix que s’havia de creure que el crim havia estat perpetrat gairebé dotze hores més tard, ell estava perfectament segur, i la seva declaració i les instruccions de la falsa Mrs. Kettering al revisor havien de proporcionar una coartada perfecta a la seva còmplice.

»A la Gare de Lyon, Ada Mason compra una cistella amb sopar i, tancant-se en el compartiment del lavabo es posa ràpidament la roba de la seva senyora, s’ajusta uns rínxols falsos de cabells de color caoba, i es maquilla buscant la millor semblança possible. Quan arriba el revisor per fer-li el llit, ella li explica la història ja preparada que la cambrera s’ha quedat a París, i mentre ell prepara el llit ella mira per la finestra, donant l’esquena al passadís i a la gent que pugui passar davant del seu compartiment. Fou una sàvia precaució perquè, com tots sabem, Miss Grey va ser una de les persones que van passar, i ella, junt amb altres, estigué disposada a jurar que en aquells moments Mrs. Kettering encara vivia.

—Continuï —digué Van Aldin.

—Abans d’arribar a Lió, Ada Mason col·locà el cadàver de la seva mestressa sobre el llit, plegà ordenadament les robes de la morta i les diposità als peus del llit, i ella es vestí d’home i es disposà a abandonar el tren. Quan en Derek Kettering va entrar en el compartiment de la seva muller i, com va creure, la veié adormida al llit, l’escena ja estava preparada i l’Ada Mason estava amagada en el compartiment del costat, esperant el moment d’abandonar el tren sense ser vista. Tan bon punt el revisor baixà a l’andana, a Lió, ella el seguí i s’hi va passejar com si tingués ganes de respirar una mica d’aire fresc. Aprofitant un moment en què ningú no podia observar-la, passà ràpidament a l’altra andana i agafà el primer tren en direcció a París, on es presentà al Ritz Hotel. El seu nom havia estat registrat la nit anterior, reservant una cambra, per una de les dones còmplices de Knighton. Ara només li calia esperar allí, plàcidament, l’arribada de vostè. Ella no tenia les joies, ni les havia tingudes mai. Cap sospita recau sobre en Knighton i, com a secretari de vostè, duu les joies a Niça sense cap temor de ser descobert. Ja s’ha arranjat per lliurar-les allí a Monsieur Papopolous, i en el darrer moment són confiades a la Mason perquè les doni al grec. En conjunt, un cop molt ben planificat, com calia esperar d’un mestre com el Marquès.

—I vostè creu, realment, que en Richard Knighton és un famós criminal, que actua des de fa anys?

Poirot assentí amb el cap.

—Una de les armes principals del gentleman conegut com el Marquès era la seva actitud plausible, atractiva. Vostè va ser víctima del seu encant, Monsieur Van Aldin, quan el va contractar com a secretari quan feia tan sols uns dies que el coneixia.

—Encara podria jurar que mai no va anar darrere d’aquest càrrec! —cridà el milionari.

—Ho va fer molt astutament… tan astutament que va enganyar un home que, com vostè, coneix tan bé els altres homes.

—També vaig examinar els seus antecedents. El currículum d’aquest individu era excel·lent.

—Sí, i tant; això formava part del joc. Com a Richard Knighton, la seva vida no tenia ni una taca. Era de bona família, estava ben relacionat, serví honorablement durant la guerra i en conjunt semblava fora de qualsevol sospita, però quan jo vaig demanar una informació a fons sobre el misteriós marquès vaig trobar molts punts de similitud. En Knighton parlava el francès com un nadiu, i havia visitat Nord-Amèrica, França i Anglaterra precisament quan el Marquès hi estava operant. Darrerament es parlà que el Marquès havia realitzat uns quants robatoris de joies a Suïssa, i fou a Suïssa on vostè va conèixer el comandant Knighton, i precisament quan començaven a córrer rumors sobre les negociacions de vostè per adquirir els famosos robins.

—Però, per què assassinar? —murmurà Van Aldin amb una veu insegura—. Segurament, un lladre llest hauria pogut robar les joies sense ficar el coll a la corda del botxí…

Poirot mogué el cap.

—No és el primer assassinat que cal adjudicar al Marquès. És un assassí per instint, i partidari, també, de no deixar cap prova darrere seu. Un cop morts, homes o dones no expliquen res.

»El Marquès sentia una passió intensa per les joies famoses i històriques. Preparà de bell antuvi els seus plans treballant com a secretari de vostè i fent que la seva còmplice obtingués una col·locació com a cambrera de la seva filla, suposant que les joies li anaven destinades. I, encara que aquest fos el seu pla madurat i estudiat amb tota cura, no tingué inconvenient a intentar un viarany, llogant un parell d’apatxes perquè l’atraquessin a vostè, a París, la nit que va comprar les joies. El pla va fracassar i jo diria que aquest resultat no el va sorprendre. Ell creia que l’altre pla era totalment segur. Ningú no podia sospitar de Richard Knighton. Però com tots els grans homes —i el Marquès era un gran home— tenia certes debilitats. Es va enamorar genuïnament de Miss Grey i, sospitant que a ella li agradava en Derek Kettering, no pogué resistir la temptació d’adjudicar-li el crim quan es va presentar l’oportunitat. I ara, Monsieur Van Aldin, li diré una cosa molt curiosa. Miss Grey no és ni de bon tros una dona que es lliuri a fantasies, però creu fermament que va sentir la presència de la seva filla prop d’ella un dia, en els jardins del Casino de Montecarlo, després d’haver tingut una llarga conversa amb en Knighton. Quedà convençuda, diu, que la difunta s’esforçava a dir-li quelcom, i de sobte pensà que el que ella volia dir-li era que en Knighton era el seu assassí! Aquesta idea semblava aleshores tan fantàstica que Miss Grey no en parlà amb ningú, però estava tan convençuda de la seva autenticitat que va actuar basant-se en ella…, per absurda que pogués semblar. No va descoratjar les insinuacions d’en Knighton i davant d’ell va fingir que estava convençuda de la culpabilitat d’en Derek Kettering.

—Extraordinari —murmurà Van Aldin.

—Sí, és molt estrany. Aquestes coses no es poden explicar. I ara que ho recordo, hi ha un petit detall que em va desorientar totalment. El seu secretari coixeja decididament, de resultes d’una ferida que va rebre durant la guerra. Ara bé, és segur que el Marquès no coixejava. Això no lligava. Però casualment Miss Lenox Tamplin va mencionar un dia que la coixera d’en Knighton havia sorprès al cirurgià que s’havia ocupat del cas a l’hospital de la mare d’ella. Això suggeria un camuflatge. Quan vaig anar a Londres vaig visitar aquest cirurgià i em va facilitar alguns detalls tècnics que confirmaven aquesta creença. Vaig mencionar el nom d’aquest cirurgià davant d’en Knighton abans d’ahir. Era natural que aquest digués que ell l’havia assistit durant la guerra, però no va dir res, i aquest petit detall em donà la seguretat definitiva que la meva teoria sobre el crim era correcta. Miss Grey també em va facilitar un retall de diari; deia que hi havia hagut un robatori a l’hospital de lady Tamplin mentre Knighton es trobava allí. Ella va comprendre que jo seguia la mateixa pista que ella quan li vaig escriure des del Ritz de París.

»Vaig tenir allí certes dificultats en la meva investigació, però vaig obtenir allò que volia: la prova segons la qual l’Ada Mason va arribar el matí després del crim i no el vespre del dia abans.

Hi hagué un llarg silenci i després el milionari estrenyé la mà de Poirot a través de la taula.

—Crec que sap el que això suposa per a mi, Monsieur Poirot —digué amb veu ronca—. Aquest matí li enviaré un xec, però cap xec del món expressaria el que jo sento pel que ha fet per a mi. Vostè és un as, Monsieur Poirot, un veritable as.

Poirot s’alçà i inflà el pit.

—Sóc només Hercule Poirot —digué amb modèstia—, però, com diu vostè, a la meva manera sóc un gran home, encara que també vostè ho és. Estic molt content d’haver-li fet un servei. Ara haig d’anar a reparar els danys causats pel viatge. Per desgràcia, el meu excel·lent George no es troba al meu costat.

Al vestíbul de l’hotel trobà un amic, el venerable Monsieur Papopolous, acompanyat de la seva filla Zia.

—Jo creia que havia marxat de Niça, Monsieur Poirot —murmurà el grec, estrenyent la mà que el detectiu li oferia afectuosament.

—Els negocis m’han obligat a tornar, benvolgut Monsieur Papopolous.

—Els negocis?

—Sí, els negocis. I parlant de negocis, espero que la seva salut vagi millor, estimat amic.

—Molt millor. De fet, demà tornem a París.

—M’encanta sentir tan bones notícies. Espero que no hagi arruïnat totalment l’exprimer ministre grec.

—Jo?

—Tinc entès que vostè li va vendre un robí meravellós que, estrictament entre nous, llueix Mademoiselle Mirelle, la ballarina.

—Sí —murmurà Monsieur Papopolous—; sí, és veritat.

—Un robí que recorda el famós «Cor de foc».

—Té punts de semblança, certament —admeté el grec casualment.

—Vostè té molt bona mà amb les joies, Monsieur Papopolous. El felicito. Mademoiselle Zia, em sap greu que torni a París tan aviat. Jo esperava tornar-la a veure més sovint, ara que el meu negoci ha quedat enllestit.

—Seria indiscret preguntar quin era aquest negoci? —inquirí Monsieur Papopolous.

—No, i tant que no. Acabo d’aconseguir posar-li la mà a sobre al Marquès.

Una expressió de llunyana evocació aparegué al noble rostre de Monsieur Papopolous.

—El Marquès? —murmurà—. Per què em sembla familiar aquest nom? No…, no ho puc recordar.

—Estic segur que no el pot recordar —digué Poirot—. Parlo d’un criminal i lladre de joies molt notable. Acaba de ser detingut per l’assassinat de Madame Kettering, aquella dama anglesa.

—De debò? Passen coses força interessants!

Seguí un cortès intercanvi de comiats i, quan Poirot ja no els podia sentir, Monsieur Papopolous es dirigí a la seva filla.

—Zia —digué en un to d’admiració—, aquest home és el dimoni!

—A mi m’agrada.

—I a mi també —admeté Monsieur Papopolous—, però, tanmateix, és el dimoni.





CAPÍTOL XXXVI


A prop del mar

La mimosa gairebé ja no es veia. El seu aroma era lleugerament desagradable. Hi havia geranis vermells entrellaçats a la barana de la vil·la de lady Tamplin, i masses de clavells exhalaven un perfum dens i dolç. La Mediterrània era més blava que mai. Poirot seia a la terrassa amb lady Tamplin. Acabava d’explicar-li la mateixa història que Van Aldin havia escoltat dos dies abans. Lenox també l’havia escoltada amb profunda atenció, juntes les celles i ombrívols els ulls.

Quan Poirot acabà, preguntà simplement:

—I en Derek?

—El van posar en llibertat ahir.

—I on ha anat?

—Aquesta nit se n’ha anat de Niça.

—Cap a St. Mary Mead?

—Sí, cap a St. Mary Mead.

Hi hagué una pausa.

—Jo m’havia equivocat amb la Katherine —confessà Lenox—. Creia que ell no li importava.

—És molt reservada. No confia en ningú.

—Hauria pogut confiar en mi —digué Lenox, amb to d’amargor.

—Sí —digué Poirot molt seriós—, hauria pogut confiar en vostè. Però Mademoiselle Katherine ha passat gran part de la seva vida escoltant, i a aquells que han escoltat no els és fàcil parlar; es reserven les penes i alegries i no les comuniquen a ningú.

—Vaig ser una estúpida —explicà Lenox—. Jo creia que en realitat estava enamorada de Knighton. Ho hauria d’haver suposat. I crec que ho pensava perquè… bé, perquè esperava que fos així.

Poirot li agafà una mà i l’hi estrenyé amicalment.

—Valor, Mademoiselle —li digué gentilment.

Lenox esguardava el mar, i la seva cara, malgrat aquella lletja rigidesa, tenia en aquell moment una tràgica bellesa.

—Bé, deixem-ho —exclamà finalment—, tampoc no hauria servit de res. Jo sóc massa jove per a en Derek, i ell és com un nen que no hagués crescut mai. Ell necessita un bon toc de la Madonna.

Hi hagué un llarg silenci i després Lenox es tombà vers ell amb un ràpid gest impulsiu.

—Però jo vaig ajudar, Monsieur Poirot… almenys vaig ajudar.

—Sí, Mademoiselle, va ser vostè qui em va donar el primer indici de la veritat quan va dir que la persona que va cometre el crim no havia de trobar-se necessàriament al tren. Abans d’això, jo no podia comprendre com s’havia comès la malifeta.

Lenox sospirà profundament.

—Me’n alegro —declarà—; tanmateix…, això és alguna cosa.

Molt lluny, darrere d’ells, se sentí l’udol prolongat d’una màquina de tren.

—És aquest maleït Tren Blau! —exclamà Lenox—. Els trens són objectes sense ànima, no creu, Monsieur Poirot? La gent és assassinada, però ells continuen funcionant com si res. Estic dient ximpleries, però vostè ja m’entén.

—Sí, sí, ho sé. La vida és com un tren, Mademoiselle. Continua. I és bona cosa que ho faci.

—Per què?

—Perquè el tren arriba finalment al seu punt de destí, i sobre això hi ha un proverbi en el seu idioma, Mademoiselle.

—Els viatges acaben en trobada d’amants —digué Lenox rient—. No serà pas això el que em passi a mi.

—Sí, sí, no en dubti pas. Vostè és jove, més jove del que vostè mateixa creu. Confiï en el tren, Mademoiselle, perquè és le bon Dieu qui el condueix.

Se sentí novament el xiulet de la locomotora.

—Confiï en el tren, Mademoiselle —repetí Poirot—. I confiï en Hercule Poirot. Ell sap de què va.





AGATHA MARY CLARISSA MILLER, LADY MALLOWAN, DBE (15 de setembre de 1890 – 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





