Crim i càstig, la gran novel·la de Dostoievski, narra l’experiència d’un jove estudiant rus que viu
en la misèria i és empès per la necessitat i, sobretot, per consideracions teòriques, a assassinar
una vella usurera de vida execrable. Però té realment justificació el crim que comet Raskòlnikov?

La incomparable capacitat de penetració psicològica de Dostoievski arriba al fons esfereïdor de l’
ànima del seu personatge, l’indret de l’home en què tan sols un matís separa el bé i el mal. Sobre
una trama policíaca, Dostoievski planteja amb terrible lucidesa la lluita entre el desig de poder i
l’ideal d’amor absolut. Nietzsche afirmava que només Dostoievski li havia ensenyat alguna cosa
sobre la psicologia humana.





Fiódor Dostoievski





Crim i càstig




ePUB v3.0

Calamanga 05.07.13





Títol original: Prestuplenie i nakazanie

Fiódor Dostoievski, 1866

Traducció: Andreu Nin, 1929

Edició digital: Calamanga (v1.0)

Segona edició: EpubCat (v2.0)

Tercera edició: Puck (v3.0)

ePUBCat base r1.3





PRIMERA PART





I


Un dia extremament xafogós de començaments del mes de juliol, a l’hora foscant, un jove sortia de
la seva cambra de rellogat del carreró de S… i, ja a fora, s’encaminava lentament, com no acabant-
se de decidir, cap al pont de K…

Havia reeixit a sortir sense topar-se a l’escala amb la mestressa del pis. La cambra estava situada
a sotateulada d’una casa de cinc pisos i s’assemblava més aviat a un armari que a una habitació. La
mestressa, que li havia llogat la cambra, dinar i minyona de servei compresos, vivia a la mateixa
escala, més avall. El jove, cada vegada que sortia al carrer, havia de passar forçosament per
davant de la cuina, que donava directament al replà i estava gairebé sempre oberta de bat a bat, i,
cada vegada, en passar, experimentava una sensació malaltissa d’esporuguiment que l’avergonyia i li
feia arrugar el front. Estava endeutat amb la mestressa i tenia por de topar-se amb ella, no pas
perquè fos poruc i vergonyós de mena, que no ho era gens ni mica; d’algun temps ençà, però, es
trobava constantment irritat, amb els nervis tibants, en un estat semblant a la hipocondria. S’
havia endinsat en si mateix en tanta de manera, i s’esquitllava talment de tothom, que temia tota
mena d’encontre i no solament amb la mestressa del pis. Estava atuït per la misèria; però durant
els darrers temps havia àdhuc cessat de sentir-ne el pes. No s’ocupava més, ni volia ocupar-se’n, d’
allò que es relacionés amb la seva existència quotidiana. A dir la veritat, no tenia cap por ni de
la mestressa ni de tot allò que aquesta pogués tramar contra ell; aturar-se, però, a l’escala,
escoltar tota aquesta fressa acostumada que no li deia res, totes aquestes insistències del
pagament, amenaces, planys, i, ultra això, excusar-se, mentir, ¿no era millor escapolir-se fos com
fos per l’escala, com un gat, per tal que ningú no el veiés?

Cal dir que, aquesta vegada, bon punt es trobà al carrer, se sentí ell mateix sorprès de l’
esporuguiment que li produïa l’encontre amb la seva creditora.

«Em proposo realitzar un afer de tanta empenta i, ensems, em deixo atemorir per semblants foteses! —
pensà amb un somriure estrany—. Hm… sí… tot es troba a les mans de l’home i, si no es decideix, és
només per covardia… És axiomàtic… Cosa curiosa: ¿Què és allò que els homes temen més que res? Un
nou pas, un nou mot propi… Al capdavall, el que faig és divagar massa, i per això no faig res,
perquè divago. De fet, potser no és així, sinó que divago molt perquè no faig res. És durant aquest
últim mes, que m’he passat dies sencers ajagut en un racó, pensant… en els reis d’Orient, que he
après a divagar.

»I bé: per què he sortit de casa i me’n vaig “allí”? És que és seriós “això”? No té res de seriós,
ni res que s’hi assembli… Cosa de cercar, per fantasia, una diversió; res, un joc, res més que un
joc…!»

La calor era terrible. Ajunteu a la xafogor la gent que passa i us empeny, la calç, les bastides,
els maons amb què ensopegueu a cada pas, la pols i aquell baf d’estiu especial tan conegut dels
petersburguesos que no tenen la possibilitat d’anar a viure al camp; tot això sotraguejava
desagradosament els nervis, ja desguitarrats, del pobre minyó. El baf insuportable de les tavernes,
particularment nombroses en aquesta part de la ciutat, i els embriacs que apareixien cada dos per
tres tot i que fos dia feiner, completaven el colorit repugnant i melangiós del quadre… Una
sensació de fàstic profund creuà un instant les línies fines del rostre del jove, el qual és hora
de dir que era un bell minyó, amb magnífics ulls foscos, cabells castanys, alçària superior a la
mitjana, ben plantat; aviat caigué, però, en un capficament pregon, o, més ben dit, en una mena de
sopor, i seguí el seu camí, sense remarcar res al seu entorn ni voler-ho remarcar. Només de tant en
tant barbotejava quelcom entre si, mogut pel seu costum de monologar. En l’instant a què ens
referim, ell mateix s’adonava que els seus pensaments sovint s’embrollaven i que estava molt feble:
feia ja dos dies que gairebé no menjava res.

Anava tan mal vestit, que qualsevol altre s’hauria avergonyit de sortir al carrer, en ple dia,
talment espellifat. Cal dir, tanmateix, que en un barri com aquell era difícil que algú parés
esment en la vostra indumentària. La proximitat de la plaça del Fenc, l’abundància de determinats
establiments que no cal anomenar, i, assenyaladament, l’afluència de la gent de tota mena d’oficis
agrumollada en aquests carrers i carrerons petersburguesos, donaven al panorama general una veritat
tan acolorida de subjectes, que admirar-se de l’encontre d’una altra figura qualsevol hauria estat
cosa en veritat ben estranya. Fos com fos, s’havia concentrat una quantitat tan gran de menyspreu
rancuniós en l’esperit del nostre jove, que, a desgrat de la seva susceptibilitat extrema, no se
sentia pas gens avergonyit de mostrar els seus parracs pel carrer. L’encontre amb els coneguts o
amb els seus excompanys, amb els quals no hauria volgut per res del món topar-se, era ja una altra
cosa… I, tanmateix, quan un embriac que no se sap per què ni on portaven en una enorme carreta
buida, arrossegada per un enorme cavall de transport, li féu, de cop i volta, quan passava per
davant d’ell, un crit que ressonà per tot el carrer: «Ei, minyó del capell alemany!», i l’assenyalà
amb el dit, el jove s’aturà en sec i agafà febrosament el capell. El capell era alt, rodó, a la
Zimmermann, completament atrotinat, rogenc, ple de forats i de taques, sense ales, guerxo,
escandalosament guerxo. No fou, però, una sensació de vergonya la que el corprengué, sinó una altra
de ben diversa, semblant a l’esverament. «És clar! Havia d’ésser així —barbotejà confós—. Ja m’ho
afigurava! És el pitjor de tot! Una ximpleria, una fotesa de res pot engegar-ho tot a passeig! Sí,
el capell és massa destacadís… És ridícul, i, per això mateix, es fa remarcar… Allò que escau als
meus parracs és una gorra, per vella i espellifada que sigui, i no pas aquest capell estrafolari,
que ja no porta ningú… D’una hora lluny hom se n’adona… i, pitjor encara, hom se’n recorda, i… adéu-
siau! Convé fer-se remarcar al menys possible… I, sobretot, foteses…! Precisament aquestes foteses
són les que sempre ho fan fracassar tot…»

No havia de caminar gaire. Fins sabia quantes passes havia de fer des del portal de casa seva: set-
centes trenta, ni una de més ni una de menys. Es decidí a comptar-les una vegada que s’havia deixat
emportar massa lluny pels seus somieigs. Aleshores, de les seves quimeres no en feia gaire cabal, i,
 si més no, l’irritaven amb llur impertinència abominable, però seductora. Ara, que havia passat un
mes, esguardava les coses altrament, i, a desgrat de tots els monòlegs mofetes sobre la seva
impotència i la seva indecisió, s’havia acostumat, no sabia ben bé com, sense voler-ho, a considerar
 l’abominable quimera com una empresa a realitzar, tot i no tenir encara prou confiança en si
mateix. Fins i tot ara se n’anava a fer una «prova» de la seva empresa i, a cada pas que feia, l’
emoció l’abassegava amb una força creixent.

Amb el cor encongit i un tremolor nerviós, s’atansà a un casalot enorme, amb sortida, per un cantó,
al canal i, per l’altre, al carrer de X… La casa estava composta de petites habitacions ocupades
per tota mena de menestrals, sastres, manyans, cuineres, alemanys d’espècie vària, mosses de vida
massa independent, petits funcionaris i altra gent semblant. Anants i vinents passaven per l’un o
per l’altre dels dos portals i travessaven, per tant, l’un o l’altre dels dos patis. Hi havia tres
o quatre porters. El jove estava molt content de no haver-se topat amb cap d’ells, i, sense ésser
remarcat de ningú, s’esmunyí ràpidament del portal cap a l’escala de la dreta. L’escala era fosca i
estreta; tot això, però, ho coneixia i ho havia estudiat, i li plaïa: en una foscor com aquella,
àdhuc l’esguard tafaner no oferia cap perill. «Si ara tinc ja tanta por, què passaria si, en efecte,
 emprengués “la cosa”…?» pensà involuntàriament en arribar al quart pis. Ací li barraren el pas uns
minyons vestits de soldat que traginaven mobles d’un dels pisos. Ell ja estava ennovat que en
aquell pis vivia un empleat alemany amb la seva família. «Pel que es veu, aquest alemany se’n va, i,
 per tant, en el quart pis, per aquesta escala, i en aquest replà, hi viurà només la vella, durant
algun temps, si més no. Això és bo… en tot cas», pensà mentre estirava el cordó de la campaneta del
pis de la vella. La campaneta dringà feblement, com si fos de llauna i no de coure. «En totes les
petites habitacions d’aquestes cases gairebé sempre us topeu amb campanetes d’aquestes.» El jove n’
havia oblidat el so i ara aquest dring especial féu que recordés i es presentés clarament al seu
esperit quelcom que se n’havia fet escàpol… Per això, un estremiment sacsejà el seu cos. Tanmateix,
els nervis s’havien excessivament afeblit.

Després d’una estona la porta s’entrebadà i per l’escletxa, la vella sotjà, amb una malfiança
visible, el nouvingut; en la foscor es destriava només el seu esguard lluent. Veient, però, que al
replà hi havia molta gent, prengué coratge i obrí la porta de bat a bat. El jove entrà en un
rebedoret, separat, per un compartiment de fusta, d’una cuina minúscula. La vella, dreta davant d’
ell, li adreçava una mirada interrogativa. Era una velleta eixarreïda, d’una seixantena d’anys,
despentinada, d’esguard agut i malèvol, nas petit i punxegut. El cap rossenc, en el qual els pèls
blancs eren rars, estava envescat d’una pomada greixosa. El coll, prim i llarg, semblant a una pota
de gallina, estava embolcallat amb un drap de franel·la indefinible, i, a les espatlles, penjava,
malgrat la xafogor, una brusa de pells descolorida i esquinçada. La vella cada dos per tres
estossegava i gemegava. Segurament el jove la guaità de certa manera, puix que llampeguejà de nou
en els seus ulls la malfiança d’abans.

—Raskòlnikov, estudiant, el que va venir un mes enrere —barbotejà acuitadament el jove fent una
mitja inclinació, puix que recordà que calia ésser amable.

—Me’n recordo, me’n recordo molt bé de vós —contestà la vella escandint els mots i sense apartar d’
ell l’esguard interrogatiu.

—Doncs bé…, torno pel mateix afer… —prosseguí Raskòlnikov una mica confós i admirant-se de la
malfiança de la vella. «Qui sap! És possible que sempre sigui així; l’altra vegada, però, no ho
vaig remarcar», pensà amb una sensació desagradosa.

La vella callà, com reflexionant, després s’apartà a un costat, i, mostrant al visitant la porta de
la cambra, digué tot fent-lo passar al davant:

—Passeu, feu el favor.

La cambreta on entrà el jove, empaperada de groc, amb cortinetes florejades a les finestres, estava
en aquell moment vivament il·luminada pel sol que se n’anava a la posta. «I “aleshores”, doncs, el
sol també lluirà com ara?», llampeguejà inopinadament en l’esperit de Raskòlnikov, i, amb una
llambregada ràpida, examinà la cambra, per tal de conèixer-ne i recordar-ne, fins on fos possible,
la disposició. A la cambra, però, no hi havia res de destacadís. El mobiliari, molt vell i de fusta
groga, estava compost d’un sofà amb un enorme respatller de fusta corbat, un tocador amb un espill
col·locat damunt una tovallola, cadires adossades a la paret i dos o tres quadres de fira en marcs
groguencs representant unes damisel·les alemanyes amb ocells a les mans. Heus-ho aquí tot. En un
racó cremava una llàntia davant una petita imatge. Tot era molt net; tant els mobles com el terra s’
haurien pogut llepar. Tot lluïa. Era impossible trobar una ditada de pols en tot el pis. «Una
netedat semblant, només la trobeu a les cases de les velles roïnes i vídues» seguí dient-se a si
mateix Raskòlnikov, i, tafanerament, sotjà el cortinatge d’indiana que penjava a la porta de la
segona cambreta, en la qual hi havia el llit de la vella i una calaixera, que no havia remarcat.
Tot el pis estava compost d’aquestes dues cambres.

—Què se us ofereix? —digué secament la vella en entrar a la cambra i romanent palplantada davant
seu per tal de poder-lo guaitar millor.

—He portat alguna cosa a empenyorar… Heus-ho aquí —i es tragué de la butxaca un rellotge antic d’
argent. El rellotge era pla i a la tapa posterior hi havia un dibuix representant un globus. La
cadena era d’acer.

—Vegeu: el terme d’allò que em vau portar un mes enrere ha vençut ja fa tres dies.

—Us pagaré el tant per cent d’un altre mes; tingueu paciència.

—De mi depèn, fill meu, pacientar o vendre sense esperar més l’objecte que vau deixar-me.

—I pel rellotge, quant em donareu, Alena Ivànovna?

—Però, àngel de Déu! Em portes unes foteses tals que no val ni la pena de parlar-ne. O si no, fixa’
t. La darrera vegada, per l’anell, vaig donar-te dos rubles, quan un rellotger qualsevol te’n
vendrà un de nou per un ruble i mig.

—Doneu-me quatre rubles pel rellotge i el retiraré, que és un record del pare.

—Un ruble i mig i el tant per cent per endavant; és a prendre o a donar.

—Un ruble i mig! —exclamà el jove.

—Com vulgueu —i la vella li allargà el rellotge.

El jove el prengué d’una revolada i, enfutismat, féu de primer antuvi un moviment per anar-se’n.
Però tot seguit es repensà en recordar que no podia anar enlloc més i, que, ultra això, havia
vingut amb un altre designi.

—Vinga! —digué grollerament.

La vella forfollejà per les butxaques en cerca de les claus i se n’anà a l’altra cambreta, darrere
els cortinatges. El jove, en restar sol al mig de la cambra, fou tot orelles. Sentí com la vella
obria la calaixera. «Pel que es veu, és el calaix de dalt —pensà—. Les claus, les porta a la
butxaca dreta… totes en un feix, en una anella d’acer… Hi ha una clau tres cops més grossa que les
altres, dentada, i que, naturalment, no és la de la calaixera… Hi deu haver, doncs, encara, una
caixeta, o un bagul… És curiós. Les claus dels baguls són totes iguals… I, tanmateix és ben abjecte
tot això…!»

La vella tornà.

—Ve’t ací el compte, minyó. A raó de deu copecs el mes per cada ruble, pertoca pagar quinze copecs
per un mes per endavant. Pels dos rubles endarrerits, vint copecs a la bestreta. Tot plegat, doncs,
trenta-cinc. Pel rellotge us toca rebre un ruble i quinze copecs. Heu’s ací els diners.

—Què dieu! És a dir que ara no rebo més que un ruble quinze!

—Això mateix.

El jove no tenia per què regatejar; prengué els diners i no manifestà cap pressa a anar-se’n, com
si volgués dir o fer encara alguna cosa, el què, ell mateix no ho sabia ben bé…

—Alena Ivànovna, un d’aquests dies us portaré potser encara una altra cosa…, un objecte d’argent…,
un bon objecte…, una petaca…, així que un amic meu me la porti… —No pogué dir res més, confós com
estava.

—I bé, aleshores en parlarem.

—Adéu-siau… Sempre sou sola a casa? I la vostra germana? —preguntà, en la forma més desimbolta que
pogué, en trobar-se al rebedor.

—És que teniu algun afer amb ella?

—No, no, ho he preguntat perquè sí, i vós de seguida us imagineu… Estigueu bona, Alena Ivànovna!

Raskòlnikov se n’anà extremament confós. I la confusió anava creixent més i més. Per fi, en trobar-
se al carrer, exclamà: «Oh, Déu meu, Déu meu! Que és abominable tot això…! I, per ventura, jo…, no,
és absurd, és estúpid! —afegí amb decisió—. ¿Com s’explica que un horror semblant em pogués venir
al magí? Tanmateix, de quines abominacions és capaç el meu cor! Això, això mateix, abominacions,
sutzures! Quin fàstic…! I tot, tot un mes…» No podia, però, ni amb paraules ni amb exclamacions
expressar la seva emoció. La sensació de repugnància infinita que començà a estrènyer i a torbar el
seu cor quan es trobà cara a cara amb la vella assolí llavors tals proporcions i es manifestà amb
tanta de força, que no sabia a quina paret tocava. Tal era la seva angoixa.

Marxà per la voravia, com un embriac, sense veure els vianants i ensopegant-hi. No revingué fins a
arribar al carrer següent. En pegar una llambregada al seu entorn s’adonà que es trobava al costat
d’una taverna situada als soterranis, la porta de la qual, però, donava a la voravia. Precisament
en aquell moment sortien de la porta de la taverna dos embriacs, els quals, estintolant-se l’un amb
l’altre, es dirigien al carrer. Raskòlnikov sense pensar-s’hi gaire, baixà per l’escala. Mai no
havia entrat en una taverna, però ara el cap li bullia i se sentia arborat per una set ardent.
Volia beure cervesa fresca, per tal de refer-se, si més no, de la seva sobtada feblesa, que
atribuïa a la fam que patia. S’assegué en un racó obscur i brut, prop d’una taula llefiscosa,
demanà cervesa i n’engolí el primer got goludament. Tot seguit se sentí tranquil·litzat, el cap més
clar. «Tot això és absurd —digué amb certa esperança— i no hi ha cap motiu per a torbar-se.» «
Feblesa física, i res més! Té, n’hi ha prou amb un got de cervesa i un borrego perquè en un dir
Jesús el cap s’enforteixi, els pensaments siguin més clars i la decisió reaparegui! Uix! Que petits,
 que insignificants que som!» Malgrat aquesta expressió despectiva, ja mirava joiosament, com si s’
hagués deslliurat d’un pes terrible, i donava un cop d’ull ple de benvolença al públic que l’
envoltava. Ça com lla, una sensació remota semblava indicar-li que l’alleujament, la millora que
experimentava, no deixaven d’ésser també malaltissos.

A la taverna hi havia poca gent. Ultra els dos embriacs amb qui es trobà a l’escala, havia sortit d’
un cop una colla de cinc individus amb una xicota i un acordió. Després de llur sortida, l’
establiment havia esdevingut tranquil i espaiós. Havien romàs un individu, d’aspecte menestral, mig
embriac, assegut davant un got de cervesa; el seu company, gras, imponent, amb un abric de pells
siberià i barba blanca, completament embriac, mig endormiscat en el banc, els braços pengim-penjam;
de tant en tant, ensonyat, començava a fer petar els dits a guisa de castanyoles i a moure les
espatlles a batzegades sense aixecar-se del lloc on estava ajagut, mentre cantussejava, fent
esforços per recordar-ne els mots, una cançonota qualsevol, com:

S’ha passat l’any entabanant la dona…

S’ha passat l’any entabanant la dona…



O, deixondint-se de cop i volta, una altra com aquesta:

Al carrer de l’Escrivà

el meu amor vaig trobar…



Ningú, però, no compartia la seva benaurança; el seu silenciós company acollia aquestes expansions
amb cara de prunes agres i àdhuc amb malfiança.

Hi havia encara una altra persona, un individu d’aspecte de funcionari retirat que, abstret, bevia
de tant en tant a petits glops la cervesa que tenia davant mentre esguardava al seu entorn i
reeixia difícilment a celar l’agitació interna que, sens dubte, el torbava.





II


Raskòlnikov no estava avesat a la gent, i, com ja ha estat dit, evitava tota mena de societat,
assenyaladament durant els darrers temps; però, ara, sentia tot d’una que quelcom l’impulsava cap
al proïsme. Quelcom de nou s’esdevenia en el seu esperit, que determinava en ell una mena de set d’
humanitat. Estava las, tan las d’aquest mes d’angoixa concentrada i d’excitació ombrívola que
estava desitjós de respirar un altre món, fos quin fos, tant se valia. Per això, a desgrat de tota
la lletjor, de tota la sutzesa de les coses que l’envoltaven, experimentava una sensació de plaer.

El patró de la taverna s’estava en una altra dependència, però venia sovint a la sala principal,
davallant per uns graons en els quals es mostraven prèviament les seves botes llampants, enllustrade
s de fresc, amb unes grans gires vermelles. Anava en mànigues de camisa, amb una armilla de setí
negre horriblement bruta, sense corbata, i el rostre com envescat tot ell d’oli, talment un pany.
Darrere el taulell hi havia un vailet d’uns catorze anys i un altre de més jove servia les
consumacions. Damunt el taulell, jeien uns quants cogombres minúsculs, borregos negrencs i talls de
peix: tot plegat pudia sensiblement. El baf era agafatós, en tanta de manera que es feia gairebé
impossible de respirar-lo. Tot estava talment impregnat de la fortor de vi que hom s’imaginava que
n’hi hauria prou amb respirar aquest aire cinc minuts per a esdevenir-ne embriac.

Succeeix a vegades que, en topar-vos amb certes persones que no coneixeu de res, us interesseu de
cop i volta per elles, inesperadament, abans d’haver-hi tingut cap paraula. Exactament aquesta
impressió produïa a Raskòlnikov aquell individu d’aparença de funcionari retirat que romania esquiu.
 El jove es recordà temps després més d’una vegada d’aquesta primera impressió i fins i tot l’
atribuí a un pressentiment. Raskòlnikov no decantava ni un instant el seu esguard del funcionari, i
no sols impulsat per l’interès sobtat de què parlàvem, ans encara perquè aquell, al seu torn, el
mirava amb tanta insistència que es veia bé que tenia ganes d’entaular conversa amb ell. Els altres,
 sense excloure el patró, se’ls mirava amb aire acostumat i àdhuc amb una mena d’expressió d’
avorriment, fins i tot amb un matís de menyspreu altívol, com si es tractés de gent de qualitats i
posició inferiors, amb els quals ni tan sols valgués la pena de parlar.

Era un home que passava de la cinquantena, d’estatura mitjana, fornit, testa grisejant i gran calba,
 el rostre més aviat verdós que groc, inflat per l’embriaguesa permanent, les parpelles embotornades
, sota les quals lluïen uns ulls vermellosos, minúsculs, com dos traus, però vius: hi havia en ell
quelcom de molt estrany. En l’esguard fulgurava una mena d’èxtasi, potser i tot el seny i la intel·
ligència, però ensems, una guspira de follia. Portava un frac negre, completament espellifat, sense
botons; tots havien caigut, salvant-se’n un de sol, que s’aguantava per miracle, i amb el qual es
cordava com volent servar les bones formes. De sota l’armilla de nanquins sortia una pitrera tota
rebregada i plena de taques. Es veia que s’afaitava a la manera dels funcionaris, però com que feia
temps que no usava la navalla, començava a fer la seva aparició una barba forta i espessa. En les
seves maneres hi havia quelcom del funcionari sòlid; estava, però, desassossegat, es passava les
mans pels cabells o s’aguantava el cap amb les dues mans, recalcant els colzes esquinçats damunt la
taula bruta i llefiscosa. Esguardà de fit a fit Raskòlnikov, i, en veu alta i ferma, digué:

—Permeteu-me, senyor meu, adreçar-me a vós per poder conversar amb una persona com cal. Car, a
desgrat del vostre aspecte, la meva experiència m’indica que em trobo en presència d’una persona il·
lustrada i poc avesada a la beguda. He sentit sempre respecte per la il·lustració unida a la bondat
de cor, i, ultra això, sóc conseller titular. Em dic Marmelàdov, conseller titular. Sóc prou
agosarat per a preguntar-vos, i perdoneu-me: esteu empleat en algun lloc?

—No, estudio… —contestà el jove, admirat en part del to emfàtic del seu interlocutor i, en part,
que hom se li adrecés d’una manera tan directa. Així que li foren adreçades les primeres paraules,
experimentà tot d’una, a desgrat del desig que suara sentia d’entrar en contacte amb la gent, la
desagradosa i irritant sensació de repugnància que habitualment el corprenia quan algú es ficava o
intentava de ficar-se en allò que es referia a la seva personalitat.

—Estudiant, això mateix, o exestudiant! —exclamà el funcionari—. És el que m’afigurava! L’experiènci
a, senyor meu, l’experiència. —I en senyal d’elogi, s’aplicà un dit al front—. Estudiant, i
estudiant… lliure… Permeteu…

S’aixecà, trampolejà lleugerament, i emportant-se el seu got prengué seient, una mica de biaix,
prop del jove. Estava embriac, però parlava sense entrebancs, amb decisió: l’únic que feia era
aturar-se de tant en tant per tal de prendre alè i reprendre la conversa sense barboteigs. S’adreçà
a Raskòlnikov amb avidesa, com si no hagués parlat amb ningú durant un mes.

—Senyor meu —començà gairebé solemnement—, la pobresa no és una tara, és aquesta la veritat mateixa.
 Ja sé que l’embriaguesa no és una virtut, i pitjor per a mi. La misèria, però, senyor meu, sí que
ho és, una tara. En la pobresa, hom serva encara la noblesa dels sentiments innats; en la misèria,
res d’això. Per causa de la misèria, no solament us treuen a bastonades, sinó que us netegen de la
companyia humana a cops d’escombra per tal de fer-vos sentir més vivament l’afront; i és just, car,
en la misèria, jo sóc el primer a sentir-me disposat a afrontar-me a mi mateix. I per això beu un
home! Senyor meu, un mes enrere el senyor Lebesiàtnikov va pegar a la meva muller, i la meva muller
no és pas el mateix que jo! Compreneu? Permeteu-me encara preguntar-vos, si més no, a títol de
simple curiositat: heu passat alguna vegada la nit al Neva, damunt les barcasses de fenc?

—No, no m’ha succeït mai —respongué Raskòlnikov—. Per què m’ho pregunteu?

—Per res… Vegeu, jo no puc dir el mateix… I ja fa cinc nits…

Omplí el got, begué i restà en actitud consirosa. En efecte, en el vestit i àdhuc en els cabells
apareixien brins de fenc. Segurament no s’havia despullat ni rentat durant cinc dies. Les mans,
sobretot, eren brutes, greixoses, vermelles, amb les ungles endolades. La conversa, pel que es veia,
 havia provocat una atenció general, encara que mandrosa. Els vailets, darrere el taulell, reien.
El patró davallà de l’altra cambra per tal d’escoltar aquell «plaga» i prengué seient a una certa
distància, badallant mandrosament, però amb una mena d’urc. Pel que es veia, hom coneixia de temps
Marmelàdov. El seu tarannà emfàtic, l’havia versemblantment adquirit del costum de les seves
freqüents converses de taverna amb tota mena de desvagats. Per a certs embriacs, assenyaladament
pels que es veuen tractats de qualsevol manera tant a casa com a fora, un semblant costum esdevé
una necessitat, i quan es troben en companyia d’altres embriacs fan esforços per obtenir una mena
de justificació de llur conducta, i, si és possible, àdhuc el respecte.

—Plaga! —proferí en veu alta el patró—. I per què no treballes, si ets empleat?

—Per què no treballo, senyor meu? —respongué amb rapidesa Marmelàdov adreçant-se exclusivament a
Raskòlnikov com si fos aquest el qui li hagués fet la pregunta—. Per què no treballo? ¿És que, per
ventura, no tinc el cor adolorit de veure’m arrossegat per terra, de veure que sóc un ésser inútil?
¿És que quan un mes enrere el senyor Lebesiàtnikov pegà a la meva pròpia muller i jo jeia embriac,
per ventura no sofria? Permeteu-me que us faci una pregunta, jove: ¿és que us ha succeït mai… hm…
diguem, de demanar diners a préstec sense esperança?

—M’ha succeït… és a dir, ¿com s’entén això, sense esperança?

—És a dir, completament sense esperança, sabent per endavant que la vostra demanda és inútil. Sabeu,
 per exemple, que el senyor tal, ciutadà probe i benemèrit, per res del món no us donarà diners,
car, pregunto jo, per quins set sous els donarà, si sap perfectament que no els hi tornareu? Per
compassió? Vegeu: el senyor Lebesiàtnikov, que està al corrent de totes les noves idees, explicava
no fa gaire que, en els nostres temps, la compassió està prohibida fins i tot per la ciència, i que
així es fa a Anglaterra, on hi ha, com és sabut, l’economia política… Per quins set sous me’ls
donarà?, pregunto. I, tot i això, sabent per endavant que no us els donarà, hom es posa en camí…

—Però, per què anar-hi? —afegí Raskòlnikov.

—Senzillament, pel fet d’anar a trobar algú, per no tenir altre lloc on anar. No trobareu ni un
home al qual no calgui saber on adreçar-se. Hi ha moments, en efecte, en els quals cal absolutament
anar en un lloc o en un altre! Quan la meva única filla va sortir per primera vegada amb el carnet
groc…, doncs bé, jo també vaig sortir de casa per anar… (car la meva filla és de les que viuen amb
carnet groc a la butxaca —afegí entre parèntesis i guaitant el jove amb cert desassossec—.). Res,
senyor meu, res…! —s’apressà immediatament a afegir, amb un aire més tranquil quan darrere el
taulell ressonà la rialla mofeta dels dos vailets i un somrís aparegué al rostre del patró—. Res! I
la mofa em deixa fred, puix que la cosa és sabuda de tothom, tot allò que era secret esdevé públic,
i per això no m’ho prenc amb menyspreu, sinó amb humilitat. No hi fa res, no hi fa res! L’home és
fet així! Permeteu-me, jove: és que podríeu…? Però no, cal una forma més forta, més viva: és que «
gosaríeu», i no que «podríeu», dir amb fermesa en aquest moment que no sóc un porc?

El jove no respongué ni un mot.

—Doncs bé —prosseguí l’orador amb un aplom i amb una dignitat forçades després de les rialles amb
què foren acollides les seves paraules—. Doncs bé, que sigui així, jo un porc i ella una dama! Jo,
una fera, i Caterina Ivànovna, la meva muller, la filla il·lustrada d’un oficial de l’exèrcit!
Doncs bé, doncs bé, que sigui així!, jo, un tifa, ella una dama de cor elevat i curull de nobles
sentiments. I, de tota manera…, què li costaria de compadir-me! Senyor meu, senyor meu, prou es
comprèn que hom té necessitat que en un lloc o altre el compadeixin! I Caterina Ivànovna és
magnànima, però injusta… I prou que m’adono perfectament que quan m’estira pels cabells ho fa
empesa per la pietat del seu cor (car, ho repeteixo sense immutar-me, jove, m’estira pels cabells —
confirmà amb dignitat pregona en sentir una rialla mofeta—). Oh, Déu meu!, si una sola vegada…,
però, no, no!, tot això és inútil, i debades en parlo! Debades…!, puix que més d’un cop he estat
acollit, àdhuc desitjat, més d’un cop he estat compadit…, però, què hi farem si sóc fet així, si
sóc un porc de naixença!

—Santa paraula! —digué el patró badallant.

Marmelàdov donà amb decisió un cop de puny damunt la taula.

—Sóc fet així! Sapigueu, senyor meu, que per poder beure he arribat fins i tot a vendre les seves
mitges, no les sabates, cosa que fóra més o menys natural, les mitges, les seves mitges m’he begut!
El coll de pells, que no era meu, que li pertanyia, perquè jo li n’havia fet present, ha seguit el
mateix camí; i vivim en un racó glaçat, i ella aquest hivern es refredà, començà a tossir i a
escopir sang… De marrecs, en tenim tres, i Caterina Ivànovna, que té el pit feble i és propensa a
la tisi, està feta un escarràs de treball, dia i nit frega, renta, neteja les criatures, car des de
la infantesa està avesada a la condícia, i tot això em fa mal. És que, per ventura, no ho sento?
Com més bec més viva en sento la punyida. I per això bec, per tal de cercar l’aflicció en la beguda.
 Bec perquè vull sofrir doblement! —I amb un gest de desesperança acotà el cap damunt la taula.

—En el vostre rostre, jove —prosseguí tornant a alçar el cap—, llegeixo l’aflicció. Així que heu
entrat l’he llegida i, per això, m’he adreçat tot seguit a vós. Car en contar-vos la història meva
no és que vulgui posar al descobert la meva infàmia davant aquests desvagats que estan ja assabentat
s de tot, sinó que cerco l’home sensible i il·lustrat. Cal que sapigueu que la meva muller fou
educada en un internat provincial de la noblesa i que, en acabar, dansà amb un xal en presència del
governador i d’altres personalitats i que rebé, en recompensa, una medalla d’or i un diploma. La
medalla… la medalla, la venguérem ja fa temps… hm… El diploma, el serva encara a la calaixera i no
fa gaire que va mostrar-lo a la mestressa de la casa. I, encara que amb la mestressa estan com gat
i gos, volgué vanar-se davant algú o altre i assabentar-lo dels jorns venturosos ja passats. I no
ho condemno, no ho condemno, puix que és l’únic que li resta dels seus records, i tot allò altre
qui sap on para! Sí, sí, és una dona de caràcter viu, orgullosa i inflexible. Ella mateixa frega a
terra, menja pa negre, però no tolera cap mancament al respecte. I és perquè no permeté les
grolleries del senyor Lebesiàtnikov que aquest li va pegar, i si li calgué allitar-se no fou pas
pels cops rebuts, sinó de sentiment. Quan vaig casar-me, ella era vídua, amb tres criatures, totes
petites. El seu primer marit era un oficial d’infanteria amb el qual fugí de casa seva. Fou un
casament d’amor. Estimava el marit ultramesura; però aquest es llançà a les cartes, hagué d’heure-
se-les amb els tribunals i no tardà a morir. A les darreries, li pegava, sense que ella, com em
consta d’una manera indubtable i per documents, es quedés manca; es recorda d’ell, tanmateix, amb
les llàgrimes als ulls, em tira el seu record en cara i jo n’estic joiós, n’estic joiós, puix que,
encara que sigui en imaginació, de tant en tant es representa venturosa… La deixà amb tres
criatures petites en un poblet llunyà i ferotge on jo em trobava aleshores, i en una misèria tan
desesperada que, si bé n’he vistes de totes en aquest món, no podria descriure-la. Els parents no
volien saber res d’ella, i l’urc, l’urc seu sobreeixia tota mesura… I aleshores, senyor meu,
aleshores jo, que era també vidu i que de la primera muller m’era restada una noia de catorze anys,
vaig proposar-li la meva mà, puix que no podia contemplar indiferent tanta sofrença. Figureu-vos si
n’havia d’ésser, de calamitosa, la seva situació per a conhortar-se, essent com era, ben educada,
instruïda i de bona família, de maridar-se amb mi! I es maridà, estirant-se els cabells de
desesperança, plorant, sanglotant, però es decidí a fer aquest pas! Puix que no sabia a quina paret
tocava, no tenia altra sortida!

»¿Compreneu, senyor meu, compreneu el que això vol dir, quan hom no té cap més sortida, quan no té
enlloc on anar? No!, vós encara no ho compreneu… Tot un any vaig complir els meus deures devotament,
 santament, sense beure ni una gota per remei, car els sentiments no em manquen. Però l’home
proposa i… Vaig perdre la col·locació, i no pas per culpa meva, sinó per una modificació de la
nòmina, i, aleshores, vaig començar a beure…! Un any i mig enrere, després d’anar d’Herodes a Pilat
i de calamitats de tota llei, vinguérem a raure en aquesta magnífica capital, claferta de monuments
innombrables. Vaig trobar una plaça…, vaig trobar-la i novament vaig perdre-la… Compreneu? I
aquesta vegada fou per culpa meva… Ara vivim en un racó, a casa d’Amàlia Fèdorovna Lippevekhzel, i
com vivim i com paguem, ni jo mateix no ho sé… Llevat de nosaltres, n’hi viuen encara molts més…
Sodoma, l’escàndol dels escàndols… Hm… Sí… Amb tot això, la meva noia, la de la primera muller, anà
creixent, i tot el que li calgué suportar de la seva madrastra m’ho callo. Car, si bé Caterina
Ivànovna està plena de sentiments generosos, és una dama de geni viu i irritable, i adesiara el
geni en fa de les seves… Sí. Però val més no recordar-ho! Com us podeu imaginar, Sònia no rebé cap
educació. Quatre anys enrere vaig provar d’ensenyar-li geografia i història universal, però com que
jo mateix no sóc prou fort, que diguéssim, en aquestes matèries, i no tenia llibres decents que em
servissin de guia, puix que els que tenia… hm… bé, els que tenia, de llibres, qui sap on paren, s’
acabaren les lliçons. Ens aturàrem al rei Cir, de Pèrsia. Després, quan fou ja una joveneta feta,
llegí alguns llibres de contingut novel·lesc, i no fa gaire, una Fisiologia, de Lewis (la coneixeu?)
, que manllevà al senyor Lebesiàtnikov i que llegí amb gran interès i de la qual ens recità àdhuc
fragments de memòria: heus ací tota la seva instrucció. Ara m’adreço a vós, senyor meu, en nom
propi, amb una pregunta privada: ¿és que, en opinió vostra, una noia pobra, però honrada, pot
guanyar molt per mitjà d’un treball honrat…? Amb prou feines, senyor meu, guanyarà quinze copecs
diaris si és honrada i no té aptituds especials, això treballant sense adormir-s’hi! I encara el
conseller d’Estat Klòpxtok, Ivan Ivànovitx (n’heu sentit a parlar?), no solament no ha pagat fins
al dia d’avui els diners per la confecció de mitja dotzena de camises holandeses, sinó que se la va
treure del davant picant de peus i maltractant-la amb el pretext que els colls eren guerxos i sense
mida. I, amb tot això, les criatures famolenques… I Caterina Ivànovna es passeja amunt i avall per
la cambra enfurismada, les galtes se li enrojolen, com passa sempre quan es té aquesta malaltia: “
Gandula —que li diu—, vius a casa nostra, menges, beus, tens un racó on escalfar-te i, mentrestant,
els marrecs es passen tres i quatre dies sense veure ni una engruna de pa!” Jo jeia aleshores… i,
per què no dir-ho?, jeia embriac, i sento que la meva Sònia diu (dolçament, amb una veueta fluixa,
fluixa… rossa, groga com sempre, magristona): “I bé, Caterina Ivànovna, ¿és que potser voleu que
vagi per mals camins?” Dària Fransovna, una donota prou coneguda de la policia, ens havia ja
visitat tres vegades, servint-se de la mestressa de la casa com de mitjancera. “I bé —respon
Caterina Ivànovna mofeta—, què vols servar? Figura’t, quin joiell!” No blasmeu, no blasmeu, senyor
meu, no blasmeu! No eren paraules dictades per un seny normal, sinó per sentiments excitats, per la
malaltia, pels plors de les criatures famolenques; eren paraules dites més aviat per ofendre que no
pas amb intenció de donar-los un sentit exacte… Perquè el caràcter de Caterina Ivànovna és així, i
n’hi ha prou que els marrecs plorin, encara que sigui de fam, perquè sense més ni més comenci a
pegar a tort i a dret.

»Cap allà a les sis veig que Sònia s’aixeca, es posa el mocador i l’esclavina i se’n va. A quarts
de nou comparegué novament, se n’anà de dret a Caterina Ivànovna i, silenciosament, posà trenta
rubles damunt la taula, davant d’ella. Tot això, sense dir ni un mot. Després, prengué el gran
mocador verd que tenim a casa, s’embolcallà el cap i el rostre i es colgà al llit, de cara a la
paret, les espatlles sacsejades per sanglots continguts… Jo seguia ajagut com abans, en el mateix
estat… I aleshores, jove, vaig veure com Caterina Ivànovna, igualment sense dir ni un mot, s’apropà
al llit de la pobra Sònia, com romania, agenollada vora d’ella tot el vespre, com li besava els
peus, com es refusava a aixecar-se i com, després, s’adormien totes dues, abraçades…, totes dues…,
sí…, totes dues…, i jo jeia embriac.

Marmelàdov callà, com si la veu se li hagués exhaurit en sec. Després, tot d’una, buidà l’ampolla,
begué i balbucejà paraules inintel·ligibles.

—D’aleshores ençà, senyor meu —prosseguí després d’un breu silenci—, d’aleshores ençà, a conseqüènci
a d’un cas malaurat i de la denúncia de persones malintencionades i amb l’ajut sobretot de Dària
Fransovna, a la qual, segons ella, no havíem tractat amb el respecte que calia, d’aleshores ençà,
la meva filla Sònia Semènovna es veié obligada a rebre el carnet groc i no pogué viure més amb
nosaltres. Car la mestressa Amàlia Fèdorovna tampoc no ho consentia (tot i que ella mateixa hagués
preparat la cosa abans que Dària Fransovna), ni el senyor Lebesiàtnikov… hm… Fou precisament a
causa de Sònia que aquest havia tingut la picabaralla amb Caterina Ivànovna. Ell, que fou el primer
a importunar la meva Sònia, s’adonà després que «un home tan il·lustrat» no podia viure sota un
mateix sostre amb una xicota semblant… Caterina Ivànovna no es donava, prenia la defensa de la
petita…, i succeí el que havia de succeir… Ara Sònia ens ve a veure en fosquejar, ajuda Caterina
Ivànovna, ens dóna recursos… Viu a casa el sastre Kapernàumov, que és coix i llenguallarg, el
mateix que tota la seva família. La seva dona també ho és. Viuen tots junts en una sola cambra, i
Sònia està instal·lada en un racó, separada per una mampara… Hm… sí… Són una gent molt pobra i
llenguallarga…

»L’endemà d’haver succeït la cosa, tot just llevat, vaig vestir-me amb els meus parracs, em vaig
encomanar a Déu i vaig encaminar-me de dret a casa de Son Excel·lència Ivan Afanàssiev. És que
teniu el plaer de conèixer Son Excel·lència Ivan Afanàssiev? No? És un sant! És un cor d’àngel…!
Ell m’escoltà pacientment de cap a cap…, llàgrimes vessàrem senyor meu… “I bé, Marmelàdov —que em
diu—, vas ensibornar-me ja una vegada… Tanmateix, et torno a prendre sota la meva responsabilitat —
afegí—, recorda-te’n.”

»Vaig besar els seus peus, mentalment, puix que, essent com és, un alt funcionari i persona de
pensament elevat, no hauria consentit que ho hagués fet en realitat; me’n vaig tornar a casa, i, en
anunciar que havia estat novament admès i que cobraria sou, no en vulgueu més, d’alegrois…

Marmelàdov s’aturà de bell nou, pregonament commòs. En aquest moment entrà del carrer una patuleia
d’embriacs, grinyolaren a la porta els gemecs d’un orgue i la veu esquerdada d’un marrec que
cantava una cançó de moda. El brogit reemplaçà el silenci d’abans. Patró i servents es precipitaren
per tal de servir els nouvinguts. Marmelàdov, sense fer-ne cap esment, prosseguí el seu relat. Hom
veia que es trobava ja molt afeblit; la seva vèrbola, però, augmentava en proporció directa amb la
seva embriaguesa. Hom hauria dit que el record de l’èxit obtingut feia poc amb la col·locació l’
animava, i àdhuc es reflectia en el seu rostre una mena de resplendor. Raskòlnikov escoltava
atentament.

—S’escaigué això, senyor meu, fa cinc setmanes… Sí… Així que elles dues, Caterina Ivànovna i Sònia,
en foren sabedores, hom hauria dit, Déu meu, que m’havia traslladat al regne dels cels. No era pas
com abans: jeus com una bèstia bruta, no sents més que reganys. Res d’això: caminen de puntetes,
adverteixen els marrecs: «Semen Zàkharitx està fatigat de l’oficina, descansa, tss…!» El matí,
abans d’anar-me’n, em donen cafè, nata. Sentiu el que us dic? Nata fresca em trobaven cada dia! I
de cap de les maneres no puc comprendre com s’espavilaren per a despendre, en un uniforme decent,
onze rubles i cinquanta copecs! Unes botes, una camisa de calicó, superbes, un uniforme, tot plegat
per onze rubles cinquanta! En tornar de l’oficina el primer dia al matí què és el que veig!
Caterina Ivànovna posa damunt la taula dos plats, un de sopa i un altre amb carn i mostassa, coses
de les quals fins aleshores no teníem ni la idea. De vestit, ella no en tenia cap…, tal com sona,
cap, i heus ací que se’m presenta tot d’una com si es disposés a anar de visita; no pas que s’
hagués posat quelcom de nou, sinó que amb quatre draps ho sap engiponar tot: pentinada, amb un
collet net com una patena, amb mànigues blanques, i heu-vos-la ací feta tota una altra, i més
gentil, i més jove… Sònetxca, la pobrissona, ajudava també amb diners, tot dient: «Ara no és decent
que vingui sovint a casa vostra; així i tot, m’hi deixaré caure cap al tard per tal que ningú no ho
vegi.» Sentiu, sentiu? Heus ací que havent dinat em colgo al llit per tal de fer la becaina i
Caterina Ivànovna, mai no diríeu quina en fa! Una setmana enrere amb la mestressa Amàlia Fèdorovna
s’havien barallat com gat i gos. Doncs bé, no pot contenir-se i la convida a prendre una tassa de
cafè. Durant un parell d’hores no pararen de xiuxiuejar «Semen Zàkharitx ara va cada dia a l’
oficina, cobra la paga. Ell mateix es presentà a Son Excel·lència; Son Excel·lència sortí, donà
ordre de fer esperar els altres i, davant de tothom, prengué Semen Zàkharitx pel braç i el féu
entrar al seu despatx.» Sentiu, sentiu? «Jo, naturalment —que diu—, Semen Zàkharitx, em recordo
dels vostres serveis, i, encara que estigueu dominat per la vostra feblesa, prenc nota de les
vostres prometences; sobretot quan, sense vós, tot va com Déu vol a la nostra oficina (escolteu!
escolteu!); per això —diu— confio en la vostra paraula d’honor.» Tot el que contà era només que
invenció pura, i no era pas per lleugeresa que obrava així, ni per vanar-se, no, sinó que es creu a
si mateixa, troba un plaer en les seves pròpies quimeres! I no li’n faig retret, em guardo prou de
condemnar-ho…! Quan, dies enrere, vaig portar-li la meva primera paga sencera (vint-i-set rubles i
trenta copecs), em rebé tota manyaga: «ratolí», em digué, i em féu un pessic a la galta. I a soles
que m’ho digué, compreneu?, a mi, a mi, figureu-vos quin marit!

Marmelàdov s’aturà, volgué somriure; tot d’una, però, un tremolor li somogué la barbeta. Llevat d’
això, pogué contenir-se.

La taverna on es trobava, l’aspecte depravat del seu interlocutor, les cinc nits passades damunt
les barcasses de fenc, les ampolles i, també, aquest amor punyent per la muller i la família,
desconcertaven Raskòlnikov, el qual escoltava amb l’atenció tensa, però se sentia l’ànima ferida.
Li recava d’haver vingut.

—Senyor meu, senyor meu —exclamà Marmelàdov refent-se—, a vós tot això us semblarà potser ridícul i
que endebades us turmento amb la niciesa de tots aquests detalls misèrrims de la meva vida
domèstica; per mi, però, tot això no té res de ridícul, puix que està relacionat amb els meus
sentiments! Durant el dia gloriós de la meva vida al qual em refereixo, i durant aquella vetlla, el
meu esperit es deixava també emportar per somnis vaporosos: com posaré en ordre tots els meus afers,
 i vestiré els marrecs, i donaré a ella una existència tranquil·la i salvaré la meva filla del
deshonor tornant-la a la llar domèstica…, i moltes d’altres coses, moltes d’altres… i bé, senyor
meu (Marmelàdov, tot d’una, s’estremí, alzinà la testa i esguardà fixament Raskòlnikov), i bé, l’
endemà de tots aquests somnis, és a dir, exactament cinc dies enrere al vespre, talment un lladre
vulgar, valent-me d’astuciosos enganys, vaig robar a Caterina Ivànovna la clau del bagul, em vaig
apoderar de tot el que restava de la paga, quant, no me’n recordo, i… n’hi ha prou amb mirar-me! Fa
cinc dies que no he estat a casa, i em cerquen, i ja em puc acomiadar de la col·locació…, i a la
cerveseria del pont d’Egipte podreu trobar el meu uniforme, que he canviat per aquest vestit…, i
tot s’ha acabat!

Marmelàdov es donà un cop de puny al front, serrà les dents, clogué els punys i es recolzà amb
força damunt la taula. Un minut després, però, el seu rostre es transformà de cop i volta, esguardà
Raskòlnikov amb un aire d’astúcia i d’insolència fingides, esclafí el riure i digué.

—I avui he anat a veure Sònia per tal de demanar-li diners per a beure! Ha, ha, ha!

—I te n’ha donats? —exclamà un dels nouvinguts a rialla batent.

—Amb els seus diners he pagat aquesta mitja ampolla —respongué Marmelàdov adreçant-se exclusivament
a Raskòlnikov—. Trenta copecs m’ha donat amb les seves pròpies mans, tot el que tenia, prou que ho
he vist jo mateix… No em digué ni un mot, només m’esguardà en silenci… Ací baix, a la terra hom no
es comporta així… Allà dalt, corpresos per l’angoixa, ploren, i no acusen, no acusen! I és dolorós,
és dolorós quan no us acusen! Trenta copecs, sí, i ara els necessita, què us en sembla, senyor meu?
Ves, ara ha de mirar per la condícia, i la condícia aquesta, compreneu?, costa diners. Compreneu?
De pomades, bé n’ha de comprar, oi?, i faldilles emmidonades i sabates boniques per tal de poder-
les mostrar en passar un toll. Compreneu, compreneu, senyor meu, el que significa la condícia?
Doncs bé, jo, el seu pare per la sang, li he sostret aquests trenta copecs per poder beure: I bec!
I ja me’ls he beguts…! Qui podrà plànyer un home com jo? És que em planyeu o no, senyor meu? Ha, ha,
 ha!

Volgué omplir de nou el got, però ja no hi havia res. La mitja ampolla era buida.

—Plànyer-te? Per què? —cridà el patró, que, novament, es trobava a la vora d’ells.

Esclafiren riallades i àdhuc flastomies. Reien i flastomaven tots, tant els qui escoltaven com els
qui no escoltaven, només en esguardar la figura de l’empleat.

—Plànyer-me? Per què? —prosseguí Marmelàdov aixecant-se, i amb una mena d’inspiració, com si no
hagués fet altra cosa que esperar tals paraules—. Per què plànyer-me, dius? Sí! No me’n mereixo cap
mena, de compassió! Hom no ha de plànyer-me, sinó crucificar-me! Però crucifica’m, i, en crucificar-
me, Senyor, compadeix-me! I aleshores jo mateix vindré a tu per tal que em crucifiquis, perquè no
estic pas assedegat de joia, sinó d’aflicció i de llàgrimes…! ¿És que, per ventura, t’imagines,
traficant, que la teva mitja ampolla m’ha portat la dolçor? Aflicció i res més que aflicció cercava
jo en el seu fons, aflicció i llàgrimes, i, al seu tast, l’he assaborida. Ens compadirà, però,
només aquell qui ens ha compadit a tots i qui tots i tota cosa comprengué: ell és l’únic, ell és el
jutge. Vindrà en aquell jorn i preguntarà: «¿On és la filla que es vengué per la seva madrastra
roïna i tísica, per uns petits infants que no eren seus? ¿On és la filla que compadí el seu pare,
embriac impenitent, i no s’horroritzà davant la seva bestialitat?» —«Vine! T’he perdonat ja una
vegada… T’he perdonat ja una vegada i et perdono ara els teus pecats innúmers, car t’has mostrat
pletòrica d’amor…» I perdonarà la meva Sònia, n’estic segur que la perdonarà; m’ho deia el cor
aleshores que vaig ésser a casa seva! I jutjarà a tothom, i perdonarà els bons i els roïns, els
prudents i els dolços de caràcter… I, quan haurà acabat amb tots, ens cridarà a nosaltres: «Entreu
també vosaltres, embriacs; entreu, febles; entreu, depravats!» I nosaltres ens aixecarem i
romandrem palplantats davant d’ell, sense sentir-nos gens avergonyits. «Sou uns porcs —ens dirà—,
sou la imatge estergida de la salvatgina; entreu, però, també vosaltres.» Aleshores s’exclamaran
els prudents, s’exclamaran els raonables: «Senyor! Per què aculls a tothom?» I ell respondrà: «Per
què els acullo, prudents? Per què els acullo, raonables? Perquè mai de mai ni un d’ells no se’n
sentí digne…» I ell ens allarga els braços, i nosaltres caiem als seus peus…, i plorem…, i tot
esdevé comprensible! Aleshores tot ho comprenem… I Caterina Ivànovna també serà acollida… Senyor,
vindrà el jorn del teu regne!

Marmelàdov s’esllavissà damunt el banc, esgotat, sense forces, sense esguardar ningú, com si hagués
oblidat tot allò que l’envoltava i abismant-se en meditacions profundes. Les seves paraules
produïren certa impressió; durant un minut regnà el silenci, però aviat tornaren a ressonar les
rialles i els dicteris:

—En un tres i no res ens ha jutjat a tots!

—Trapella!

—Pixatinters!

I altres qualificatius per l’estil.

—Anem-nos-en, cavaller —digué tot d’una Marmelàdov alçant el cap i adreçant-se a Raskòlnikov—.
Acompanyeu-me… Casa Kosel, al pati. Ja és hora… de presentar-me a Caterina Ivànovna…

Raskòlnikov se’n volia anar ja feia estona, i, pel que feia referència a ajudar-lo, ell mateix hi
havia pensat. Resultà que Marmelàdov era molt més feble de cames que d’eloqüència, i, per això, s’
hagué de recolzar fortament en el jove. Havien de caminar de dues a tres-centes passes. A mesura
que s’acostaven a casa, la confusió i l’esverament de l’embriac anaven augmentant.

—El que ara temo no és pas Caterina Ivànovna —balbucejà excitat— ni les estirades de cabells. Què
em fan a mi els cabells! No val ni la pena de parlar-ne! Fins i tot serà millor si les emprèn a
plantofades…! No és pas això el que em fa por…, sinó els seus ulls… Les clapes vermelles a les
galtes també me’n fan, de por…, i el bleix… ¿Heu vist mai com respiren les persones tarades d’
aquesta malaltia quan estan trasbalsades…? Temo també els plors d’infant… Si Sònia no els ha donat
res per menjar, aleshores no sé pas com se les hauran endegades…! No, no ho sé! Els cops, però, no
els temo gens… Has de saber, amic meu, que els cops, en aquestes avinenteses, no sols no em fan cap
mal, sinó que encara em causen plaer… Jo mateix no puc passar-me’n. Millor que em pegui, millor… Ja
hi som… Veus la casa? És de Kosel, el ferraller, un alemany ric… acompanya’m!

Entraren al pati i s’enfilaren al quart pis. A mesura que anaven pujant, l’escala es feia més i més
fosca. Eren ja gairebé les onze, i tot i que en aquesta època de l’any no existeix a Petersburg la
nit veritable, al capdamunt de l’escala era completament fosc. La porta petita i negrosa, que es
trobava a sotateulada mateix, era oberta. Del llindar estant, s’albirava una pobríssima cambra d’
unes deu passes de llargada, il·luminada per una espelma. Tot estava en el més gran desordre. En un
dels racons, penjava un llençol ple de forats, darrere el qual hi havia, versemblantment, un llit.
A la cambra hi havia només dues cadires, un sofà folrat de tela encerada i una taula de cuina, de
fusta de pi, vella, sense pintar. A l’extrem de la taula cremava un cul d’espelma de sèu col·locada
en un candeler de llauna.

Resultava que Marmelàdov no vivia en el racó, sinó que tenia una cambra per a ell, una cambra, però,
 de pas. La porta que donava entrada als altres departaments o gàbies en què es dividia el pis d’
Amàlia Lippevekhzel estava mig badada. Se sentien crits, brogit i rialles. Sembla que jugaven a
cartes i prenien el te. De tant en tant volaven expressions poc parlamentàries.

Raskòlnikov reconegué immediatament Caterina Ivànovna. Era una dona terriblement amagrida, fina,
alta i ben feta, amb uns cabells castanys magnífics i, efectivament, amb clapes vermelles a les
galtes. Caminava amunt i avall de la cambra, estrenyent els braços damunt el pit, mossegant-se els
llavis i respirant a batzegades desiguals. Els seus ulls lluïen febrosament; l’esguard, però, era
dur i fix, i aquest rostre tísic i transportat produïa, a la claror tremolosa de l’espelma que s’
estava consumint, una impressió punyent. Raskòlnikov li hauria fet trenta anys; en efecte, no era
pas la parella apropiada per a Marmelàdov.

Els nouvinguts no foren vistos per ella. Hom hauria dit que es trobava en una mena d’estat d’
inhibició, que no veia ni sentia res. A la cambra feia una xafogor insuportable; ella, però, no
obria la finestra; de l’escala venien alenades de fetor; tanmateix, la porta de l’escala restava
oberta; de les habitacions interiors, a través de la porta badada, entraven núvols de fum de tabac;
Caterina Ivànovna tossia, però no feia ni un pas per tancar la porta.

La noia més petita, que devia tenir sis anys, dormia a terra, mig asseguda, les cames arronsades i
el cap damunt el sofà. El noi, que tenia un any més que ella, tremolava tot en un racó i plorava.
Pel que es veia, acabaven de pegar-li. La noia més gran, que devia tenir uns nou anys i era molt
crescuda i prima com un llumí, s’estava dreta al racó, a la vora del germà petit, i li passava pel
coll el seu braç llarg i prim com un fideu. Anava vestida només amb una camisola lamentable, tota
esparracada i, damunt les espatlles nues, penjava un abrigall que li havien confeccionat, probableme
nt, dos anys enrere. Assossegava el seu germà, li balbucejava paraules de consol, procurava
entretenir-lo per tal d’evitar que tornés a plorar i, alhora, no esquitllava de la seva mare l’
esguard temorenc; els seus ulls foscos semblaven encara més grossos del que eren en el seu petit
rostre amagrit, en el qual es pintava l’esporuguiment.

Marmelàdov, sense entrar a la cambra, caigué de genolls al llindar, mentre empenyia Raskòlnikov
endavant. La dona, en veure un desconegut, s’aturà, indiferent, davant d’ell. De primer antuvi,
semblà preguntar-se per què havia entrat; probablement, però, s’imaginà tot seguit que es dirigia a
les altres cambres, puix que la seva era una cambra de pas. Per això, sense fixar-se en ell, féu
unes passes endavant per tal d’ajustar la porta; però, tot d’una, llançà un esgarip en albirar el
seu marit agenollat al peu de la porta.

—Ah! —exclamà enfurismada—. Has tornat! Presidiari! Monstre! On són els diners? Què tens a les
butxaques? Vejam, ensenya-m’ho! I amb un altre vestit que se’m presenta! On és el teu? On són els
diners? Parla!

I se li precipità al damunt per escorcollar-lo. Marmelàdov deixà caure dòcilment i humil els seus
braços per tal de facilitar l’escorcollament. No li restava ni un copec.

—On són els diners? —cridà ella—. Oh, Déu meu; és que és possible que s’ho hagi begut tot! Ves,
dotze rubles que quedaven al bagul…! —Tot d’una l’agafà rabiosament pels cabells i l’estirà cap a
la cambra. Marmelàdov alleugerí ell mateix els esforços d’ella arrossegant-se submisament al seu
darrere a genollons.

—Us creieu, senyor, que això em fa mal? No, no; és una delectança, una pura voluptat, una voluptat,
senyor meu —cridava i, mentrestant, seguien sacsejant-lo pels cabells i fins un cop al seu cap
ressonà damunt el terra. La criatura que dormia a terra es deixondí i arrencà en plors. El marrec
que era al racó no es pogué contenir i, tot tremolós, es posà a cridar i, com fulminat per un atac,
es precipità cap a la seva germana, pres d’un terrible esporuguiment. La noia gran tremolava com la
fulla a l’arbre.

—S’ho ha begut tot, tot s’ho ha begut! —cridava amb desesper la pobra dona—. Fins el vestit s’ha
begut! Tenen fam!, tenen fam! —i, retorcent-se les mans, assenyalava les criatures—. Oh, maleït
viure! I vós, vós, no us en doneu vergonya? —exclamà tot d’una adreçant-se a Raskòlnikov—. De la
taverna? Heu begut junts? Tu també has begut amb ell! Fora d’aquí!

El jove sortí apressadament sense dir ni un mot. La porta interior s’obrí de bat a bat i aparegueren
 alguns tafaners: rostres mofetes i insolents, amb cigarretes, pipes, gorra; figures en bates de
cambra descordades, en vestits d’estiu lleugers fins a la indecència, amb jocs de cartes a la mà.
Reien, sobretot, de gust, aleshores que Marmelàdov, en estirar-lo pels cabells, cridava que la tal
cosa era per a ell una delectança. Acabaren per entrar a la cambra. Finalment, se sentí un braol
sinistre. Amàlia Lippevekhzel s’obria pas per tal d’establir l’ordre a la seva manera i, per
centèsima vegada, assabentar, amb paraules injurioses, la pobra dona que l’endemà havia de deixar
el pis.

En sortir, Raskòlnikov tingué temps de ficar-se la mà a la butxaca, treure’n totes les monedes que
li restaven del canvi d’un ruble a la cerveseria i posar-les a la finestra sense ésser vist de
ningú. En trobar-se a l’escala, es repensà i volgué tornar enrere.

«Valenta niciesa la meva —es digué—, ells tenen Sònia per a ajudar-los i jo estic necessitat.»
Pensà, però, que tornar a prendre els diners era ja impossible i que, encara que ho fos, tampoc no
ho faria, balbucejà un «tant se val!» i se n’anà cap a casa. «Sònia bé ha de comprar pomades —
prosseguí amb un somrís sardònic mentre anava caminant—; la condícia costa diners… Hm… ¿I si, per
ventura, a Sònia li fallen avui els comptes, perquè al capdavall corre el mateix risc al qual hom s’
exposa en anar a la cacera de les salvatgines… o a la recerca de l’or…? Aleshores, sense els meus
diners, demà es quedarien a l’escapça.»

—Ah, Sònia, Sònia! Quina mina han trobat! I se n’aprofiten! Perquè és ben cert que se n’aprofiten!
I n’han pres l’habitud! Feren el ploricó, però han acabat per acostumar-s’hi. L’home és un brètol i
a tot s’acostuma.

Romangué consirós.

—I bé, i si no és veritat? —exclamà tot d’una—; si, en efecte, l’home, en general, és a dir, tota
la humanitat, no és un brètol, aleshores tota la resta són només prejudicis, engendrats per la por,
i no existeix cap barrera, i l’home és allò que cal que sigui.





III


L’endemà es deixondí tard, després d’un son agitat que no l’entonà gens. Es llevà biliós, irritable,
 esquerp, i esguardà amb odi la seva cofurna. Era una mena de gàbia esquifida, de sis passes de
llargada, d’aspecte lamentable amb el seu empaperat groguenc, polsós i atrotinat que penjava a
trossos d’ací d’allà, i tan baixa de sostre que una persona d’estatura una mica elevada hi
experimentava una sensació penosa en imaginar-se, a cada moment, que amb el cap havia de tocar el
sostre. El mobiliari era digne de la cambra: hi havia tres cadires velles i coixes, en un racó una
taula pintada damunt la qual jeien alguns llibres i quaderns tan plens de pols que es veia que de
molt temps ençà no els havia tocats ningú; finalment, un gran sofà desmarxat, folrat en altre temps
d’indiana i ara tot espellifat, que ocupava gairebé tota la paret i la meitat de l’amplària de la
cambra i servia de llit a Raskòlnikov. Ell es colgava sovint tal com queia, sense despullar-se;
cobrint-se amb la seva capota d’estudiant, vella, d’un color indefinible, i recolzava la testa
damunt un petit coixí sota el qual entaforava, per tal de tenir el cap més alt, tota la roba, bruta
i neta, que tenia. Davant el sofà hi havia una tauleta.

Era difícil deixar-se caure tan avall; tanmateix, compte fet del seu estat d’esperit, àdhuc s’hi
trobava bé. S’esquitllava decididament de tothom, amagant-se com la tortuga en la seva closca, i
fins la vista de la serventa, que de tant en tant llucava la cambra, provocava en ell crisis
bilioses i convulsions. Així s’escau amb certs monomaníacs abassegats per una idea fixa qualsevol.

La mestressa del pis ja feia dues setmanes que no li donava res per menjar, i Raskòlnikov, tot i
que romangués sense dinar, no havia pensat a explicar-se amb ella. Nastàssia, que era l’única
serventa de la mestressa, fins a cert punt s’alegrava de l’estat d’esperit del dispeser; havia
deixat gairebé del tot d’endreçar-li la cambra, limitant-se, una vegada la setmana, a donar un cop
d’escombra. Fou ella qui el desvetllà.

—Lleva’t! A veure si dormiràs fins demà! —cridà—. Són ja quarts de deu. T’he portat te; sempre és
alguna cosa. Apa, que deus estar decandit, oi?

El dispeser obrí els ulls, s’estremí i reconegué Nastàssia.

—És la mestressa qui em fa portar te? —preguntà mentre, lentament i amb expressió dolorosa, s’
incorporava en el sofà.

—La mestressa? Altres pensaments té! —i posà davant d’ell la seva pròpia tetera atrotinada, que
contenia un te passat, i dos terrossos de sucre groguenc.

—Té, Nastàssia, fes-me el favor —digué Raskòlnikov forfollant la butxaca (car dormia vestit) i
traient-ne un grapat de monedes de coure—, vés a comprar-me un llonguet i una mica de llonganissa
de la barata.

—Tot seguit et porto un llonguet, i què me’n dius si, en lloc de llonganissa, et porto una sopa de
cols? És molt bona; ahir te la guardava, però vas tornar tard. Bona sopa, de debò!

Quan li hagué portat la sopa i Raskòlnikov es posà a menjar, Nastàssia s’assegué prop d’ell en el
sofà i començà a xerrar. Era una noia de pagès, molt garlaire.

—Praskòvia Pavlovna —digué— vol denunciar-te a la policia.

Raskòlnikov arrugà el front.

—A la policia? Per quins set sous?

—Ves, perquè no pagues i no treus els peus de casa. Et sembla poc?

—Aquesta sí que és bona. Aquesta em calia! —balbucejà amb les dents closes—. No, no, no em convé
pas, ara… Beneita —afegí en veu alta—. Avui aniré a veure-la i tindrem una assentada.

—Beneita, beneita! Si fa no fa com jo. I tu, que ets tan savi, no fas altra cosa que jeure com un
sac i no ets bo per a res. Abans anaves a ensenyar uns marrecs, i, ara, digues, per què no fas res?

—Com a fer, faig… —balbucejà Raskòlnikov amb recança i duresa.

—Què fas?

—Treballo…

—Quin treball fas?

—Penso —contestà seriosament, i callà.

Nastàssia esclafí el riure. Riure li costava poc, i reia a batzegades que li feien tremolar tot el
cos fins que no podia més.

—Penses, penses…! —reeixí, finalment, a proferir—. I dóna gaires diners això?

—Anar a ensenyar els marrecs sense botines no pot ésser. I, després, tant se me’n dóna!

—Tant se te’n dóna! I viure, com viuràs? De l’aire del cel?

—Per ensenyar els nois paguen només amb copecs, i què diable pots fer amb uns quants copecs? —
prosseguí amb la mateixa recança i com responent-se a si mateix.

—És a dir, que tu el que vols és tot un capital de cop i volta?

Raskòlnikov la fità estranyament.

—Sí, tot un capital —contestà amb fermesa i callà.

—Ah!, és veritat. M’havia oblidat de dir-te que ahir, mentre eres fora, vas rebre una carta.

—Una carta? Per a mi? De qui?

—De qui, no ho sé. Vaig pagar tres copecs al carter. Me’ls donaràs?

—Porta-me-la, porta-me-la, per Déu! —cridà Raskòlnikov tot trasbalsat—. Déu, Déu meu!

Un instant després, ella portava la carta. Això mateix: carta de la mare, de la província de P… En
prendre-la, fins empal·lidí. Feia temps que no rebia cartes. Ara, però, hi havia quelcom que tot d’
una li encongí el cor.

—Nastàssia, vés-te’n, per Déu! Té, pren els teus tres copecs; però vés-te’n, per Déu; tot seguit!

La carta tremolava a les seves mans; no la volia obrir davant d’ella; frisava per romandre «a soles»
 amb la carta. Quan Nastàssia eixí, es portà ràpidament la carta als llavis i la besà; després s’
embadalí llargament davant l’adreça, escrita amb la lletra menuda i guerxa de la seva mare, que, en
altre temps, l’havia ensenyat de llegir i escriure. No portava pressa; hom hauria dit que temia
quelcom. Finalment, esqueixà el plec: la carta era llarga, atapeïda, vuit planes escrites de cap a
cap d’una escriptura menuda, menuda.

«Ròdia estimat —escrivia la mare—, ja fa més de dos mesos que no he conversat amb tu per carta, la
qual cosa m’ha fet sofrir tant que, de tant de pensar àdhuc m’he passat nits senceres sense poder
cloure els ulls. Tanmateix, estic segura que no em faràs un greuge d’aquest silenci involuntari.
Saps prou bé com t’estimo. Tu ets l’únic. És cert que tenim també Dúnia; tu, però, ho ets tot per a
nosaltres, tota la nostra esperança, el nostre consol. No et pots afigurar quin cop fou per a mi d’
assabentar-me que d’uns quants mesos ençà havies abandonat la Universitat per no tenir amb què
sostenir-te i que les lliçons i altres recursos s’havien acabat! ¿Com podia jo ajudar-te amb els
cent vint rubles de pensió anyals que rebo? Els quinze rubles que quatre mesos enrere vaig enviar-
te, vaig manllevar-los, a la bestreta de la pensió, al marxant d’ací, Vassili Ivànovitx Vàkhruixin,
que és una bella persona i fou amic del teu pare. En donar-li, però, el dret a percebre la meva
pensió, jo havia d’esperar que el deute fos pagat del tot, i com que ho ha estat no fa gaire,
durant tot aquest temps no t’he pogut enviar res. Gràcies a Déu, sembla que ara et podré enviar
alguna cosa i, en general, àdhuc podem vanar-nos de la fortuna, de la qual cosa m’apresso a
assabentar-te. Primer de tot, ¿has endevinat, Ròdia meu, que la teva germana viu amb mi ja fa un
mes i mig i que ja no ens separarem més? S’han acabat, gràcies a Déu, les seves tortures… T’ho
contaré tot per ordre per tal que t’assabentis de com han passat les coses i de tot el que fins ara
t’havíem ocultat. Quan, dos mesos enrere, vas escriure’m que havies sentit a dir que Dúnia sofria
tota mena de grolleries a casa els senyors Svidrigàilov i em preguntaves què hi havia de cert en
tot això, què és el que et podia jo respondre aleshores?

»Si t’hagués escrit tota la veritat, és segur que ho hauries deixat córrer tot per tal de venir,
encara que fos a peu, cap ací, car conec prou bé el teu caràcter i els teus sentiments i no hauries
consentit que hom ofengués la teva germana. Estava desesperada; però què podia fer? Aleshores, jo
mateixa no estava assabentada de tota la veritat. L’entrebanc més gros era que Dúnetxka, en entrar
l’any passat a casa d’ells com a institutriu, havia pres cent rubles a la bestreta a condició que
cada mes li anirien descomptant un tant, i, per consegüent, no podia deixar el seu lloc sense haver
pagat el deute. Aquesta suma, la prengué (ara t’ho puc dir tot, Ròdia incomparable) més que per res
per enviar-te els seixanta rubles que aleshores tant necessitaves i que, en efecte, vas rebre l’any
passat. Aleshores t’enganyàrem dient-te que eren els estalvis de Dúnetxka, però no hi havia res d’
això. Ara et dic tota la veritat, perquè tot d’una, per la voluntat de Déu, les coses han sofert un
canvi i marxen millor i perquè sàpigues com t’estima Dúnia i que el seu cor no té preu. En efecte,
el senyor Svidrigàilov a la primeria la tractà molt grollerament i, a taula, la feia objecte de
tota mena de desatencions i de mofes… No vull, però, aturar-me en tots aquests detalls desplaents
quan tot ja s’ha acabat, per tal de no turmentar-te endebades… En poques paraules, malgrat el bon
tracte de Marfa Petrovna, la muller del senyor Svidrigàilov, i de tot el servei de la casa,
Dúnetxka sofria molt, assenyaladament quan el senyor Svidrigàilov, fidel als seus vells costums del
regiment, es trobava sota la influència de Bacus. I més endavant, què va resultar? Imagina’t que
aquest ximple ja feia temps que sentia passió per Dúnia, però la dissimulava sota la grolleria i el
menyspreu. És possible que ell mateix s’avergonyís en veure’s, als seus anys i pare de família,
corprès per esperances tan supèrflues i que, per això, s’irrités contra Dúnia. I, qui sap!, potser
amb la grolleria del seu tracte i amb les seves mofes volia amagar la veritat als altres. Al cap i
a la fi, no pogué contenir-se i gosà fer a Dúnia, sense embuts, proposicions innobles, prometent-li
tota mena de presents i, ultra això, abandonar-ho tot i anar-se’n amb ella en un altre poble o a l’
estranger. Pots afigurar-te els seus sofriments! No podia deixar el lloc, no solament a causa del
deute, ans encara perquè compadia Marfa Petrovna, la qual hauria pogut sospitar quelcom: tot d’una
i, com a resultat, no hi hauria hagut altre remei que sembrar la discòrdia en la família. Llevat d’
això, la cosa no hauria passat sense un gran escàndol per a Dúnetxka. Hi havia encara altres motius
que impedien a Dúnia d’abandonar aquesta casa abominable abans de sis setmanes. Naturalment, tu ja
coneixes Dúnia, ja saps com és d’intel·ligent i la fermesa del seu caràcter. Dúnia pot suportar
molt, i, fins i tot en els casos més extrems, és capaç de trobar en si prou generositat per a no
perdre la fermesa del seu caràcter. Àdhuc no m’escriví tot el que passava per tal de no turmentar-
me. El desenllaç es produí inesperadament. Marfa Petrovna, casualment, sorprengué el seu marit
parlant amb Dúnia al jardí en el moment que aquell repetia un cop més les seves propostes, i,
comprenent-ho tot a l’inrevés, féu caure tot el tort damunt d’ella. Al jardí mateix tingué lloc una
escena terrible: Marfa Petrovna fins pegà a Dúnia, no volgué escoltar res, es passà una hora
cridant, i, immediatament, ordenà d’acompanyar Dúnia a casa meva, en un carrot de mala mort en el
qual llançaren tots els seus objectes, vestits, roba blanca, tal com queia, sense embolicar.
Aleshores començà a ploure a bots i barrals i Dúnia, afrontada i deshonrada, hagué de recórrer
disset verstes, acompanyada d’un camperol, en un carro descobert. Pensa, doncs, ¿què podia escriure’
t en resposta a la carta teva rebuda fa dos mesos? Jo estava desesperada, no gosava escriure’t la
veritat per tal de no desvetllar la malaurança, la tristesa i la indignació en el teu cor. I omplir-
te la carta de foteses quan l’ànima estava tan amarada d’amargor, no podia. Tot un mes els
comaratges al redós d’aquesta història ompliren la vila, en tanta de manera que Dúnia i jo no
podíem ni anar a l’església, per tal d’evitar les mirades i els xiuxiueigs despectius o de sentir
les converses en veu alta que, a vegades, ni en la nostra presència no s’estroncaven. Tots els
coneguts s’esquitllaren de nosaltres, àdhuc deixaren de saludar-nos; arribà a les meves orelles que
alguns dependents de comerç i escrivents volien infligir-nos un baix afront envescant de quitrà la
porta de la casa on vivíem, la qual cosa féu que els propietaris exigissin que canviéssim de pis.
Tot el tort era de Marfa Petrovna, la qual havia cobert Dúnia d’oprobi en les seves enraonies. El
cas és que Marfa Petrovna coneix tothom a la nostra vila i durant aquest mes hi vingué cada dos per
tres, i, com sigui que és més aviat xerraire i li plau contar les coses de casa seva, i, assenyalada
ment, plànyer-se del seu marit a tothom que se li presenta —la qual cosa no està gens bé—, en un
dir Jesús s’escampà tota la història no sols per la vila, ans encara per tota la comarca… Jo vaig
caure malalta. Dúnetxka era més forta que jo. Si haguessis vist com ho suportava tot i com em
consolava i m’encoratjava! És un àngel! Per la misericòrdia de Déu, els nostres turments s’
abreujaren. El senyor Svidrigàilov es repensà i es penedí, i compadint-se, segurament, de Dúnia,
presentà a Marfa Petrovna les proves completes i evidents de tota la innocència de la meva filla, o
sigui: la carta que abans que Marfa Petrovna els sorprengués al jardí Dúnia s’havia vist obligada a
escriure-li per tal de refusar les explicacions personals i les entrevistes secretes que ell
maldava per obtenir. Dúnia el blasmava vivament i amb indignació per la seva conducta innoble
respecte a Marfa Petrovna, li recordava que era pare de família i li palesava, finalment, com era d’
ignominiós turmentar i fer malaurada una noia indefensa que, sense això, era ja prou malaurada. En
una paraula, estimat Ròdia, la carta era escrita en termes tan nobles i emocionants, que jo, en
llegir-la, sanglotava, i, ara i tot, no puc passar-hi els ulls sense que em caiguin les llàgrimes.
Llevat d’això, aparegueren finalment com a testimonis a favor de Dúnia els servents, els quals, com
de consuetud, havien vist i sabien molt més del que suposava el mateix senyor Svidrigàilov. Marfa
Petrovna restà esborneiada, “mig morta”, com ella mateixa ens digué. Es convencé, però, plenament
de la innocència de Dúnetxka, i l’endemà mateix que era diumenge, se n’anà de dret a la catedral, i,
 de genollons i amb les llàgrimes als ulls, implorà de la Verge que li atorgués la força per a
suportar aquesta nova prova i complir amb el seu deure. Després des de la catedral, vingué de dret,
sense aturar-se enlloc més, a casa nostra, ens ho contà tot, plorà amb amargor i, plena de
penediment, abraçà Dúnia i implorà el seu perdó. El mateix matí, sense perdre un moment se n’anà de
dret a totes les cases de la vila i, pertot arreu emprant les expressions més falagueres per a
Dúnetxka, restablí la seva innocència i la noblesa dels seus sentiments i de la seva conducta. Com
si no n’hi hagués prou amb això mostrà a tothom i llegí en veu alta la carta de Dúnetxka al senyor
Svidrigàilov i àdhuc en féu treure una còpia (la qual cosa em sembla ja excessiva). Durant alguns
dies seguits es veié obligada a visitar tothom, puix que n’hi havia que se sentien ofesos pel fet
que es veiessin postergats; així és que s’establí una mena de torn i tothom sabia que el dia tal
seria llegida la carta en tal casa o tal altra i, a cada lectura, es reunien fins i tot els qui l’
havien escoltada a casa seva o a la d’altres coneguts. El meu parer és que en tot això n’hi havia
un gra de massa. Però, què hi farem si Marfa Petrovna té aquest caràcter! De tota manera, ha
restablert completament l’honor de Dúnetxka, i tota la ignomínia d’aquest afer ha caigut com una
infàmia inesborrable damunt el principal culpable, el seu marit, en tanta de manera que fins el
compadeixo perquè, fet i mirat, hom s’ha mostrat massa sever amb aquest cap de trons.

»Després de tot això, començaren a demanar a Dúnia que donés lliçons en algunes cases. Ella, però,
refusà. En general, tothom ha acabat per tractar-la amb molt de respecte. Tot això ha contribuït d’
una manera cabdal al cas inesperat gràcies al qual pot dir-se que el nostre destí sofreix un
mudament. Cal que sàpigues, Ròdia estimat, que Dúnia ha estat demanada i que ella hi ha donat el
seu consentiment; així és que està promesa, de la qual cosa m’apresso a fer-te sabedor. Encara que
tot s’hagi fet sense el teu consell, de segur que no tindràs res a dir ni contra meu ni contra la
teva germana, per tal com ja veuràs tu mateix que ens era impossible d’esperar i ajornar la cosa
fins que rebéssim la teva resposta, tant més que, no trobant-te ací, no hauries pogut assabentar-te’
n ni prendre una decisió com calia. Ve’t ací com han anat les coses. El promès és Petr Petròvitx
Lugin, conseller a la Cort i parent llunyà de Marfa Petrovna, la qual contribuí en molta de manera
a endegar l’afer. Començà palesant-nos, per la mitjanceria d’aquesta darrere, el seu desig de fer
coneixença amb nosaltres; fou rebut com calia, prenguérem cafè junts i l’endemà mateix envià una
carta en la qual feia molt amablement la seva demanda i reclamava una resposta ràpida i decisiva.
Es tracta d’un home pràctic i enfeinat, i, com que ara porta pressa per anar-se’n a Petersburg, no
vol perdre ni un minut. Naturalment, la cosa ens sobtà molt, per tal com tot s’havia esdevingut d’
una manera massa ràpida i inesperada. Totes dues passàrem el dia reflexionant. És una persona digna
de confiança i de bona posició, està empleat en dos llocs i disposa ja d’un capital. És veritat que
té ja quaranta-cinc anys, però no els hi faries pas i pot encara plaure a les dones. En general és
seriós i raonable; això sí, poc o molt sorrut i amb un cert urc. Però potser només ho sembla al
primer cop d’ull. T’adverteixo, estimat Ròdia, que quan el vegis a Petersburg (la qual cosa s’
escaurà molt aviat), si de primer antuvi li trobes quelcom que no et plagui, no cal que et formis
una opinió d’ell amb la rapidesa i la vivacitat excessives que et són pròpies. Et dic això pel que
pugui ésser, tot i que estic convençuda que et produirà una impressió plaent. Oi més, per a
conèixer bé una persona qualsevol cal no anar de pressa, ans procedir amb tota mena de precaucions
per tal de no caure en errors i prevencions que després és molt difícil d’esmenar. Petr Petròvitx,
tot i això, a jutjar per molts signes, és un home completament respectable. A la primera visita em
declarà que és una persona com cal, però que, en gran part, comparteix, segons la seva pròpia
expressió, “les conviccions de les nostres generacions juvenils” i que és un enemic de tots els
prejudicis. Parlà encara molt més, car és poc o molt vanitós i li plau d’ésser escoltat; tanmateix,
això no és gairebé una tara. Val a dir que jo comprenia poc el que deia, però Dúnia em digué que,
encara que no sigui molt instruït, és intel·ligent i, pel que sembla, bon jan. Ja coneixes el
caràcter de la teva germana, Ròdia. És una noia ferma, assenyada, pacient i generosa tot i la
vivacitat del seu cor. Naturalment, ni per un cantó ni per l’altre no es pot pas dir que hi hagi
amor. Dúnia, però, que, tret que és una noia intel·ligent, és ensems bona com un àngel, considerarà
com un deure fer la benestança d’un marit que, al seu torn, es preocupi de la d’ella. D’això darrer,
 per ara no tenim motius per a dubtar-ne, tot i reconèixer que la cosa s’ha endegat molt de pressa.
Ell, però, és una persona molt intel·ligent i que tot ho té en compte i, naturalment, veurà que la
fermança de la seva felicitat conjugal rau en la benaurança de Dúnetxka. Si hi ha certes desigualtat
s de caràcter, certes habituds adquirides i fins i tot qualsevol divergència de pensament (la qual
cosa és impossible d’evitar àdhuc en els matrimonis més encertats), en aquest cas Dúnetxka mateixa
m’ha dit que té confiança en ella, que no hi ha cap motiu per a intranquil·litzar-se i que és capaç
de suportar molt si el tracte és honest i just. L’aparença exterior de les persones és enganyívola.
Ell, per exemple, de primer antuvi em semblà una mica eixut; tanmateix potser és així a causa de la
seva franquesa, que li fa dir al pa, pa, i al vi, vi. A la segona visita, quan havia tingut ja la
nostra resposta favorable, digué, durant la nostra conversa, que ja abans, aleshores que no
coneixia Dúnia, pensava mullerar-se amb una noia honrada, però sense dot i que immancablement
hagués passat per una situació malaurada; car —com ell s’explicava— el marit no ha de deure res a
la seva muller, i és molt millor que la muller consideri el marit com el seu benefactor. Haig d’
afegir que ell s’expressà en termes més suaus i amables que jo no he escrit, però l’expressió
exacta l’he oblidada i em recordo només del sentit; tret d’això, si parlà així no fou pas intenciona
dament sinó que deixà escapar aquests mots en la calor de la conversa, com hom veu pel fet que
després s’esforcés a esmenar-se. Tanmateix em semblà, si més no, una mica aspre i així ho vaig fer
avinent després a Dúnia. Dúnia, però, em respongué àdhuc amb recança que “una cosa són les paraules
i una altra els fets”, cosa que, naturalment, és justa. Abans de decidir-se, Dúnia, es passà la nit
sense dormir i, suposant que jo dormia, es llevà i tota la santa nit es passejà amunt i avall de la
cambra, finalment, s’agenollà davant la icona i, durant llarg temps, proferí ardents pregàries. L’
endemà al matí em declarà que la seva decisió era presa.

»Ja t’he dit que Petr Petròvitx ara vindrà a Petersburg, on té molts afers i vol obrir un despatx d’
advocat. Ja fa temps que va d’un lloc a l’altre per tal d’ocupar-se de tota mena de plets i de
causes; pocs dies enrere en guanyà un d’important. Si ve a Petersburg és també perquè té un afer d’
importància al Senat. Així és, Ròdia estimat, que et pot ésser molt útil en tots sentits; Dúnia i
jo comptem ja que des d’avui podries començar la teva futura carrera i considerar el teu esdevenidor
 com a cosa feta. Oh, si això fos possible! Fóra un avantatge tan gran, que l’hauríem de prendre
com una prova directa de la bondat del Totpoderós. Dúnia no pensa en res més. Hem gosat ja dir
alguns mots sobre el cas a Petr Petròvitx. Ell ens respongué amb circumspecció, i digué que,
naturalment, no podent passar sense secretari, és clar que és millor pagar el sou a un parent que a
un estrany si aquell es mostra apte per al càrrec (què et sembla, com si tu no ho fossis, d’apte!).
Expressà, però, el seu dubte que els teus estudis et deixessin prou lleure per a treballar al seu
despatx. Les coses per ara no han passat d’aquí; tanmateix, Dúnia és l’únic pensament que té i s’ha
forjat ja tot un projecte segons el qual més tard pots esdevenir l’associat de Petr Petròvitx en
els seus afers, sobretot perquè estudies a la facultat de Dret. Ròdia, jo estic completament d’
acord amb ella i comparteixo tots els seus plans i esperances, per tal com els veig possibles, tot
i l’actitud poc decidida de Petr Petròvitx (la qual cosa és del tot comprensible si hom té en
compte que encara no et coneix). Dúnia està fermament convençuda que ho assolirà tot amb la seva
influència benefactora sobre el seu futur marit. Naturalment, ens hem guardat prou de dir ni un mot
a Petr Petròvitx tocant a aquests somnis nostres i, assenyaladament, de parlar-li que tu seràs el
seu associat. Ell és un home molt tocat i posat, i potser no s’ho prendria bé, semblant-li només
que somnis. Tampoc ni Dúnia ni jo no li hem dit ni mitja paraula de la nostra ferma esperança que
et pugui ajudar amb diners mentre tu siguis a la Universitat; no li n’hem dit res, primerament,
perquè, temps després, les coses vindran pel seu natural i perquè és segur que, sense necessitat de
paraules sobreres, ell mateix ho proposarà (com podria negar-ho a Dúnia?), sobretot perquè tu pots
esdevenir la seva mà dreta al despatx i rebre aquest ajut no pas en forma de favor, sinó de
retribució merescuda. Així veu les coses Dúnia i jo estic completament d’acord amb ella. En segon
lloc, no li n’hem dit res perquè jo tinc un interès especial que us pugueu tractar de tu a tu, que
no hagis d’agrair-li res en el moment que us vegeu a Petersburg. Quan Dúnia li parlava de tu amb
emportament, ell respongué que, primer de tot, cal que hom vegi cada persona ell mateix i més de
prop, per tal de poder-se’n formar una opinió.

»Saps el que et dic, Ròdia meu? Em sembla per alguns motius (que no tenen res a veure, però, amb
Petr Petròvitx, més aviat per motius meus, personals, i potser per rebequeria de dona vella), que
faré millor si després de llur casament segueixo vivint sola, com fins ara, que si me n’anava a
viure amb ells. Estic segura que ell serà prou noble i delicat per a invitar-me i proposar-me que
no m’allunyi més de la meva filla, i si fins ara no ho ha fet és perquè la cosa és prou natural i
no cal despendre paraules en va. Tanmateix, jo no m’hi conformo. He observat en la vida que les
sogres no plauen gaire als marits, que diguéssim, i jo no solament no vull ésser una càrrega, per
petita que sigui, a ningú, sinó que vull ésser jo mateixa completament lliure mentre no em manqui
un rosegó de pa i tingui uns fills com tu i Dúnetxka. Si és possible, viuré no lluny de vosaltres
dos perquè, Ròdia, la cosa més agradosa, l’he reservada per al final de la carta: has de saber,
fill meu, que potser ben aviat ens tornarem a trobar tots junts i ens podrem abraçar després de
gairebé tres anys de separació. Està ja decidit fermament que jo i Dúnia marxarem a Petersburg;
quan, encara no ho sé! però, en tot cas, molt, molt aviat, potser d’aquí a una setmana. Tot depèn
de Petr Petròvitx, que així que haurà endegat els seus afers a Petersburg ens n’assabentarà. Per
motius que ell sap, vol que les noces se celebrin com més aviat millor, si és possible, abans del
dejuni de l’Assumpció, i, si no pot ésser, per tal com es disposa de poc temps, tot seguit després
de l’Assumpció. Oh, amb quina benaurança t’estrenyeré contra el meu cor! Dúnia, només de pensar en
la joia de veure’t, se sent corpresa per l’emoció i fins un dia, en to de plasenteria, digué que,
encara que només fos per això, s’hauria maridat amb Petr Petròvitx. És un àngel! M’ha pregat de dir-
te que si no t’escriu és perquè té tantes coses, tantes coses per a dir-te, que no sabria per on
començar, i, com que en poques ratlles no es pot dir res i en sents ràbia, m’ha demanat d’abraçar-
te estretament i d’enviar-te besos sense fi.

»Tot i que potser ens veurem ben aviat, d’aquí a uns quants dies t’enviaré diners, tants com pugui.
Ara, en assabentar-se tothom que Dúnia es marida amb Petr Petròvitx, el meu crèdit s’ha apujat tot
d’una i estic segura que Afanassi Ivànovitx em donarà fins a setanta-cinc rubles a la bestreta de
la pensió; així és que potser te n’enviaré vint-i-cinc o trenta. Te n’enviaria més, però tinc por
que no ens arribarien per al viatge, puix que tot i la bondat de Petr Petròvitx, que ha pres al seu
compte part de les nostres despeses de viatge, encarregant-se de fer-nos expedir les nostres coses
i el bagul gros (per la mitjanceria d’uns coneguts seus), no ens podem pas presentar a Petersburg
sense un copec a la butxaca, si més no, per als primers dies. Amb Dúnia ho hem ja calculat tot amb
exactitud i resulta que el viatge no costa pas tant com això. Des de casa a l’estació hi ha noranta
verstes, i ens hem entès ja amb un pagès amic nostre perquè ens hi porti en el seu carro; Dúnia i
jo farem el viatge amb tren, en tercera —què ens cal més?—, i creu-me que viatjarem com reines.
Així és que segurament m’endegaré per enviar-te no vint-i-cinc rubles, sinó trenta.

»I prou. He omplert vuit planes de cap a cap i ja no em resta lloc; t’he contat tota la nostra
història, no es pot pas dir que són pocs els esdeveniments que s’han amuntegat. I ara, Ròdia meu
sense preu, t’abraço fins a la nostra propera entrevista i t’envio la meva benedicció maternal.
Estima Dúnia, la teva germana, Ròdia; estima-la com ella t’estima a tu, i sàpigues que t’estima més
que a si mateixa. És un àngel, i tu, Ròdia, per a nosaltres ho ets tot, tota la nostra esperança i
tot el nostre consol. Sigues benaurat i nosaltres també ho serem. ¿Pregues a Déu, Ròdia, com abans,
i creus en la bondat del nostre redemptor i creador? Temo, en el fons del meu cor, que la manca de
fe que s’ha fet de moda no s’hagi ensenyorit de tu. Si és així, pregaré per tu. Recorda, fill meu,
els temps de la teva infantesa, quan el teu pare era encara viu i tu balbucejaves les teves
oracions de genolls, vora meu, i quant benaurats érem aleshores! Adéu, o millor, a reveure! T’
abraço molt fort, molt fort, i et beso sense fi.

»Teva fins a la tomba:

PULKHÈRIA RASKÒLNIKOVA.»



Mentre llegia la carta, les llàgrimes no havien parat ni un moment d’escolar-se pel rostre de
Raskòlnikov; quan acabà, però, les faccions se li contragueren convulsivament i un somrís agre,
biliós, sarcàstic, li serpentejà pels llavis. Recolzà el cap damunt el coixí esquifit i brut i
reflexionà, reflexionà durant molta estona. El cor li bategava amb força, i pensaments tumultuosos
el sacsejaven. Finalment, s’adonà tot d’una que s’ofegava en l’estretor de la seva cofurna
groguenca semblant a un armari o a un bagul. L’esguard i el pensament reclamaven espai. Prengué el
capell i sortí, sense témer, aquesta vegada, trobar-se amb algú a l’escala ho havia oblidat tot. S’
encaminà a l’illa de Vassíliev, tallant l’avinguda de V… apressadament, com si anés per feina;
tanmateix, caminava, com de costum, sense mirar per on passava, balbucejant i àdhuc parlant en veu
alta, la qual cosa feia quedar parats els vianants. Molts el prenien per un embriac.





IV


La carta de sa mare el turmentava. Pel que feia referència al punt cabdal, però, no havia dubtat ni
un moment, ni tot llegint-la. En el seu interior l’afer estava resolt d’una manera definitiva: «
Mentre jo visqui, aquest casament no es farà. Que se’n vagi al diable el senyor Lugin!»

«La cosa és clara —balbucejava somrient i assaborint ja per endavant, amb una expressió rancuniosa,
l’èxit de la seva resolució—: no, mamà, no. Dúnia, no és tan fàcil d’entabanar-me…! I encara s’
excusen de no haver demanat el meu consell i d’haver resolt l’afer sense mi! S’imaginen que ara ja
no s’hi pot fer res; ja en parlarem, d’això! Què me’n dius, eh?: Petr Petròvitx és un home tan
pràctic, tan enfeinat, que ni mullerar-se no pot fer sinó a cuita-corrents, per no dir en ferrocarri
l. No, Dúnetxka, ho veig tot clar i sé de què vols parlar amb mi; i sé també el que pensaves tota
la nit mentre et passejaves per la cambra, i les pregàries que feies a la Verge de Kasan, que hi ha
al dormitori de la mare. És feixuc, és feixuc i dolorós el camí del Gòlgota! Hm… Quedem, doncs, que
la cosa està definitivament resolta: feu el favor, Advòtia Romànovna, de maridar-vos amb un home
pràctic i enraonat que té el seu capital (què me’n dius?, que té el seu ca-pi-tal; oi que és
imposant?), que treballa en dos llocs, que comparteix les noves idees de les nostres generacions (
com escriu la mamà) i que “sembla” que és bo, com remarca Dúnia. Sempre aquest magnífic “sembla”! I,
 a causa d’aquest “sembla”, Dúnetxka es decideix a maridar-se! Espaterrant! Magnífic!»

«…És curiós, tanmateix, de saber per què la mare m’ha escrit això de les “noves generacions”. ¿Ha
estat solament per caracteritzar-lo, o potser amb una segona intenció: guanyar-me a la causa del
senyor Lugin? Que en són, de vius! Fóra curiós d’esclarir, tret d’això, una altra circumstància: ¿
fins a quin punt eren franques l’una a l’altra en aquell dia i en aquella nit i en tot el període
posterior? ¿És que, el que tenien al cor, ho tenien als llavis? De segur que no, prou que es veu
per la carta. A la mamà li semblà que ell era aspre, una mica “aspre”, i, ingènua com és, en féu l’
observació a Dúnia. Aquesta, és clar, s’enfadà i “respongué amb recança”. No caldria sinó! ¿Com no
enfurismar-se aleshores que tot és prou evident sense que calguin preguntes ingènues i quan està ja
resolt que no cal parlar? ¿I per què m’escriu: “Estima Dúnia, Ròdia, i sàpigues que t’estima més
que a si mateixa”? ¿No és pas perquè secretament la turmentaven els remordiments de consciència per
haver consentit a sacrificar la filla al fill? “Tu ets la nostra esperança i el nostre consol; tu
ho ets tot per a nosaltres!” Ah, mare, mare…!» La ràbia li bullia a dins amb força creixent; si ara
es topés amb el senyor Lugin fóra capaç de matar-lo!

«Hm… És veritat —prosseguí seguint el torb de pensaments que li voltaven pel cervell—, és veritat
que per a conèixer una persona qualsevol cal procedir de mica en mica i amb tota mena de precaucions
 per tal de no caure en error; tanmateix, el senyor Lugin no pot ésser més clar. Heus aquí allò que
és essencial: “és un home pràctic i, segons sembla, bo”. ¿Us sembla poc que hagi pres al seu compte
expedir els trastos i el bagul? I després encara direu que no és bo! I elles dues, la “promesa” i
la mare, lloguen un carro cobert d’estores a un camperol (car jo mateix me n’he servit!). No hi fa
res! Al capdavall s’han de recórrer només noranta verstes, i després “farem el viatge en tercera i
creu-me que viatjarem com reines”; una fotesa, mil verstes. Molt raonable: “no estiris més el braç
que la màniga”; però vós, senyor Lugin, com us ho mireu això? Es tracta de la vostra promesa… És
que no podíeu assabentar-vos que la mare ha hagut de manllevar diners a compte de la seva pensió?
Naturalment, per a vós la cosa és només una empresa comercial, una societat mútua en la qual les
despeses han d’anar a mitges. Com més amics més clars. Llevat d’això, com que és un home pràctic,
ha sabut entabanar-les sense que n’haguessin esment. L’expedició dels trastos costa menys que llur
viatge i, qui sap!, potser podrà endegar la cosa àdhuc de franc. ¿Per ventura no veuen res, no se n’
adonen? I encara n’estan contentes, contentes! ¿No s’hi val a pensar que tot això no són més que
flors, per ara i tant, i que els fruits vindran després? El que té importància en aquest cas no és
pas la mesquinesa, l’avarícia, sinó el “to” de tot això, que serà sens dubte el que dominarà
després de les noces; és profètic… Però i la mare, la mare, en què pensa? ¿Què li restarà a la
butxaca quan arribi a Petersburg, tres rubles, o “dos bitllets”, com diu aquella vella…?, hm! ¿Amb
què compta per a viure després a Petersburg? El cas és que ella mateixa ha comprès ja per certs
motius que, després de les noces, li serà “impossible” de viure amb Dúnia, ni en els primers temps.
L’amable persona de segur que ha deixat entreveure quelcom, s’ha fet entendre, tot i que la bona de
la mare diu que “ella mateixa vol ésser completament lliure”. Amb què compta? ¿Amb els cent vint
rubles de pensió dels quals serà descomptat el deute a Afanassi Ivànovitx? Allà baix ella es fa
malbé els seus ulls ancians trenant xals i manegots; però sé prou bé que això li reporta només un
suplement de vint rubles anyals. És clar, doncs, que confien en la noblesa de sentiments del senyor
Lugin: “de segur que ell mateix ho proposarà”. Sí, sí, ja podeu fiar-vos-en! Corda’t! Sempre passa
igual amb aquestes magnífiques ànimes schillerianes: fins a l’últim moment ornen les persones amb
plomes de paó, fins a l’últim moment confien que tot anirà bé, i tot i pressentir el revers de la
medalla per res del món no ho volen creure per endavant; només pensar-ho ja els és penós; defugen
la veritat amb les dues mans fins que, despullada d’oripells, la persona en qui confiaven els fa
sentir el pes del seu puny en el propi nas. Es curiós de saber si el senyor Lugin té condecoracions;
 que em matin si no té la medalla d’Anna i si no se la posa quan els marxants i els contractistes
el conviden a dinar. De segur que el dia de les noces se la posarà…! I prou d’aquest coll! Que se’n
vagi al diable el senyor Lugin…!

»Pel que fa referència a la mare, tant és que risquis com que rasquis. Déu l’ha feta així. Però, i
Dúnia? Dúnetxka, Dúnetxka gentil, us conec prou bé! La darrera vegada que ens vam veure teníeu ja
vint anys i ja vaig comprendre el vostre caràcter. La mare escriu que “Dúnetxka pot suportar molt”.
Això, jo ho sabia ja dos anys i mig enrere i, d’aleshores ençà, durant dos anys i mig, no he parat
de pensar precisament en això, que Dúnia pot suportar molt. Si és possible suportar el senyor
Svidrigàilov amb totes les conseqüències, en efecte, pot suportar molt. I ara, junt amb la mare, s’
imaginen que es pot suportar el senyor Lugin, que així que féu coneixença amb elles, exposà la
teoria de l’avantatge de mullerar-se amb una noia pobra que hagi d’agrair quelcom al seu marit.
Suposem que sigui un home raonable, que se li “escapessin” aquests mots (encara que és possible que
no se li “escapessin”, sinó que es proposés aclarir les coses tot seguit); però, i Dúnia, i Dúnia?
Ves; ella el veu prou clar i sap prou bé que haurà de viure amb ell! Dúnia es conhortaria de pa
negre i aigua abans que vendre la seva ànima; la seva llibertat moral, no la donaria ni per tot el
Slesvig-Holstein. ¿Qui pot creure que ho cediria tot per la bona cara del senyor Lugin? No, la
Dúnia que jo coneixia no era així… i…, naturalment, segueix essent la mateixa, no ha canviat ni
mica…! És clar que era feixuc viure amb els Svidrigàilov! És clar que és feixuc, per dos-cents
rubles, passar-se la vida en doina d’una província a l’altra bo i fent d’institutriu; tanmateix sé
prou bé que la meva germana més aviat se n’aniria a treballar amb els negres en una plantació que
no pas enviliria la seva ànima i el seu sentit moral unint-se per sempre, per tal de treure’n un
profit personal, amb un home que no respecta i amb el qual no té res de comú. Àdhuc si el senyor
Lugin fos fet tot ell d’or pur o d’un brillant massís, per res del món ella no es conformaria a
esdevenir la seva amistançada legal! ¿Per què, doncs, ara s’hi conforma? On trobar-ne el desllorigad
or? La cosa és clara: per si mateixa, pel propi confort, àdhuc per salvar-se de la mort, no és
capaç, de vendre’s; per un altre, per consegüent, es ven! Es ven per persones que estima i respecta!
 Heus ací on rau el desllorigador! Es ven pel germà, per la mare! Tot ho ven! Si cal fins i tot el
sentit moral estem disposats a cedir: la llibertat, la tranquil·litat, àdhuc la consciència, tot,
tot ho portem al mercat. Què hi fa que la vida perdi tot sentit si els éssers amats són venturosos!
Ultra això, inventarem encara una casuística pròpia, prendrem l’exemple dels jesuïtes i, temporalmen
t, assolirem potser la tranquil·litat per mitjà del convenciment que tot va com ha d’anar, que hom
ho fa tot a fi de bé. Som fets així; tot és clar com la llum del sol, i no cal anar lluny per a
veure-ho, puix Rodion Romànovitx Raskòlnikov es troba a primer terme. Que no és així? ¿Què me’n
dieu, quan se’l pot fer benaurat, donar-li els mitjans de seguir els seus estudis universitaris,
associar-lo al despatx, assegurar-li l’esdevenidor? Qui sap!, potser acabarà i tot per enriquir-se,
per esdevenir un home honorable i respectable i acabar els seus dies essent una persona d’anomenada!
 I la mare? ¿Per què no sacrificar una tal filla per l’hereu, per Ròdia, per aquest Ròdia inapreciab
le? Feu-me la mercè de dir-me per quin motiu no es podria sacrificar tal filla per un minyó com
aquest! Oh, cors amables i injustos! Àdhuc és possible que al destí de Sònetxka no renuncieu!
Sònetxka, Sònetxka Marmelàdov. Sònetxka eterna mentre el món sigui món! ¿És que heu comprès ben bé
el sacrifici que prepareu? ¿És que tindreu prou forces per a acomplir-lo? És que val la pena de fer-
lo? És que és raonable? ¿Sabeu, per ventura, Dúnetxka, que el destí de Sònetxka no és pitjor que el
sacrifici amb el senyor Lugin?

»“Naturalment, ni per un cantó ni per l’altre no es pot pas dir que hi hagi amor”, escriu la mare.
I bé, si sense l’amor no hi pot haver tampoc respecte, sinó tot el contrari, el que hi ha és
aversió, menyspreu, repugnància, aleshores què? Aleshores resulta que el que cal és “servar la
condícia” No és així? Compreneu, compreneu, sí o no, el que vol dir aquesta condícia? No us feu
càrrec que la condícia de Lugin és la mateixa que la condícia de Sònetxka, i per no dir pitjor, més
vil, més baixa, ja que el que vós cerqueu, Dúnetxka, al capdavall, és un excés de confort, mentre
que, en el cas de Sònia, del que es tracta és d’evitar la mort de fam! “Una semblant condícia,
Dúnetxka, costa cara, costa cara!” I si després no us sentiu amb forces per a suportar-ho i ve el
penediment? Oh, aleshores quanta aflicció, quanta tristesa, quantes malediccions, quantes llàgrimes
ofegades, perquè vós no sou pas Marfa Petrovna! ¿I què serà aleshores de la mare? Ves, ara ja està
desassossegada, anguniosa; i quan ho vegi tot clar? I jo, què serà de mi…? Al capdavall, què és el
que us heu pensat de mi? El vostre sacrifici, no el vull, Dúnetxka, no el vull, mare! Això no serà
mentre jo visqui, no serà! No l’accepto!»

Tot d’una es repensà i va aturar-se:

«No serà? I què faràs per tal d’impedir que sigui? Ho prohibiràs? I quin dret tens a fer-ho? Què és
el que per la teva part pots prometre’ls per tal de tenir aquest dret? Consagrar-los tot el teu
destí, tot el teu esdevenidor, en acabar els estudis i trobar un bon càrrec? No és la primera
vegada que ho sentim, són les beceroles; però i ara, en aquest moment? És que ara hom ha de fer
quelcom, entens? I tu, què fas ara? Els espolies, puix que és dels cent rubles de la pensió, dels
senyors Svidrigàilov, que arrepleguen els diners per enviar-te’n. ¿Com els preservaràs dels
Svidrigàilov, d’Afanassi Ivànovitx Vakhruixin, milionari de l’esdevenidor, Zeus que disposes de
llur destí? D’ací a deu anys? D’ací a deu anys la mare té temps de tornar-se cega damunt els xals o
tal volta a força de llàgrimes; la fam la consumirà. I la germana? Has pensat en el que pot ésser
de ta germana d’ací a deu anys? Ho endevines?»

Així anava Raskòlnikov torturant i fiblant l’esperit amb una mena de voluptat, per mitjà d’aquestes
preguntes, les quals, val a dir-ho, no eren noves, sobtades, sinó velles, remotes, punyents. De
molt temps ençà l’anguniaven i li esberlaven el cor. De molt temps ençà germinava en ell, creixia,
s’amuntegava i darrerement assolia un grau de maduresa i de concentració la seva angoixa de suara,
que prenia la forma d’un problema estrafolari i fantàstic que li torturava el cor i el pensament i
que exigia una solució inajornable. La carta de la mare havia caigut damunt seu com un llamp. Era
evident que el que llavors calia no era limitar-se a una sofrença passiva, bo i pensant que el
problema era insoluble, sinó fer alguna cosa immediatament, sense perdre temps. Costi el que costi
cal decidir-se a fer una cosa o altra, o…

«O renunciar del tot a 1’existència! —exclamà tot d’una amb exaltació—, o acceptar submisament el
destí tal com és, d’una vegada per sempre, ofegar-ho tot dintre teu i renunciar a tot dret a obrar,
viure i amar!»

«Compreneu, compreneu, senyor meu, el que vol dir no tenir enlloc on dirigir-se? —afegí recordant
de cop i volta les paraules d’ahir de Marmelàdov—. Car hi ha moments en els quals cal absolutament
anar en un lloc o altre.»

De sobte s’estremí: el pensament que ahir s’havia ensenyorit d’ell penetrava de nou a la seva testa;
 s’estremí, però, no pas perquè aquest pensament s’hi hagués esmunyit, car sabia prou bé, prou
havia «pressentit» que forçosament penetraria i l’estava esperant. Llevat d’això, el pensament no
era el mateix d’ahir; la diferència, tanmateix, consistia en això: que, un mes enrere i àdhuc ahir
era només un somni, mentre que avui…, avui apareixia no com un somni, sinó sota un aspecte nou,
amenaçador i completament inconegut per ell; i d’això en tenia consciència…

El cervell martellejava i Raskòlnikov se sentí pres pel vertigen. Pegà una llambregada al seu
entorn, com si cerqués quelcom. Volia asseure’s i cercava un banc. En aquell moment es trobava al
bulevard de K…: el banc era al davant seu, a un centenar de passes. S’hi encaminà tan de pressa com
va poder, però pel camí s’esdevingué un fet que absorbí tota la seva atenció durant alguns minuts.
En veure el banc, remarcà que davant seu, a una vintena de passes, caminava una joveneta; de primer
antuvi no n’havia fet cabal, com no en feia de tots els objectes que fins aleshores havien passat
davant els seus ulls.

Més d’una vegada li havia succeït, per exemple, de no recordar-se dels indrets per on havia passat
per tornar-se’n a casa. Caminar així, sense esma, havia esdevingut en ell una habitud. En aquella
joveneta, però hi havia quelcom d’estrany, que es feia destacadís al primer cop d’ull. Per això de
mica en mica començà a fixar l’atenció en ella, a la primeria sense ganes, amb una mena de recança,
i després amb una intensitat creixent. Tot d’una l’abassegà l’afany d’explicar-se en què consistia
precisament l’estranyesa d’aquella noia. Era, evidentment una noia molt jove; malgrat el sol
atuïdor, anava amb la testa descoberta, sense ombrel·la, sense guants, i caminava balandrejant els
braços d’una manera grotesca. Portava una brusa de seda, posada, però, d’una manera estrafolària,
gairebé descordada del tot i que, al darrere, al començament mateix de la faldilla, era esquinçada;
li’n penjava un bocí com una llufa. El coll era embolcat per un mocador, que penjava, però, de
gairell. Afegim encara que la joveneta caminava amb pas insegur, ensopegant i fent esses. Aquest
encontre acabà per desvetllar tota l’atenció de Raskòlnikov. Atrapà la noia vora el banc; ella,
però, en arribar-hi, s’hi deixà caure en un extrem, recolzà el cap en el respatller i clogué els
ulls, com per reposar d’una excessiva fatiga. En esguardar-la de prop, endevinà tot seguit que
estava completament beguda. Era un espectacle que produïa una impressió estranya. Es preguntà àdhuc
si no s’equivocava. Davant d’ell es trobava el caparró juvenil d’una rosseta de setze anys, i fins
potser de quinze, amb una carona petita, gentil, però com colrada i amb senyals d’inflor. Pel que
es veia, la noia no tenia esment de res; col·locà una cama damunt l’altra en una forma tal que
permetia creure que no tenia plena consciència que es trobés al carrer.

Raskòlnikov no s’assegué i no se sentí amb forces per a seguir la seva via, sinó que, perplex,
restà palplantat davant d’ella. Al bulevard on es trobaven, que era sempre poc concorregut, ara, a
quarts de dues i amb una tal xafogor, no hi havia gairebé ningú. Aleshores, a unes quinze passes, s’
aturà un senyor que, pel que es veia, es delia per atansar-se a la joveneta amb un fi ben determinat
. Versemblantment, la seguia de lluny i l’havia aconseguida, i ara Raskòlnikov li era un destorb.
Li donà una llambregada rancuniosa, procurant, però, que Raskòlnikov no se n’adonés i esperà amb
impaciència que aquell lamentable espellifat li deixés el camp lliure. La cosa era clara. Aquell
senyor era un home d’una trentena d’anys, fornit, greixós, ple de salut, un veritable mató, llavis
rosats i bigoti, vestit elegantment. Raskòlnikov s’enfurismà.

Tot d’una se sentí esperonat pel desig d’ofendre fos com fos aquell fanfarró llampant, i, apartant-
se un moment de la noia, féu unes passes cap a ell:

—Ei, Svidrigàilov! Què se us ofereix? —cridà cloent els punys i rient amb els llavis torçats per la
ràbia.

—Què significa això? —preguntà amb duresa el fatxenda arrufant les celles i mostrant una mena de
sorpresa altívola.

—Toqueu el dos, ve’t aquí el que hi ha!

—Com goses, brètol…! —I féu un gest agressiu. Raskòlnikov es llançà damunt d’ell amb el puny clos
sense parar esment en el fet que el senyor fornit era capaç d’heure-se-les amb dos com ell; en
aquell instant, però, sentí que una mà ferma l’engrapava per darrere. Era un agent de policia.

—Què és això, senyors? Feu-me la mercè de no esbatussar-vos a la via pública. Què voleu? Qui sou? —
digué severament adreçant-se a Raskòlnikov i guaitant els seus parracs.

—El que vull? És de vós que tinc necessitat —cridà bo i agafant-lo pel braç—. Em dic Raskòlnikov,
exestudiant… I vós podeu saber-ho —digué al senyor—. Anem, anem, que us mostraré quelcom…

I sense deixar-li anar el braç el féu seguir fins al banc.

—Mireu, mireu, està completament beguda; anava pel bulevard; qui pot saber de quina mena de família
és?; no sembla, tanmateix, que sigui de les de l’ofici. El més probable és que l’han embriagada en
algun lloc, l’han enganyada… per primera vegada…, compreneu?, i després l’han aviada al carrer…
Fixeu-vos quin vestit més esquinçat, fixeu-vos com està posat: la cosa és clara, no s’ha vestit
ella mateixa, sinó que l’han vestida mans inexpertes, mans masculines. I ara doneu un cop d’ull a
aquest fatxenda, amb el qual volia esbatussar-me fa un moment i que veig per primera vegada. Pel
camí l’ha remarcada, ha vist que estava embriaga, ha observat la seva desesma i s’ha sentit colpit
per la fal·lera d’atansar-se a ella, d’apoderar-se’n, cosa fàcil en l’estat en què ella es troba, i
de conduir-la a un indret qualsevol… Que és així, no en tinc cap dubte, no m’equivoco. He vist com
l’observava i la seguia; jo, però, l’he destorbat i ara espera que me’n vagi. Pareu esment: ara s’
ha apartat una mica, com si volgués cargolar una cigarreta… ¿Què podem fer per no donar-la-hi? ¿Què
podem fer per a portar-la a casa?, digueu.

El policia ho comprengué tot immediatament. El senyor greixós no podia ésser més clar; restava la
noia. S’hi atansà per tal de guaitar-la més de prop i un tret de compassió sincera es dibuixà en el
seu rostre.

—Ah, quina llàstima, quina llàstima! —digué brandant el cap—. Però si és una criatura! L’han
enganyada, no hi ha dubte. Escolteu, senyoreta, on viviu? —proferí. La noia obrí els ulls cansats i
tèrbols, guaità sense comprendre els qui la interrogaven i, amb un gest, indicà que la deixessin en
pau.

Raskòlnikov forfollejà per les butxaques, es tragué vint copecs i digué:

—Escolteu, teniu, preneu un cotxe i feu-vos conduir a casa. Ah, si poguéssim saber l’adreça!

—Senyoreta, senyoreta —digué de nou el policia prenent els diners—, tot seguit prendré un cotxe i
jo mateix us acompanyaré a casa. On he de conduir-vos? Eh? On viviu?

—Oh, deixeu-me en pau! —balbucejà la noia.

—No està bé això, no està bé! És una vergonya, senyoreta, una vergonya! —I tornà a brandar el cap
amb una expressió de vergonya, de compassió i d’indignació alhora—. Què us en sembla? —digué
adreçant-se a Raskòlnikov i tornant a guaitar-lo de cap a peus. Raskòlnikov li produïa, evidentment,
 una impressió estranya. Tan espellifat i encara dóna diners!

—És que els heu trobats molt lluny d’aquí? —li preguntà.

—Ja us ho he dit. Caminava davant meu tot trampolejant, pel bulevard. Així que ha arribat al banc,
s’hi ha deixat caure.

—Senyor, mai no s’havia perdut tant la vergonya com ara! És encara una mocosa i, teniu, ja està
embriaga! I que l’han enganyada no hi ha dubte…! Mireu quin vestit més esquinçat…! Ah, fins a quin
extrem ha arribat la depravació en els nostres dies…! I potser és d’una família distingida vinguda
a menys…! N’hi ha moltes que un dia han tirat per mal cap. Es veu que és una noia fina, una
veritable damisel·la. —De nou s’inclinà per tal d’esguardar-la més de prop. Potser ell mateix tenia
filles com aquella, «fines», «veritables damisel·les», amb bones maneres…

—El primer de tot —digué Raskòlnikov— és no donar-la a aquest brètol! Es veu prou clar el que vol!
Mireu el tifa com no s’aparta d’ací per res del món.

Raskòlnikov parlava en veu alta i l’assenyalava amb el dit. Aquell escoltava i tingué l’intent d’
enfadar-se de nou, però es repensà i va limitar-se a una llambregada de menyspreu. Després s’apartà
unes deu passes més lluny i s’aturà novament.

—No donar-la-hi és cosa factible —respongué el policia consirosament—. N’hi hauria prou que ella
ens digués on hem d’acompanyar-la. Si no és així… Senyoreta, ei!, senyoreta —digué, tornant a
atansar-s’hi.

La joveneta tot d’una obrí els ulls de bat a bat, esguardà fixament com si comprengués el que
passava, s’aixecà del banc i se’n tornà pel cantó per on havia vingut.

—Uix! Desvergonyits! ¿És que em deixareu en pau d’una vegada? —balbucejà. Caminava com abans, de
pressa i trampolejant. El fatxenda la seguí, no deixant-la de vista i caminant, però, per l’altra
vorera.

—Assossegueu-vos, que no ho permetré —digué amb decisió l’agent bigotut, i es posà a seguir-los—.
Ah, quina depravació, quina depravació en els nostres dies! —repetí en veu alta tot sospirant.

En aquest moment, Raskòlnikov, talment picat per un fibló, cridà el policia:

—Ei, escolteu!

Aquell es girà.

—Deixeu-los anar! Què n’heu de fer vós? Que es diverteixi! Què us importa a vós?

El policia se’l mirava amb la boca oberta sense comprendre res. Raskòlnikov esclafí una riallada.

—Ah! —proferí l’agent fent un gest amb la mà i avançà en direcció a la noia i al fatxenda i prenent
Raskòlnikov per foll o per quelcom encara pitjor.

»Els meus vint copecs, però, se’ls ha emportats —barbotejà rancuniosament Raskòlnikov en restar sol—
. I bé, que en prengui d’ell, de diners, i la cosa s’acabarà aquí… Per quins set sous m’he emprès
jo la tasca d’ajudar-la? És que era jo qui havia de fer-ho? És que hi tinc dret?, i bé, que en
gaudeixin tots dos! Què n’he de fer jo? ¿Com ha estat que he gosat donar aquests vint copecs? És
que, per ventura, eren meus?»

Per bé que pronunciés aquestes estranyes paraules, sentia un gran pes al pit. S’assegué al banc
abandonat. Tenia el cap espès. Li costava pensar en alguna cosa en aquell moment. Desitjava perdre
els sentits, oblidar-ho tot i després deixondir-se i tornar a començar de cap i de nou.

—Pobra noia! —digué guaitant l’extrem del banc que havia restat buit—. En revenir, tot seran plors;
després la mare n’haurà esment, li pegarà i potser la llançarà al carrer amb ignomínia… Si no la
llança al carrer, no mancaran Dàries Fransovna per a flairar el que passa i la pobra noia començarà
a anar d’Herodes a Pilat… Després, l’hospital (sempre passa així amb les noies les mares de les
quals viuen molt honestament), i més tard, altre cop l’hospital…, el vi…, la taverna… L’hospital de
nou…, dos o tres anys després, feta una invàlida… Heus ací la fi de la seva vida a dinou o vint
anys…! És que no n’he vistes d’altres? I ¿com vingueren a parar així? Totes de la mateixa manera…
Uix! I què! Diuen que així ha d’ésser, que un percentatge determinat ha de seguir aquest camí…
Percentatge! De quines paraules més gentils hom se serveix, veritat? Apaivagadores, científiques.
Tan aviat hom ha dit «percentatge» ja no hi ha per què desassossegar-se. Si fos una altra paraula…,
aleshores hi hauria potser motiu per a desassossegar-se… A veure si Dúnetxka acaba també per caure
en un percentatge o altre d’aquests…

»Després de tot, on vaig? —pensà de sobte—. És estrany. Ves, per alguna cosa o altra he sortit de
casa. És en havent llegit la carta que he sortit… ah, sí, ara me’n recordo, anava a l’illa de
Vassíliev a veure Rasumikhin… Tanmateix, per què? ¿Per què m’ha vingut al cap precisament suara la
idea d’anar a veure Rasumikhin? És remarcable.»

S’admirava de si mateix. Rasumikhin era un dels seus excompanys d’Universitat. La cosa remarcable
és que Raskòlnikov, quan freqüentava la Universitat, no tenia gairebé cap company, era esquerp, no
visitava mai ningú i si rebia algú a casa era ben bé a contracor. Oi més, tothom havia acabat per
esquitllar-se d’ell. No participava en res, ni en les reunions, ni en les converses, ni en els
divertiments. Estudiava intensament, sense plànyer-se, i per això el respectaven, però ningú no l’
estimava. Era molt pobre, orgullós i poc comunicatiu, com si portés quelcom amagat en la seva ànima.
 Els seus companys tenien la sensació que els guaitava tots per damunt l’espatlla com a infants que
hagués avançat des del punt de mira del seu desenvolupament, del seu saber, de les seves conviccions
, i els interessos i conviccions dels quals considerés quelcom d’inferior. No sabia ben bé per què
amb l’únic que tenia amistat era amb Rasumikhin; amb ell era més comunicatiu, li parlava més a cor
obert. Cal dir, però, que amb Rasumikhin era impossible tenir altra mena de relacions. Era un minyó
extraordinàriament xiroi, comunicatiu i bo com el pa. Sota la seva senzillesa celava, tanmateix, la
profunditat i la dignitat. Els millors companys el comprenien i l’apreciaven. No tenia res de totxo,
 tot i que a vegades fos excessivament ximple. El seu exterior era expressiu. Era alt, esprimatxat,
anava sempre sense afaitar, tenia els cabells negres. En tot temps li plaïa armar esvalot i passar
per home de força. Una nit que es trobava junt amb altres companys, d’un sol cop havia tombat per
terra un guàrdia de dotze vertxkovs d’alçària. Era capaç de beure sense parar; però podia no beure
gens ni gota. A vegades portava les seves facècies fins al darrer extrem; era capaç, però, de no
fer-ne cap. Llevat d’això, Rasumikhin era remarcable pel fet que qualsevol fracàs el deixava
completament fred i que cap circumstància, per desagradable que fos, no semblava causar-li cap mena
de depressió. Podia viure ni que fos dalt d’una teulada, sofrir una fam de llop i un fred desusat.
Era molt pobre i se sostenia tot sol, procurant-se recursos per mitjà de tota mena de feines. Era,
en general, molt expeditiu. En certa avinentesa, es passà tot l’hivern sense escalfar la cambra;
tanmateix, afirmava que no hi havia res de tan agradós, ja que quan fa fred es dorm millor. Ara es
veia obligat a deixar la Universitat un quant temps i es consagrava amb totes les seves forces a
millorar la situació en què es trobava per tal de poder seguir els seus estudis.

Ja feia quatre mesos que Raskòlnikov no havia estat a casa d’ell i fins i tot havia oblidat on
vivia. Dos mesos enrere es trobaren pel carrer, però Raskòlnikov girà el cap i àdhuc passà a l’
altre costat per tal que ell no el remarqués. Rasumikhin el veié i, no desitjant incomodar el seu
amic, passà, tanmateix, de llarg.





V


«En efecte, no fa gaire tenia la intenció de demanar a Rasumikhin que em cerqués alguna lliçó o
qualsevol altra feina… —pensà Raskòlnikov—. En què pot, però, ajudar-me ara? Suposem que em troba
lliçons, suposem fins i tot que es parteix amb mi el darrer copec, si és que li’n resta cap, i que
em puc comprar unes botes i vestir-me una mica millor per anar a donar lliçons… Hm… i després? Què
puc fer amb quatre diners? És això el que em cal? A dir la veritat, és ridícul que vagi a veure
Rasumikhin.»

La questió de saber per què s’encaminava suara a casa de Rasumikhin l’inquietava més del que ell
mateix s’imaginava; amb desassossec cercava el sentit d’aquest pas completament ordinari.

«¿És que, per ventura, volia endegar les coses amb l’ajut exclusiu de Raskòlnikov i que, fora de
Rasumikhin, no hi ha cap més sortida?», es preguntava perplex.

Seguí pensant i eixugant-se el front, i, cosa estranya, inopinadament, tot d’una i gairebé com una
cosa natural li vingué al cap una idea estrafolària.

«Hm… a casa de Rasumikhin —forfollejà de cop i volta del tot assossegat, com si hagués arribat a
una solució definitiva—, naturalment que hi aniré a casa de Rasumikhin…; però no pas ara…, hi aniré…
 l’endemà d’“allò”, aleshores que “allò” estarà llest i quan tot anirà per nous viaranys…»

I, de sobte, es repensà.

«L’endemà d’“allò” —exclamà amb un esgarip bo i aixecant-se del banc d’una revolada—, però, és que “
allò” serà un fet? És que, en efecte, “serà”?»

I, apartant-se del banc, es posà a caminar ràpidament, gairebé corrent; volia tornar-se’n enrere;
però, tot d’una, la idea de tornar a casa li produí una terrible repugnància: era precisament en
aquell racó, en aquell catau horrible, que tots aquests plans havien madurat feia més d’un mes, i
per això es posà a caminar a l’atzar, sense direcció fixa.

El tremolor nerviós que s’havia ensenyorit d’ell es transformava en febrós; sentí esgarrifances per
tot el cos i, malgrat la xafogor, experimentava una sensació de fred. Fent un esforç, gairebé
inconscientment, però obeint a una mena de necessitat interior, començà a fitar tots els objectes
que se li presentaven al davant, com si cerqués de distreure’s; no aconseguia, tanmateix, el fi que
es proposava i, per un instant, s’abismà en un capteniment consirós. Quan, estremint-se, alçà el
cap i donà una llambregada al seu entorn, oblidà tot allò en què un moment abans pensava i fins i
tot l’indret on era i per on caminava. D’aquesta manera recorregué tota l’illa de Vassíliev, eixí
al Petit Neva, travessà el pont i se’n tornà a l’illa. La verdor i l’aire fresc plagueren de primer
antuvi al seu esguard las, habituat a la pols ciutadana i a les cases enormes que l’atuïen i l’
ofegaven. Allí no hi havia ni xafogor, ni fetors, ni tavernes. Tanmateix, aquestes noves i plaents
sensacions no tardaren a esdevenir punyents i irritants. Adesiara s’aturava davant una caseta
ornada de verdor, esguardava el tancat, mirava al lluny, en els balcons i terrasses, dones elegants
i brivalls que corrien pel jardí. L’atreien assenyaladament les flors, que mirava durant més bona
estona que tota altra cosa. S’encreuava també amb cotxes luxosos, amb genets d’un i altre sexe, els
seguia amb una mirada encuriosida per a oblidar-los abans que es fessin escàpols als seus ulls. Una
de les vegades s’aturà i comptà els diners: li restaven trenta copecs. «Vint copecs al policia,
tres a la Nastàssia per a la carta; resulta, doncs, que als Marmelàdov vaig donar-los ahir quaranta-
set o cinquanta copecs», pensà; però aviat oblidà fins i tot per quin fi s’havia tret els diners de
la butxaca. Se’n recordà en passar per davant una tavernota on es podia menjar i en adonar-se que
tenia gana. Entrà a la taverna, begué un gotet d’aiguardent, prengué un pastís farcit d’una cosa
indefinible, que acabà de menjar-se bo i caminant. Com que feia temps que no bevia aiguardent, tot
i que n’hagués begut només un gotet, els seus efectes es feren sentir tot seguit. Les cames
esdevingueren feixugues i començà a sentir la pruïja de dormir. S’encaminà cap a casa; tanmateix,
en arribar a l’illa de Petrov, s’aturà tot retut, s’apartà del camí, per tal d’endinsar-se en unes
garrigues, on caigué damunt l’herba, i s’adormí immediatament com un soc.

En estat malaltís, els somnis es fan sovint destacadissos per llur relleu, la claredat i la
semblança llurs amb la realitat. El somni adopta a vegades formes monstruoses; però les circumstànci
es i el procés de tota la representació apareixen, malgrat això, tan versemblants i amb uns detalls
tan subtils, tan inesperats, tan en harmonia des del punt de mira artístic amb el conjunt del
quadre, que, en estat de vetlla, hom ni tan sols podria imaginar-se’ls, encara que fos un artista
com Puixkin o com Turguenev. Aquests somnis malaltissos es recorden sempre durant llarg temps i
produeixen una forta impressió en l’organisme ja desguitarrat i excitat de l’home.

El somni de Raskòlnikov fou terrible. Somià la seva infantesa, aleshores que es trobava encara a la
vileta nadiua. Té set anys i, cap al tard d’un dia de festa, es passeja pels afores amb el seu pare.
 El dia era gris, asfixiant, l’indret on es trobava absolutament igual al record que en tenia; en
el record apareixia fins i tot més esborrat que no pas ara en el somni. La vila s’estén davant els
ulls, oberta a tots els vents, ni un arbre al seu entorn; en la llunyania, a l’extrem mateix del
cel, la taca fosca d’un bosquet. A poques passes de l’última tanca de la vila hi ha una taverna,
una gran taverna que li produïa sempre una impressió desagradable i fins i tot basardosa en el
temps que, passejant amb el seu pare, hi passava pel davant. Estava sempre curulla de gent que
armava xivarri, reia sorollosament, flastomava, cantava d’una manera horrible i amb veu enrogallada
i, sovint, anava a plantofades. Pels encontorns de la taverna rodaven sempre embriacs i homes de
cara patibulària… En topar-se amb ells, Raskòlnikov es redossava estretament contra el seu pare i
tremolava de cap a peus. El camí que hi havia prop de la taverna, sempre ple d’una pols negra, s’
estenia zigzaguejant més enllà d’aquesta i, a unes tres-centes passes, decantava a la dreta en
direcció al cementiri. Al mig del cementiri hi havia una església de pedra, coronada d’una cúpula
verda, a la qual anava dues vegades l’any junt amb el pare i la mare per tal d’oir la missa en
sufragi de l’ànima de l’àvia, morta ja feia temps, i que no havia vist mai. En aquesta avinentesa,
portaven sempre un pastís fet d’arròs, de sucre i de panses amb una creu al mig. Raskòlnikov
estimava aquesta església, les seves velles imatges i el seu rector ancià amb la testa tremolosa. A
la vora de la tomba de l’àvia, coberta per una llosana, hi havia també la del germà petit, mort als
sis mesos, i del qual, no havent-lo tampoc conegut, no es podia recordar; li havien dit, però, que
havia tingut un germà petit, i ell, cada vegada que visitava el cementiri, pregava religiosament i
respectuosament davant la tomba, inclinant-se fins a terra, i la besava. Vet ací, doncs, que somia
que va pel camí del cementiri junt amb el seu pare i que passen per davant la taverna. Raskòlnikov
estreny la mà del seu pare i pega una llambregada a l’interior de la taverna. Una circumstància
particular atreu la seva atenció: pel que es veu, s’està celebrant una festa; la taverna és plena
de dones despullades, acompanyades dels seus marits i de tota mena de patoleia. Tots estan embriacs,
 canten cançons i, a la vora de la taverna, hi ha parat un carro, però un carro estrany, un d’
aquests carrots als quals són junyits cavalls de càrrega i que serveixen per a traginar mercaderies
i barrals de vi. Li havia plagut sempre de guaitar aquests cavalls de llarga crinera i cames
gruixudes que caminen pausadament, amb pas mesurat, i traginen veritables muntanyes sense donar cap
mena de senyal de fatiga, com si els fos més lleuger caminar amb càrrega que no pas sense. Ara,
però, cosa estranya, al carro enorme hi havia junyit un rossí de pagès, petit, magre, grisenc, un d’
aquells rossins que ell havia vist sovint carregats de llenya o de fenc encallar-se al camí fangós
o a les roderes mentre que els pagesos li peguen, dolorosament, amb la tralla, al morro, als ulls,
espectacle que el punyia sempre en tanta de manera que les llàgrimes li escapaven i la mare l’
apartava de la finestra.

Tot d’una es produí un gran aldarull. Surten de la taverna cridant i cantant, amb guitarres, uns
mugics grandassots, embriacs com unes sopes, amb camises vermelles i blaves i gecs de pell de moltó
penjats a les espatlles. «Asseieu-vos, asseieu-vos tots —cridà un d’ells tot jovenot encara, amb
clatell gruixut i cara embotornada i vermella com una pastanaga—, us portaré a tots, asseieu-vos!»
però, com a resposta, esclafeixen riallades i exclamacions:

—Fuig, home, i què ens ha de portar aquest rossí de mala mort!

—Per l’amor de Déu, Míkolka, ¿és que, per ventura, no te’n falta un bull? A qui se li acut de
junyir aquest rossí a un carro com aquest?

—Amics meus, em jugo el que vulgueu que la pobra bèstia no té pas menys de vint anys!

—Asseieu-vos, us portaré tots! —tornà a cridar Míkolka, saltant primer que els altres al carro,
prenent la brida i posant-se dret al braç del vehicle—. Ja fa temps que vaig comprar-lo a Màtviei —
cridà del carro estant— i seguir fent-li la vida us dono paraula que em fa mal al cor. No em
costaria gens de matar-lo, ja que no es guanya el pa que es menja. Us dic que us assegueu! Al galop
anirem! Al galop! —I, bo i dient això, agafà la tralla preparant-se amb voluptat a fuetejar l’
animal.

—Asseieu-vos, asseieu-vos! —Ressonen crits i rialles—. Sents el que diu? Que anirem al galop!

—Deu fer ja deu anys que no hi va, al galop!

—No el planyis, minyó, no el planyis, fes-li sentir la tralla.

—Fueteja’l!

Tothom va enfilant-se al carro de Míkolka entre riallades i facècies. Ja són sis a dalt, però
encara n’hi caben. S’emporten una dona grassa i roja, vestida amb un vestit vermell de cotó, amb
còfia i esclops, que trenca nous amb les dents i riu. La munió riu també a desdir. A dir veritat,
no n’hi ha per a menys si hom s’imagina que aquest mort de rossí, carregat en tanta de manera, s’ha
de posar a galopar.

Dos dels galifardeus del carro prenen cadascun una tralla per ajudar Míkolka. Ressona un «arri!»,
el rossí estira amb totes les seves forces, però no sols no arrenca el galop, sinó que amb prou
feines pot avançar al pas, mou les potes amb penes i treballs, esbufega, s’encorba sota les
fuetades que de les tres xurriaques li cauen al damunt a raig. Al carro, les riallades esdevenen
més i més sorolloses. Míkolka, però s’enfurieja, i, convençut que el rossí ha d’arrencar al galop,
el fueteja rabiosament amb una fúria redoblada.

—Deixeu-me muntar a mi —crida, com gaudint per endavant del plaer, un dels minyons de la colla.

—Puja! Asseieu-vos tots! —crida Míkolka—. No es quedarà ningú a terra! Arri! —i fueteja, fueteja
amb cega exasperació.

—Papà, papà —crida Raskòlnikov al seu pare— papà, què fan? Papà, quina manera de pegar la pobra
bèstia!

—Anem, anem! —diu el pare—; estan embriacs i es diverteixen, els beneits; anem, no te’ls miris —i
vol emportar-se’l; ell, però, se li escapa de la mà i, sense saber el que es fa, es posa a córrer
cap al rossí. L’estat de la pobra bèstia és llastimós: bleixa, s’atura, torna a estirar, gairebé
cau.

—Haig de matar-lo a fuetades! —baladreja Míkolka—. Et mataré!

—És que no tens por de Déu, condemnat? —crida un vell de la colla.

—On s’és vist de fer traginar una càrrega semblant a una bèstia com aquesta! —afegeix un altre.

—I què! És meu i en faig el que em dóna la gana! Asseieu-vos! Vull que vagi al trot de tortes o de
mortes!

Tot d’una esclafeixen riallades sonores que ho cobreixen tot; el rossí, no podent resistir els cops
continuats i sense força per a avançar, es posa a reguitnar. Ni el vell no es pogué aguantar un
somrís. I no n’hi havia per a menys: un rossí tan atrotinat i encara reguitna!

Uns altres dos talossos de la colla agafen cadascú un fuet i corren cap a la pobra bèstia per tal
de fuetejar-la pels costats.

—Fueteja’l al morro, als ulls! —crida Míkolka.

—Cantem, amics! —fa una veu del carro estant—. Ressona una cançó grollera, acompanyada de cops
damunt les fustes, de xiulets. La dona segueix trencant nous amb les dents i somriu.

…Raskòlnikov corre a la vora del rossí, li passa al davant, veu com el fuetegen als ulls, al bell
mig dels ulls! Ell plora. El cor se li estreny. Les llàgrimes li salten a dolls. Un dels fuetejadors
 li dóna una xurriacada a la cara. Ell, però, no se’n sent, es desespera, crida, es llança prop del
vell de barba blanca que branda el cap en senyal de reprovació. Una dona l’agafa pel braç i se’l
vol emportar; ell, però, se’n desfà d’una revolada i torna a córrer cap al rossí. Aquest es troba a
les darreres extremituds, però es posa un altre cop a reguitnar.

—Que els dimonis se t’emportin! —braola enfuriejat Míkolka—. Llença el fuet, s’acota i treu del
fons del carro un semaler llarg i gruixut, l’engrapa pel capdavall amb les dues mans i el branda
amb força damunt la bèstia.

—L’esclafarà! —criden de tots costats.

—El matarà!

—És meu i prou! —vocifera Míkolka bo i deixant caure el semaler amb totes les seves forces. Ressona
un cop sord.

—Pega-li, pega-li! Per què t’has parat? —fan algunes veus.

I Míkolka torna a brandar el semaler i l’etziba amb totes les seves forces damunt l’espinada del
malaurat animal. Al pobric, li flaquegen les potes del darrere, però fa un bot i estira fent
esforços de flaquesa per tal de poder arrencar; sis fuets l’assoten de tots costats i el semaler es
torna a alçar per caure una tercera, una quarta vegada, rítmicament, amb tota la força. Míkolka
està enfuriejat, perquè no pot matar-lo d’un sol cop.

—Té set vides com els gats —criden.

—Ara caurà sense remei! Li ha arribat l’hora! —fa un dels espectadors.

—El que caldria fóra una destral per a rematar-lo d’una vegada —profereix un tercer.

—Reïra de Déu! Aparteu-vos! —braola Míkolka amb una mena de frenesí, llença el semaler, s’acota i
treu del fons del carro una barra de ferro—. Atenció! —crida, i amb totes les seves forces venta
una trompada al pobre rossí. Ressona un cop, el rossí trampoleja, cau de genolls, prova d’estirar,
però una altra trompada etzibada amb tota la força damunt l’espinada el fa caure a terra, com si li
haguessin tallat les quatre potes d’un sol cop.

—Remateu-lo! —baladreja Míkolka, i, enfollit, salta fora del carro. Uns quants galifardeus,
vermells i embriacs, engrapen el que els ve a mà, fuets, vergues, el semaler, i corren cap a la
pobra bèstia agonitzant. Míkolka es posa en un dels costats i comença a donar cops de barra de
ferro damunt l’esquena. El rossí allarga el morro, respira pesadament i mor…

—Ja està ben llest! —criden.

—La culpa és seva: per què no ha volgut anar al galop?

—És meu i prou! —baladreja Míkolka amb la barra de ferro a la mà, els ulls injectats de sang i amb
una expressió com si li dolgués de no poder seguir pegant.

—Es veu ben bé que no creus ni en Déu ni en el diable! —exclamen ja moltes veus.

El pobre noi, mentrestant, no sap el que es fa… Amb un esgarip s’obre pas entre la munió, cap al
rossí, pren la testa morta i sangonosa i la besa als ulls, als llavis… Després, de sobte, s’alça d’
una revolada i, amb els punys closos, es llança damunt de Míkolka. En aquest moment, el pare, que
corria al seu encalç ja feia estona, l’engrapa i se l’emporta.

—Anem, anem —li diu—, anem-nos-en a casa!

—Papà, papà! Per què, per què… han matat la pobra bèstia! —diu entre sanglots, però la veu se li
ennuega i les paraules flueixen a crits del seu pit oprès.

—Estan embriacs, es diverteixen, anem! Que s’ho endeguin ells! —diu el pare.

Ell s’aferra al seu pare, però el pit se li estreny, se li estreny. Fa un esforç per respirar, per
cridar, i es deixondeix.

Es deixondí tot amarat de suor, els cabells humits bleixant, i es redreçà corprès d’horror.

—Grat sia a Déu, és només un somni —digué asseient-se sota un arbre i respirant profundament—. Però,
 què significa això? És que m’ha començat la febre? Quin somni més horrible!

Se sentia tot capolat, amb l’esperit tèrbol i obscur. Es recolzà damunt els genolls i s’agafà la
testa amb les mans.

—Déu meu! —exclamà—. Per ventura, seré capaç en efecte, d’agafar una destral, donar-li cops al cap,
esberlar-li el crani…, relliscar per la sang llefiscosa i tèbia, rebentar el pany, robar i tremolar,
 amagar-me tot xop de sang… amb una destral… Senyor, Senyor! Per ventura, és possible?

Bo i dient això, tremolava com la fulla a l’arbre.

—Però, què és el que em passa? —prosseguí amb una exclamació que traduïa una mena d’estupor profund—
. ¿És que, per ventura, no ho sabia, que no podria resistir-ho? I si és així, per què m’he torturat
fins ara? Ves, ahir, ahir mateix, llavors que vaig anar a fer aquella… «prova», vaig comprendre-ho
perfectament, que no ho resistiria… Què vinc, doncs, a treure cap? Per què he dubtat fins ara? Era
ahir, ahir, que, en sortir de l’escala, jo mateix vaig dir-me que tot això era vil, repugnant, baix…
 que la sola idea d’«això» em produïa nàusea i m’omplia d’horror… No, no ho resistiré! Suposem que
fins i tot no tinc cap dubte que tot allò que he decidit durant aquest mes és clar com el dia,
precís com l’aritmètica. Senyor! I què hi fa si, tanmateix, no ho resistiré! Car, no ho resistiré,
no ho resistiré…! Per què, per què, doncs, fins ara…

S’aixecà, esguardà amb estranyesa al seu entorn, com esbalaït que hagués vingut ací, i menà els
seus passos cap al pont de T… Estava pàl·lid, els ulls li cremaven, experimentava un decandiment
general. Tanmateix, respirà alleugerit. Tenia la sensació d’haver-se deslliurat de la terrible
càrrega que l’oprimia feia tant de temps i la pau es féu tot d’un plegat en el seu esperit. «Senyor!
 —implorava—, mostra’m el meu camí i abjuraré aquest… somni maleït!»

En travessar el pont, contemplà plàcidament el Neva, la posta de sol flamejant. Malgrat la seva
feblesa, ni tan sols s’adonava que estigués cansat. Hom diria que el tumor que madurava en el seu
cor durant un mes havia rebentat tot d’una. Llibertat, llibertat! Ara s’ha alliberat del sortilegi,
de l’encantament, de la fascinació!

Temps després, en recordar, minut per minut, punt per punt, detall per detall, tot allò viscut per
ell en aquells dies, l’astorava fins a la superstició una circumstància que tot i no tenir per ella
mateixa res d’extraordinari se li apareixia com una mena de fat borrós. Heu-vos-la ací. De cap de
les maneres no podia comprendre ni explicar-se per quina raó, trobant-se, com es trobava, atuït de
lassitud, en lloc de tornar-se’n a casa pel camí més dret i més curt, havia passat, sense tenir-ne
cap necessitat, per la plaça del Mercat del Fenc. La marrada, bé que no fos gran, era evidentment
inútil. Naturalment, li havia succeït a dotzenes de vegades de tornar-se’n a casa sense recordar-se
dels carrers per on havia passat. Tanmateix, es preguntava sempre, ¿per què un encontre tan decisiu
i, ensems, tan excepcionalment casual, a la plaça del Mercat del Fenc, per la qual no tenia cap
necessitat de passar, s’havia escaigut precisament en una hora, en un moment de la seva vida, en un
estat del seu esperit i en les úniques circumstàncies en què podia causar l’efecte més decisiu i
més definitiu en el seu destí? Hom diria que l’esperava allí deliberadament.

Eren prop de les nou quan travessà la plaça. Els venedors tancaven les botigues o retiraven les
mercaderies de les parades i, el mateix que els compradors, se’n tornaven a casa. A la vora de les
cerveseries i de les tavernes situades als pisos inferiors dels patis pudents de la plaça,
formiguejaven tota mena de botiguers, traficants i gent esparracada. A Raskòlnikov, aquells indrets
li plaïen particularment, igual que els carrerons adjacents quan rodava sense esma pels carrers.
Ningú no parava esment en els seus parracs i podia anar vestit fos com fos sense que ningú se n’
estranyés. A l’entrada mateixa del carreró de K…, a la cantonada, un home i una dona, la seva
muller, mercadejaven, en dues parades, diversos articles: fils, cintes, mocadors d’indiana, etc. Es
disposaven també a plegar, però s’havien endarrerit una mica conversant amb una coneguda que s’
havia atansat feia poc a la parada. La coneguda era Lisabeta Ivànovna, o senzillament, com tothom l’
anomenava, Lisabeta, la germana petita d’aquella mateixa vella usurera Alena Ivànovna, que
Raskòlnikov havia anat a veure ahir per tal d’empenyorar el rellotge i fer la «prova»… Ja feia
temps que havia sentit a parlar d’aquesta Lisabeta i ella àdhuc el coneixia poc o molt. Era una
soltera de trenta-cinc anys, alta, malgirbada, temorega i humil, gairebé idiota, esclavitzada
completament per la seva germana, per la qual treballava nit i dia, tremolant en la seva presència
i suportant-li-ho tot, fins els cops. S’estava dreta, en actitud consirosa, davant l’home i la dona,
 amb un farcell a la mà, i els escoltava atentament. Els venedors parlaven xardorosament. En
albirar-la, una sensació estranya, semblant a l’estupefacció pregona, corprengué Raskòlnikov, tot i
que tal encontre no tingués res d’extraordinari.

—El que cal, Lisabeta Ivànovna, és que decidiu vós mateixa —deia l’home en veu alta—. Veniu demà, a
quarts de set. Ells també hi seran.

—Demà? —digué pensívola i amb una mena de recança Lisabeta, com no acabant-se de decidir.

—Ja us ha ficat ben bé la por al cos Alena Ivànovna! —digué amb veu esquerdada la muller del
marxant, que era una dona que no tenia pèls a la llengua—. Us miro i el que veig és que sou com una
criatura. Ha pres el pòndol de tot, no us té per res, encara que no us sigui germana de sang.

—Ara no li digueu res, a Alena Ivànovna —interrompé el marit—. Heus ací el meu consell. Veniu a
casa nostra sense pensar-vos-hi més i parlarem de tot. L’afer és avantatjós. Després, la germana
mateixa ho veurà.

—I quan es pot venir?

—Demà a quarts de set. Els altres també vindran. Decidiu-vos vós mateixa.

—Prendrem el te —afegí la muller.

—Està bé —forfollejà Lisabeta sense deixar el seu capteniment consirós i anant-se’n no ben decidida
del tot.

En aquell moment Raskòlnikov passava i no sentí res més. Passà silenciosament, sense ésser vist i
procurant no perdre ni un mot. La seva estranyesa de la primeria havia esdevingut de mica en mica
horror. Un calfred li recorregué l’espinada. De sobte, d’una manera del tot inesperada, havia
tingut esment que l’endemà, a les set del vespre, Lisabeta, la germana de la vella, i l’única
persona que vivia amb ella, no seria a casa i que, per tant, la vella, a les set del vespre,
estaria sola.

Es trobava a poques passes de casa seva, on entrà com un condemnat a mort. No pensava res i era
àdhuc absolutament incapaç de pensar. Tingué, però, tot d’una, la sensació neta que la facultat de
pensar era absent, que tota voluntat s’havia exhaurit i que tot estava resolt d’una manera
definitiva.

Naturalment, àdhuc si hagués hagut d’esperar anys enters l’avinentesa favorable, no se n’hauria
presentat de millor que la que tot d’una se li oferia. Ça com lla, hauria estat difícil assabentar-
se a la vetlla, d’una manera certa, amb gran exactitud i amb el mínim de risc, sense preguntes ni
recerques perilloses, que l’endemà a tal hora, la vella tal, contra la qual hom prepara una
malifeta, serà a casa completament sola.





VI


Temps després, Raskòlnikov va saber casualment per què el marxant i la seva muller havien convidat
Lisabeta a anar a casa d’ells. La cosa era completament ordinària i no tenia en ella mateixa res de
particular. Una família arribada de poc, i que es trobava a la misèria, venia diversos objectes,
assenyaladament peces de roba femenines. Vist que vendre-ho al mercat era poc avantatjós, cercaren
algun marxant particular. Lisabeta es dedicava precisament a aquesta mena d’afers: feia comissions,
s’encarregava de comprar i vendre; tenia una gran pràctica, era molt honrada i fixava sempre l’
últim preu: si en deia un ja hi podíeu pujar de peus. En general, parlava poc i, com ja ha estat
dit era humil i temorega.

Raskòlnikov, però, durant els darrers temps, s’havia tornat supersticiós. Fins molt de temps
després, les romanalles de superstició persistien en ell d’una manera gairebé inesborrable. Es
decantava a veure en tot aquest afer quelcom d’estrany, de misteriós, la presència d’influències i
de coincidències singulars. L’hivern anterior, un estudiant conegut seu, Pakòriev, que se n’anava a
Khàrkov, durant una conversa li havia indicat l’adreça de la vella Alena Ivànovna per si tenia
necessitat d’empenyorar el que fos. Durant molt de temps no hi anà puix que tenia lliçons i s’
endegava com podia. Un mes i mig enrere es recordà de l’adreça; tenia dos objectes empenyorables:
un vell rellotge d’argent del seu pare i un petit anell d’or amb tres pedres vermelles que, en
acomiadar-lo, li havia donat la seva germana com a record. Decidí portar-hi l’anell. Se n’anà,
doncs, a casa de la vella i, al primer cop d’ull, tot i que no en sabés res de particular,
experimentà per ella una sensació de repugnància invencible.

Rebé dos «bitllets» i, pel camí de retorn, entrà en un bar de mala mort. Demanà te, s’assegué i se
submergí en pensaments pregons. Una idea estrafolària s’anava obrint pas en el seu cervell com el
poll surt de l’ou.

A la vora d’ell, gairebé tocant-lo, en una altra banda, seia un estudiant que no coneixia i que no
recordava haver vist mai, i un jove oficial. Havien jugat una partida de billar i prenien te. Tot d’
una sentí que l’estudiant parlava a l’oficial de la usurera Alena Ivànovna i que li donava la seva
adreça. Això li semblà ja estrany a Raskòlnikov; ves, ell tot just n’havia vingut i vet ací que
parlaven d’ella allí mateix! Naturalment, era una casualitat; ell, però, no es pot desprendre d’una
impressió completament extraordinària i, talment fet a dretes, hi ha algú que ve a ajudar-lo. L’
estudiant, tot d’un plegat, es posa a comunicar al seu company tota mena de detalls sobre aquesta
Alena Ivànovna.

—Et pot procurar diners sempre que els necessitis —deia—. És rica com un jueu; et pot donar d’un
cop cinc mil rubles i tampoc no li fa res que hom li porti a empenyorar foteses de quatre quartos.
Molts dels nostres hi han anat. Això sí, és una mala pua… —I començà a contar les fetes d’ella,
explicant que era dolenta i capriciosa i que n’hi havia prou amb retardar d’un dia per a perdre l’
objecte empenyorat. Paga la quarta part, i menys i tot, del cost de l’objecte i cobra interessos
del cinc i del set per cent per mes, etcètera, etcètera.

L’estudiant seguí parlant, i, ultra tot això, contà que la vella té una germana, Lisabeta, a la
qual, aquella, petita i neulida, pega cada dos per tres i la manté en un esclavatge complet, com
una criatura petita, mentre que Lisabeta té una alçària de vuit vertxkov pel cap baix.

—Aquesta sí que és també un fenomen! —exclamà l’estudiant i esclafí el riure.

Seguiren parlant de Lisabeta. L’estudiant contava tot allò que es referia a ella amb una mena de
delectança particular i sense parar de riure. L’oficial escoltava amb molt d’interès i pregà a l’
estudiant d’enviar-li aquesta Lisabeta per tal que li recosís la roba. Raskòlnikov no deixà caure
ni un sol mot i s’assabentà de tot el que li convenia. Lisabeta era la germana (filla d’una altra
mare) de la vella i tenia ja trenta-cinc anys. Treballava nit i dia com un escarràs per a la seva
germana; feia la cuina i servia de bugadera i, a més d’això, cosia per als altres, es llogava àdhuc
per fregar terres i ho donava tot a la seva germana. Es guardava prou de prendre cap encàrrec o de
fer una feina qualsevol sense l’autorització de la vella. La vella havia fet ja testament, i
Lisabeta sabia que tret dels béns mobles, cadires i altres bagatel·les, no li deixava ni una
engruna; els diners havien d’anar a raure en un monestir de la província de N…, en sufragi de la
seva ànima. Lisabeta era fadrina, desmanegada, d’estatura extremament elevada, amb unes cames
llargues i tortes; portava sempre unes sabates totes guerxes i anava habitualment molt neta. Del
que s’estranyava i reia l’estudiant era que Lisabeta cada dos per tres estigués prenyada…

—Però, com pot ser, si tu mateix dius que és un monstre? —remarcà l’oficial.

—Què et diré! És bruna, bruna; es diria que va disfressada de soldat i, tanmateix, no té res de
monstre. El seu rostre i els seus ulls tenen una expressió tan agradosa de bondat! El fet és que
agrada a molts homes. És tan quieta, tan dolça, tan pacient! No et fa mai la contra, mai! I té un
somrís molt, molt gentil!

—Pel que es veu, a tu també t’agrada! —digué rient l’oficial.

—Pel que té d’estranya. No, ten compte el que et dic. El que és aquesta vella maleïda, jo la
mataria i robaria, i pots estar segur que no en tindria cap remordiment de consciència —afegí
xardorosament l’estudiant.

L’oficial esclafí el riure novament i Raskòlnikov s’estremí. Que era estrany tot això!

—Permet-me que, seriosament, et faci una pregunta —seguí dient l’estudiant engrescant-se—. Ara,
naturalment, he dit una plasenteria. Fixa’t, però: d’una banda, una vellota malalta, nícia, sense
cervell, insignificant, roïna, que no sols no és útil per a ningú, sinó que més aviat és perniciosa,
 que ella mateixa no sap per què viu i que, després de tot, demà es morirà de mort natural.
Comprens? Comprens?

—I bé, comprenc —digué l’oficial fitant el seu company.

—Segueix escoltant-me. D’altra banda, força joves i fresques que es perden endebades per manca de
sosteniment, i això a milers, pertot arreu! Cent, mil bones obres que hom pot emprendre i perfeccion
ar amb els diners que la vella destina al monestir! Centenars, tal volta milers d’existències que
poden posar-se en camí; dotzenes de famílies salvades de la misèria, de la ruïna, de la depravació,
dels hospitals veneris, i tot això amb els seus diners. Mata-la i pren-li els diners per tal de
poder-te consagrar amb ells al servei de tota la humanitat i a la causa general. Què te’n sembla: ¿
és que milers de bones obres no poden, per ventura, esborrar un crim de no res? Per una vida,
milers de vides salvades de la podridura i de la descomposició. Una mort, i, en canvi, cent vides:
és l’aritmètica més elemental! I, ultra això, ¿quina valor té en les balances de la vida aquesta
vellota tísica, beneita i roïna? No pas més que la vida d’un poll, d’un escarabat, i encara menys,
puix que la vellota és perniciosa. Està corcant una altra vida; és el mal. Fa poc, anà d’un no res
que d’una mossegada no arrenqués un dit a Lisabeta.

—Naturalment que no és digna de viure —remarcà l’oficial—; però què vols fer-hi? És cosa de la
Natura.

—Sí, amic meu; la Natura, però, hom l’esmena i l’encarrila; sense això, els prejudicis ens
ofegarien. Sense això no existiria cap gran home. Diem: «el deure, la consciència»; però, com els
entenem? Espera’t, et vull fer encara una pregunta. Escolta!

—No, no!, ets tu el qui has d’esperar; sóc jo el qui et vull fer una pregunta!

—I bé, vinga!

—Ara estàs garlant i declamant; digues-me, però: mataries «tu mateix» la vella o no?

—És clar que no! Si parlo és inspirat per la justícia… I res més. No és pas cosa meva…

—Al meu entendre, doncs, si no et decideixes tu mateix, això vol dir que no hi ha res de just. Anem
a jugar una altra partida!

Raskòlnikov estava extraordinàriament agitat. Naturalment, de converses i pensaments com aquests,
en altres formes i sobre altres temes, n’havia sentits més d’una vegada i eren cosa freqüent i
ordinària entre la joventut. ¿Per què, però, havia sentit una conversa i uns pensaments semblants
precisament en el mateix moment que en el seu cervell començaven a germinar… «exactament els
mateixos pensaments»? ¿I per què precisament ara, quan el germen del seu pensament sobre la vella
feia la seva aparició en la seva testa, li escau de sentir tal conversa? Aquesta coincidència li
semblà sempre estranya. Aquesta insignificant conversa, sostinguda davant unes tasses de te, tingué
una influència extraordinària en el descabdellament ulterior de l’afer: com si en aquest fet hi
hagués hagut una mena de predestinació, d’indicació…

En tornar de la plaça del Fenc es deixà caure damunt el sofà i hi romangué assegut, sense moviment,
tota una hora. Mentrestant s’anava fent fosc; d’espelma, no en tenia i tampoc no li hauria vingut
al cap la idea d’encendre’n una. A vegades feia esforços per recordar-se de si en aquell moment
havia pensat en alguna cosa o no. Finalment, sentí de bell nou que la febre el prenia, esgarrifances
 de fred l’estremiren i endevinà, amb voluptat, que podia adormir-se al sofà. Aviat un son fort, un
son de plom, s’apoderà d’ell atuint-lo.

Dormí molt i sense somnis. Nastàssia, en entrar a la seva cofurna, l’endemà a les deu, el sacsejà
per tal de desvetllar-lo. Li portava pa i te en la seva tetera. El te era passat, com l’altra
vegada.

—Mireu com dorm! —exclamà amb indignació—. No fa més que dormir!

Ell es redreçà amb esforç. Tenia mal de cap; s’aixecà i caigué novament damunt el sofà.

—Altra vegada a dormir! —exclamà Nastàssia— És que estàs malalt?

Ell no respongué res.

—Vols te?

—Després —balbucejà ell amb esforç cloent de nou els ulls i girant-se de cara a la paret.

Nastàssia seguia dreta al seu costat.

—Deu ser això, que està malalt —digué, fent mitja volta, i sortí.

Tornà a les dues, amb una sopa. Ell jeia, com abans. El te romania intacte. Nastàssia fins i tot s’
ofengué i el sacsejà irada.

—Acabaràs de dormir? —exclamà guaitant-lo amb repugnància.

Ell es redreçà, s’assegué; no li digué, però, ni un mot, l’esguard fix a terra.

—Estàs malalt o què? —tornà a preguntar Nastàssia, i no obtingué tampoc cap resposta.

—Almenys sortissis al carrer —digué ella després d’un moment de silenci—; t’airejaries, si més no,
una mica! Vols menjar, sí o no?

—Després —balbucejà Raskòlnikov feblement—. Vés-te’n!

Ella romangué encara una estona, l’esguardà amb compassió i sortí.

Uns minuts més tard alçà els ulls i guaità bona estona el te i la sopa. Després prengué el pa,
agafà la cullera i es posà a menjar. Menjà poc, sense gana, tres o quatre cullerades, maquinalment.
El mal de cap havia minvat. Havent dinat, s’estirà altre cop damunt el sofà; no podia, però,
trencar el son i romangué ajagut de bocaterrosa, sense moviment, el cap sota el coixí. Somiava
despert, i els somnis no podien ésser més estranys. S’imaginava trobar-se en un indret de l’Àfrica,
a l’Egipte, en un oasi. La caravana reposa; estan envoltats de palmeres, dinen; els camells reposen
plàcidament. Ell no fa altra cosa que beure aigua directament del rierol que s’escola i borbolleja
al seu costat mateix. L’aigua és fresca i regalada, meravellosament blava, i s’esquitlla damunt les
pedres multicolors i la sorra pura claferta de brins daurats… Tot d’una sentí clarament que sonaven
hores en un rellotge. S’estremí, revingué, alçà el cap, pegà una llambregada a la finestra, calculà
l’hora que podia ésser i, d’una revolada, asserenat del tot, saltà del sofà. S’atansà de puntetes a
la porta, l’entrebadà i escoltà el que passava a baix de l’escala. El cor li bategava terriblement.
A l’escala, però, regnava un silenci complet, com si tothom dormís. Li semblava una absurditat que
hagués pogut dormir com un soc, inhibit completament, des del dia anterior, i que, durant aquest
temps, no hagués fet ni preparat res… I, fet i fet, potser eren ja les sis… I, en lloc de la son i
de l’esborneiament, tot d’una l’abassegà una agitació febrosa. No tenia gairebé res preparat. Posà
en tensió totes les seves facultats per tal de pensar en tot, de no oblidar res; el cor li
martellejava amb tanta fúria que amb prou feines podia respirar. Primer de tot, calia preparar una
baga i cosir-la a l’abric, cosa d’un minut. Entaforà la mà sota el coixí i en tragué, d’entre la
roba bruta, una camisa vella, esfilagarsada, sense rentar. N’esquinçà un bocí d’un vertxkov d’
amplada per un vertxkov amb vuit de llargada, el plegà pel mig, es tragué el seu abric d’estiu,
folgat, fet de drap gruixut (l’única vestimenta superior que portava) i es posà a cosir els dos
caps del bocí sota l’aixella esquerra. Mentre cosia, les mans li tremolaven. Tanmateix, reeixí a
endegar la cosa de tal manera que, en tornar-se a posar l’abric, no es remarcava res. L’agulla i el
fil estaven preparats ja feia temps i els servava embolicats en un paper a la tauleta. Pel que fa
referència a la baga, era una pensada molt hàbil que havia tingut. La baga estava destinada a la
destral; car no podria pas anar pel carrer amb una destral a la mà i si l’hagués amagada sota l’
abric hauria calgut aguantar-la, la qual cosa es faria destacadissa. Ara, amb la baga, n’hi ha prou
amb fer-hi reposar el tall de la destral i aquesta penjarà tranquil·lament a l’interior, sota l’
aixella, tot el camí. Amb la mà a la butxaca de l’abric, podia aguantar la destral per tal d’evitar
que brandés, i, com que l’abric era molt folgat, un veritable sac, no es podia remarcar que ell
aguantés la destral. La baga, ja se l’havia empescada dues setmanes enrere. Tot just enllestida
aquesta feina, ficà els dits en un forat que hi havia entre el seu sofà «turc» i el terra,
forfollejà un instant i en tragué la «penyora» que tenia, ja feia temps, preparada, i amagada.
Aquesta penyora, de penyora no en tenia res. Era una plaqueta de fusta ben ribotejada de la
grandària, poc més o menys, d’una cigarrera d’argent. Aquesta plaqueta, l’havia trobada casualment,
durant un dels seus passeigs, en un pati on hi havia un taller. A la plaqueta, hi afegí un bocí de
ferro prim i llis que havia trobat també pel carrer en una altra avinentesa. Ambdues plaquetes, de
les quals la de ferro era més curta que la de fusta, les lligà fortament, en forma de creu, amb un
fil; després les embolicà curosament i fins amb cert bon gust en un paper blanc ben net i ho lligà
tot plegat d’una manera tal que fos difícil deslligar-ho. Tot això per tal de distreure l’atenció
de la vella llavors que maldaria per desfer els nusos i, d’aquesta manera, cercar el moment més
avinent. La planxeta de ferro estava destinada a augmentar el pes a fi que la vella, si més no al
primer moment, no hagués esment que l’«objecte» era de fusta. Tot això Raskòlnikov ho servava, per
tal d’utilitzar-ho en el moment avinent, sota el sofà. Tot just havia tret la «penyora», al pati
ressonà tot d’una un crit.

—Ja fa estona que han tocat les sis!

—Ja fa estona! Déu meu!

Es llançà a la porta, escoltà, prengué el capell i començà a davallar els tretze tràmols cautelosame
nt i silenciosament, com un felí. Calia fer el més important: furtar la destral a la cuina. Que la
cosa s’havia de fer amb una destral, era decidit ja feia temps. Remarquem, tot passant, una
particularitat relacionada amb totes les decisions definitives preses per ell en aquest afer. Totes
elles tenien un caràcter estrany; com més definitives eren, més estrafolàries, més absurdes se li
apareixien immediatament als seus ulls. Malgrat la seva dolorosa lluita interior, mai, durant
aquest període, no pogué persuadir-se ni un moment que portaria a terme els seus designis. I fins
en el cas que un dia qualsevol hagués arribat a esclarir-ho i a decidir-ho tot, definitivament,
fins als més mínims detalls, i no li restés ja cap dubte, semblava que havia de renunciar a tot d’
una manera definitiva com a quelcom d’absurd, de monstruós i d’impossible. Tanmateix, restaven
encara una infinitat de dubtes i de punts sense solucionar. Pel que feia referència a procurar-se
la destral, aquesta fotesa no l’inquietava gens ni mica, puix que sabia que no hi havia res de més
fàcil. En efecte, Nastàssia a cada moment, i assenyaladament als vespres, sortia de casa: adés se n’
anava a casa els veïns, adés a la tenda, i deixava sempre la porta oberta de bat a bat. Era
precisament a causa d’això que la mestressa tenia sempre picabaralles amb ella.

Així, doncs, n’hi havia prou, en el moment necessari, amb entrar a la cuina, prendre la destral i
una hora després (un cop l’afer enllestit) entrar de nou i tornar a posar la destral al seu lloc.
Es presentaven, però, alguns dubtes: suposem que ve al cap d’una hora per tal de tornar la destral
i Nastàssia és a la cuina. Naturalment, aleshores cal passar de llarg com si res i esperar que ella
sigui fora. ¿I si, per dissort, en aquell moment té necessitat de la destral, comença a cercar-la,
es posa a cridar i aleshores apunta la sospita o, si més no, un motiu de sospita?

Tot això, però, eren només foteses en les quals ni tan sols havia començat a pensar ni havia tingut
temps per a fer-ho. Pensava en la cosa «cabdal», i, les foteses, les anava ajornant fins al moment
en què «estaria convençut de tot». Ara: que això li semblava completament irrealitzabIe. Així, si
més no, li ho semblava a ell. De cap de les maneres, per exemple, no es podia imaginar que un dia o
altre donaria per acabats els seus rumiaments, s’aixecaria i se n’aniria cap allí… Fins i tot la «
prova» que havia fet (això és, la visita per tal de donar el darrer cop d’ull al lloc) no era ni
molt menys real, sinó «sense cap intenció concreta», per tal de veure i «d’acabar d’una vegada amb
les cabòries» —i, sense poder-se contenir, se n’hi anà immediatament, exasperat contra ell mateix.
Ça com lla, semblava que tota l’anàlisi, des del punt de mira de la solució moral del problema,
havia estat ja terminada per ell; la seva casuística s’havia esmolat com una navalla i no trobava
ja cap objecció conscient. En darrer terme, però, no creia en ell mateix i, tossudament, servilment,
 cercava objeccions de tots costats i a les palpentes, com si algú l’hagués forçat a fer-ho. L’
últim dia, arribat d’una manera tan inesperada i que ho havia decidit tot de cop i volta, obrà
damunt d’ell gairebé mecànicament: es diria que algú l’havia agafat per la mà i l’havia fet seguir
imperiosament, cegament, amb una força sobrenatural, sense objecció. Exactament com si l’engranatge
d’una màquina li hagués agafat un pany de la roba i l’hagués fet seguir.

A la primeria el preocupava una qüestió: ¿per què són descoberts gairebé sempre tan fàcilment els
crims i apareix d’una manera tan vistent el rastre de gairebé tots els criminals? De mica en mica,
havia arribat a una conclusió variada i curiosa. Segons el seu parer, la causa cabdal rau no tant
en la impossibilitat material d’ocultar el crim com en el criminal mateix. El criminal, gairebé
sempre, en el moment del crim sofreix un afebliment de la voluntat i de la raó, els quals es veuen
substituïts per una lleugeresa infantívola fenomenal, tot just en el moment que la raó i la
prudència són més necessàries. Estava convençut que aquest eclipsi i aquest afebliment de la
voluntat s’apoderen de l’home com una malaltia, es desenvolupen de mica en mica i assoleixen l’
apogeu poc abans de la comissió del crim, es mantenen en el mateix estat en el moment del crim i
durant cert temps després de comès, segons els individus; després passa, com passa tota malaltia.
La questió de saber si la malaltia és engendrada pel crim o de si el crim, per la seva mateixa
natura particular, es veu sempre acompanyat de quelcom de semblant a la malaltia, no se sentia
encara amb prou forces per a resoldre-la.

Tot just arribat a tals conclusions, decidí que amb ell personalment, en el seu afer, no es podien
produir mudaments malaltissos d’aquest gènere, que la raó i la voluntat no l’abandonarien durant l’
execució d’allò projectat per ell perquè tot el que portava pensat «no era un crim»… Deixem de
banda tot el procés per mitjà del qual havia arribat a la decisió suprema; sense això hem anat ja
massa lluny… Ajuntem només que les dificultats purament materials, efectives, jugaven en el seu
magí un paper completament secundari. «N’hi ha prou amb servar tota la voluntat i tota la raó i, al
temps avinent, seran totes vençudes quan calgui estudiar escrupolosament, amb tots els detalls, l’
afer.» L’afer, però, no es començava. Ell seguia creient cada dia menys en la seva decisió suprema,
i, quan sonà l’hora d’obrar, tot s’esdevingué d’una manera completament diferent de com s’havia
imaginat, com per atzar, àdhuc d’una manera gairebé inesperada.

Una circumstància insignificant el col·locà en una situació sense sortida abans mateix de sortir de
l’escala. En arribar a la porta de la cuina, la qual, com de consuetud, estava oberta de bat a bat,
pegà una llambregada al seu interior per tal de veure prèviament si, durant l’absència de Nastàssia,
 la mestressa es trobava a la cuina i, si no hi era, assegurar-se que la porta de la cambra estava
tancada amb pany i clau i prendre d’aquesta manera la destral sense ésser vist. Però, quin no fou
el seu esbalaïment en adonar-se, tot d’una, que Nastàssia no solament era a casa, a la cuina, sinó
que feinejava!: treia roba d’un cove i l’estenia en cordills. En albirar-lo, parà d’estendre, es
girà cap a ell i no deixà de guaitar-lo mentre no desaparegué. Raskòlnikov desvià els ulls a un
altre cantó i passà de llarg, com si no l’hagués vista. No hi havia, però, res a fer, no podia
prendre la destral! La seva estupefacció ultrapassava tota mesura. «¿D’on ho havia tret —pensava en
trobar-se al portal—, d’on ho havia tret que, forçosament, Nastàssia no seria a casa en aquest
instant? ¿Per què, per què ho havia decidit amb tanta fermesa?» Estava atuït, àdhuc humiliat. Es
mofava d’ell rancuniosament… Una ràbia obtusa, ferotge, bullia en la seva ànima…

S’aturà consirós sota el portal. Anar-se’n al carrer per tal de passejar li repugnava; tornar-se’n
a casa li repugnava encara més. «Quina avinentesa he perdut per sempre!», balbucejà, dret sota el
portal, davant la cofurna fosca del porter, que estava oberta. Tot d’una s’estremí de cap a peus. A
la cofurna del porter, que es trobava a dues passes d’ell, lluïa un objecte sota un banc, a mà
dreta… Pegà una llambregada al seu entorn. No hi havia ningú. Es dirigí de puntetes a la cofurna,
davallà dos graons i, amb veu desmaiada, cridà el porter. «Tal com em pensava: no és a casa! Deu
ser, però, per ací a la vora, pel pati, ja que la porta està oberta de bat a bat.» Es precipità
damunt la destral (car era ben bé una destral), la tragué de sota el banc, on jeia al costat de dos
tions, i, sense moure’s del lloc, la penjà a la baga i, ficant-se les mans a la butxaca, sortí de
la cofurna. No l’havia vist ningú! «Si no és la raó, és el dimoni!», pensà bo i somrient d’una
manera estranya. Aquest fet l’havia abrivat extraordinàriament.

Féu el seu camí a pleret, amb passos mesurats, sense pressa, per tal de no provocar cap sospita.
Gairebé no mirava els vianants i fins s’esforçava per no veure’ls. Feia tots els possibles per no
ésser remarcat. Es recordà aleshores del seu capell. «Déu meu, abans-d’ahir tenia diners i no se’m
va acudir de canviar-lo per una gorra!» Una maledicció brollà de la seva ànima. En esguardar d’
esquitllentes una botiga, s’adonà que el rellotge de la paret marcava ja les set i deu. Calia
apressar-se i, ensems, fer una volta, anar a raure a la casa per l’altre costat…

Abans, quan tot això romania en el domini de la imaginació, pensava, a vegades, que tindria por.
Ara, però, en tenia ben poca, per no dir gens ni mica. En aquell instant, fins i tot rodaven pel
seu magí, per bé que fugisserament, pensaments accessoris. En passar per davant el jardí de
Iussúpov ocupà una bella estona el seu pensament la idea que caldria bastir brolladors elevats en
totes les places, els quals refrescarien agradosament l’aire. De mica en mica arribà a la conclusió
que fóra una cosa excel·lent i útil per a la ciutat estendre el Jardí d’Estiu per tot el camp de
Mart i fins i tot ajuntar-lo amb el jardí del palau de Mikhàilov. En aquest punt, el colpí una
altra qüestió: ¿per què l’home de les grans ciutats té la tendència a viure i a instal·lar-se, i no
pas per necessitat, tot just en els indrets de les ciutats on no hi ha ni jardins ni brolladors,
sinó sutzura i fetor i immundícies de tota llei? Aleshores es recordà de les seves passejades per
la plaça del Mercat del Fenc i, per un moment, revingué. «No, val més no pensar en res.»

«És cert que els condemnats a mort en encaminar-se al lloc del suplici s’aferren, mentalment, a
tots els objectes que troben pel camí —passà com un llampec pel seu senderi; ell mateix, però, s’
apressà a sufocar aquest pensament—. Ça com lla, ens anem atansant. Ve’t ací la casa, ve’t ací el
portal. —De sobte, sonà una batallada en un rellotge—. Què és això? És possible que siguin ja dos
quarts de vuit? No pot ser, de segur que va avançat!»

Benauradament, passà pel portal sense novetat. Com fet a dretes, en aquell mateix moment entrava
pel portal un carro carregat de fenc que el tapà en el moment que passava i que permeté a Raskòlniko
v esmunyir-se a mà dreta en un girant d’ulls. A l’altra banda del carro se sentien veus que
cridaven i disputaven; però ell no fou vist per ningú i ni una ànima no sortí al seu encontre.
Moltes de les finestres que donaven a aquest enorme pati quadrat estaven en aquell moment obertes;
Raskòlnikov, però, no alçà el cap; no se sentia amb prou forces per a fer-ho. L’escala de la vella
era a prop, a mà dreta, a la vora mateix del portal. Raskòlnikov es trobava ja a l’escala… Després
d’haver pres alè, de contenir amb la mà els batecs del seu cor, d’haver palpat la destral i d’
endegar-la una vegada més, a la baga, començà d’enfilar l’escala silenciosament i cautelosament,
aturant-se a cada instant per escoltar. L’escala, però, estava en aquell moment completament
deserta. Totes les portes estaven tancades; no s’encreuà amb ningú. Al segon replà, és veritat, les
portes d’un pis buit estaven obertes de bat a bat i hi havia uns pintors que treballaven; aquests,
però, tampoc no s’adonaren d’ell. S’aturà, restà un segon en actitud consirosa i continuà la seva
ascensió. «Naturalment, seria millor que no hi fossin; però… damunt d’ells hi ha encara dos pisos.»

Heus ací el quart pis, heus ací la porta; heus ací el pis del davant, buit. Al tercer pis, les
habitacions de sota de la vella, pel que es veu, són també buides: la targeta de visita que hi
havia clavada a la porta ha desaparegut… Se n’han anat… Bleixava. Un segon llampeguejà en el seu
pensament la pregunta: «I si me’n tornés?» Ell, però, no es respongué i es posà a escoltar al pis
de la vella. Silenci sepulcral. Escoltà novament a l’escala, durant una bona estona, tensa l’
atenció… Després pegà, per darrere vegada, una llambregada al seu entorn, comprovà si estava tot en
ordre i endegà de nou la destral a la baga. «¿No estic, potser, massa pàl·lid?» —pensà—. «¿No estic
massa agitat? Ella és malfiada… ¿No serà millor esperar… fins que parin els batecs del cor…?»

El cor, tanmateix, no parava de batre. Al contrari, martellejava amb una força creixent… No es
pogué contenir, allargà de mica en mica la mà cap al cordó de la campaneta i la féu dringar. Al cap
de mig minut tornà a estirar amb més força. Cap resposta. No hi havia motiu per a trucar endebades,
ni li convenia. La vella, naturalment, no havia sortit de casa; era, però, malfiada, i es trobava
sola. Ell coneixia les seves habituds… i per això encastà l’orella a la porta. Fos que els seus
sentits es trobessin extremament esmolats o bé que, en efecte, la cosa fos molt perceptible, el fet
és que, tot d’una, va percebre el brogit produït per una mà en moure amb precaució la clau i el
frec d’unes faldilles arran de la porta. Hi havia algú que, invisiblement, estava dret al darrere i,
 com ell a fora, tenia l’oïda atenta i encastava l’orella a la porta.

Ell es remogué a dretes i balbucejà quelcom per tal de donar a entendre que no s’amagava, després
tornà a estirar la cordeta, amb fermesa i sense gota d’impaciència. Temps després, en recordar tot
això, aquest minut havia romàs gravat en el seu esperit per sempre d’una manera clara, destacadissa…
 No podia comprendre d’on havia tret tanta astúcia, sobretot quan la raó se li enfosquia per
instants i no sentia gairebé el seu cos… Un instant després sentí que treien el forrellat.





VII


La porta, com aleshores de la seva visita anterior, s’entrebadà, i, de nou, dos ulls inquisitius i
malfiats el fitaren de la foscor estant. Raskòlnikov perdé la serenitat i cometé un error greu.
Tement que la vella no s’espaordís, en saber que era sola i no comptant que el seu aspecte pogués
esvair la malfiança, aferrà la porta i l’estirà cap enfora per tal d’evitar que la vella es
repensés i tornés a tancar-la. En veure-ho, la vella no provà de tancar, però continuà agafada al
pom i Raskòlnikov cuità a fer-la seguir, junt amb la porta, cap a l’escala.

Veient que ella romania dreta al mig de la porta sense deixar-lo passar, Raskòlnikov féu tanmateix
un pas endavant. La vella, esporuguida, féu un bot, volgué dir quelcom; però no pogué i se’l guaità
amb els ulls esbatanats.

—Déu vos guard, Alena Ivànovna —començà ell a dir amb la major desimboltura possible; la veu, però,
no l’obeïa, se li trencava en un tremolor—; us… porto… un objecte…; però anem…, serà millor a la
claror… —I, deixant-la de banda, entrà directament, sense ésser-hi invitat, a la cambra. La vella
li corregué al darrere; la llengua se li desfermà.

—Senyor!, senyor! Què se us ofereix? Què voleu? Qui sou…?

—Perdoneu, Alena Ivànovna… Sóc un conegut vostre… Raskòlnikov… Teniu… us he portat una penyora, la
que us vaig prometre fa uns quants dies… —I li allargà l’objecte.

La vella pegà una llambregada a la penyora, però immediatament tornà a guaitar de fit a fit el
visitant inesperat. Se’l guaitava atentament, amb rancúnia i malfiança. S’escolà un minut; a
Raskòlnikov, li semblà percebre en els seus ulls una expressió sarcàstica, com si ho hagués
endevinat tot. Tingué la sensació que perdia la serenitat, que el corprenia la por en tanta de
manera que li semblava que, si ella hagués seguit guaitant-lo així mig minut més sense dir-li ni un
mot, hauria arrencat a fugir.

—¿Per què em mireu d’aquesta manera, com si no em coneguéssiu? —proferí tot d’una rancuniosament—.
Ho voleu, preneu-ho; no ho voleu, aniré en un altre indret i tan amics com abans. No tinc temps per
perdre.

Raskòlnikov ni tan sols havia pensat a dir això; els mots havien sortit sense que ell mateix se n’
adonés.

La vella revingué, i el to decidit del visitant, pel que es veia, l’abrivà.

—Veuràs, has vingut d’aquesta manera tan sobtada… Què em portes? —preguntà esguardant la penyora.

—Una cigarrera d’argent; ja us ho vaig dir l’altra vegada.

Ella allargà la mà.

—Què teniu? Per què esteu tan pàl·lid? Té; i les mans us tremolen. És que has tingut un espant,
amic meu?

—És la febre —respongué ell feblement—. Per força et tornes pàl·lid… si no tens res per menjar —
afegí gairebé imperceptiblement. Les forces l’abandonaven de nou. La resposta, tanmateix, semblà
versemblant; la vella prengué l’objecte.

—Què és això? —preguntà tornant a guaitar-lo fixament i sospesant la penyora.

—Un objecte…, una cigarrera… de plata…, mireu-vos-la.

—Diria que no ho és pas, de plata… Quina manera d’entortolligar-la!

En maldar per desfer els fils i girant-se cap a la finestra, de cara a la llum (totes les finestres
estaven tancades, malgrat la xafogor), s’apartà d’ell uns segons, donant-li l’esquena. Raskòlnikov
es descordà l’abric i despenjà la destral de la baga; no la tragué, però, encara a fora, sinó que l’
engrapà amb la mà dreta, sota de la roba. Les mans eren terriblement febles. Ell mateix sentia com,
per moments, se li anaven entumint i esdevenint com de fusta. Temia que se li afluixarien i que
deixaria caure la destral. Tot d’una tingué un vertigen.

—És tota una pensada d’haver-ho lligat d’una manera tan enrevessada! —exclamà amb recança la vella
bo i fent un moviment cap a ell. Calia no perdre ni un minut. Raskòlnikov tragué la destral, la
brandà amb les dues mans sense tenir a penes idea del que feia, i gairebé sense esforç, gairebé
maquinalment, la deixà caure damunt la testa. Hom hauria dit que les forces li mancaven; en amollar,
 però, la destral la força li revingué.

La vella tenia pocs cabells, grisencs, misèrrims. Com de consuetud, estaven untats d’una pomada
greixosa i pentinats al darrere com una mena de cua de rata, amb una pinta de banya que li penjava
al clatell. El cop caigué al bell mig de l’occípit, a la qual cosa contribuí la poca alçària de la
usurera. La vella llançà un crit feble i caigué en rodó asseguda a terra, tot i que tingué el temps
d’alçar les mans al cap. En una d’elles seguia aguantant la «penyora». Raskòlnikov li etzibà encara
un altre i un altre cop, sempre de tall i a l’occípit. La sang brollà com d’un vas trabucat i el
cos caigué d’esquena. Ell féu una passa enrere per tal de deixar-la caure i immediatament s’atansà
al rostre de la vella: ja era morta. Tenia els ulls esbatanats com si volguessin sortir de les
conques; el front i tot el rostre estaven arrugats i desfigurats per les convulsions.

Raskòlnikov posà la destral a terra, a la vora de la morta, i tot seguit li ficà la mà a la butxaca,
 bo i tenint cura de no envescar-se de sang, en aquella mateixa butxaca del costat dret d’on ella
havia tret les claus la vegada anterior. Estava en la plenitud de les seves facultats mentals; l’
estat d’inhibició, el vertigen, s’havien fet fonedissos; les mans, però, no havien parat de
tremolar-li! Temps després es recordava que fins i tot s’havia mostrat extremament curós i atent,
que mirava de no tacar-se de sang… Sense perdre temps, tragué les claus, les quals, com aleshores,
formaven un manyoc fermat per una anella d’acer, i es precipità al dormitori. Era una cambra petita
amb grans imatges en una de les parets. A l’altra hi havia un llit gran, net com una patena, amb un
cobrellit de cotó folrat de seda. A la tercera paret hi havia una calaixera. Cosa estranya: així
que ficà la clau al pany de la calaixera, així que la sentí grinyolar, un calfred l’estremí. Tot d’
una tornà a abassegar-lo la pruïja de deixar-ho córrer tot i d’anar-se’n. Això durà, però, només un
instant. Era tard per a anar-se’n i fins es rigué d’aquest intent. De sobte, tanmateix, un
pensament alarmant el colpí. I si la vella encara és viva i revé? Llençà les claus damunt la
calaixera, corregué cap a l’altra habitació, engrapà la destral i la brandà de nou damunt el cos de
la vella. No donà, però, el cop, puix que no hi havia cap dubte que la vella era ben morta. En
acotar-se i tornar-la a mirar de prop, veié clarament que el crani era esclafat. Se’n volgué
convèncer palpant-lo amb el dit, però apartà la mà: la cosa era prou clara. Mentrestant la sang s’
havia escolat en tanta abundor que havia fet un toll…

Tot d’un plegat, en adonar-se que al coll de la vella hi havia un cordó, li donà una estrebada; el
cordó, però, era fort i no seguia; també estava xop de sang. Maldà per treure’l per sota l’aixella,
però hi havia quelcom que destorbava, que no el deixava passar. Féu un moviment per brandar la
destral i partir el cordó pel mig, damunt el cos; no gosà, però, i amb penes i treballs, envescant-
se de sang les mans i la destral, reeixí, després de dos minuts, a tallar el cordó sense tocar el
cos i l’estirà. No s’havia equivocat: era un portamonedes. Al cordó hi havia dues creus, l’una de
xiprer i l’altra d’argent, i, a més d’això, una imatge d’esmalt, i junt amb ella, un portamonedes
de camussa greixós, amb una llanta d’acer i una anella. El portamonedes estava curull. Raskòlnikov
se’l ficà a la butxaca sense mirar-lo; llençà les creus damunt el pit de la vella i prenent,
aquesta vegada, la destral, se’n tornà precipitadament al dormitori.

Raskòlnikov portava una pressa febrosa; prengué les claus i començà altre cop a forfollejar el pany,
 però endebades, ja que no les podia fer entrar. No pas perquè les mans seguissin tremolant-li,
sinó perquè s’equivocava: ell veia prou bé que la clau no era la que calia; tanmateix continuava
forfollejant. Tot d’una comprengué que la clau grossa, dentada, que penjava junt amb les altres
petites, no devia ésser de la calaixera, com havia pensat la darrere vegada, sinó d’una arqueta i
que era en la dita arqueta que segurament ho havia amagat tot. Raskòlnikov deixà anar la calaixera,
i immediatament s’esmunyí sota el llit, per tal com sabia que és en aquest indret que les velles
posen les arquetes. En efecte: n’hi havia una de regular, d’una arxina amb escaig de llargada, amb
una tapa bombada folrada de marroquí vermell clavat amb claus d’acer. Tal com s’havia imaginat, la
clau dentada era del pany de l’arqueta i obrí. Al damunt, sota un llençol, hi havia un abric de
pell de conill amb guarnits vermells; a sota hi havia un vestit de seda, després un xal i, al fons,
pel que semblava, no hi havia altra cosa que draps. Primer de tot, es posà a eixugar-se les mans
tacades de sang en les guarnicions vermelles. «Vermell amb vermell no es veurà —es digué; però tot
d’una es repensà—. Senyor! És que m’he tornat foll?», pensà espaordit.

En remoure els draps de sota l’abric, s’esquitllà un rellotge d’or. Raskòlnikov es precipità a
remoure-ho tot. En efecte, entremig dels draps, hi havia objectes d’or —probablement totes les
penyores—, braçalets, penjolls, arracades, agulles, etc. N’hi havia amb estoig, d’altres senzillamen
t embolicades amb paper de diari, però molt curosament. Sense perdre temps, Raskòlnikov començà a
omplir-se’n les butxaques dels pantalons i de l’abric, sense ni triar ni obrir els paquets i els
estoigs; no tingué temps, però, d’arreplegar gaire… Tot d’una sentí passes a la cambra on hi havia
la vella. S’aturà i romangué quiet com un mort. Tot estava tranquil; per tant, havia estat una il·
lusió. De sobte sentí d’una manera destacadissa un crit ofegat o com si en aquell moment algú
gemegués. Després, novament un silenci sepulcral d’un minut o dos. S’assegué arrupit vora l’arqueta
i esperà contenint la respiració; tot d’un plegat, però, s’aixecà d’una revolada, engrapà la
destral i eixí corrents del dormitori.

Al mig de la cambra hi havia Lisabeta; amb un farcell a la mà i dreta, blanca com el paper i sense
forces per a cridar, esguardava estupefacta la seva germana morta. En veure’l, es posà a tremolar
com la fulla a l’arbre i les convulsions li contragueren el rostre. Ella alçà la mà, obrí la boca,
no exhalà, però, cap crit i, de mica en mica, a reculons, s’esquitllà d’ell cap a un racó, guaitant-
lo de fit a fit i, tanmateix, sense cridar, com si li manqués l’aire per a fer-ho. Raskòlnikov es
llançà damunt Lisabeta amb la destral; els llavis d’ella es contragueren amb l’expressió planyívola
dels infants quan comencen a tenir por d’alguna cosa, fiten l’objecte que els esfereeix i es
disposen a cridar. I en tanta de manera aquesta benaventurada de Lisabeta era senzilla, temorega i
intimidada de sempre i per sempre, que ni tan sols alçà les mans per defensar-se el rostre, tot i
que aquest gest fos en aquell moment el més necessari i natural, puix que la destral era brandada
damunt mateix del cap. Ella alçà només, ben lluny del rostre, la mà esquerra, que tenia lliure, i l’
allargà pausadament cap a ell, com per apartar-lo. El cop caigué a plom, de tall, damunt el crani i
esberlà la part superior del front gairebé fins a l’occípit. Lisabeta caigué com un sac. Raskòlnikov
 havia perdut tota la seva serenitat, agafà el farcell d’ella, el llençà i corregué cap al rebedor.
La por l’anava abassegant més i més, assenyaladament després d’aquest segon crim, completament
inesperat. El que volia era fer-se fonedís com més de pressa millor. Si, en aquell minut, s’hagués
trobat en estat de veure i de raonar més bé, si hagués pogut adonar-se de les dificultats, del
desesperat, de l’absurditat i del monstruós de la seva situació; si hagués pogut comprendre, fos
com fos, els entrebancs i potser les malifetes que li restaven encara a vèncer i cometre per tal de
sortir d’allí i d’arribar a casa, és molt possible que ho hagués deixat córrer tot i que, immediatam
ent, se n’hagués anat a denunciar-se i no per por de si mateix, sinó impulsat per l’horror i el
fàstic per tot allò que havia comès. La repugnància creixia per instants. Per res del món no
tornaria ara a la cambra…

Una mena de distracció, hom diria que àdhuc una mena de malenconia, l’anava abassegant de mica en
mica; de tant en tant queia en un estat d’inhibició o, millor dit, s’inhibia de les coses cabdals
per aferrar-se a les foteses. De tota manera, en llucar a la cuina i veure-hi una galleda mig plena
d’aigua damunt un banc, se li acudí rentar-s’hi les mans i netejar-hi la destral. Les mans estaven
xopes de sang i apegaloses. La destral, la submergí directament a la galleda per la banda del tall,
i, agafant un bocí de sabó que hi havia a la finestra en un platet trencat, es posà a rentar-se les
mans. Tot just enllestit, tragué la destral, en netejà el ferro i, durant uns quants minuts, maldà
per rentar de la fusta, emprant fins i tot el sabó, la sang agrumollada que s’hi havia encastat.
Després ho eixugà tot amb la roba que s’assecava en un cordill que penjava d’un extrem a l’altre de
la cuina i, durant una bella estona, examinà atentament la destral a la vora de la finestra. No
restava cap indici; només la fusta era encara humida. Penjà acuradament la destral a la baga, sota
l’abric. Després, examinà, en la mesura que ho permetia la claror sòrdida de la cuina, l’abric, els
pantalons, les botes. Al defora, al primer cop d’ull res no es feia destacadís; només a les botes
hi havia taques. Amb un drap mullat les netejà. Sabia, però, que l’examen havia estat imperfecte,
que potser hi havia quelcom no remarcat per ell que saltava als ulls. S’aturà consirós al mig de la
cambra. Un pensament punyent i tenebrós l’anava envaint, el pensament que s’embogia, que en aquell
moment no se sentia amb forces ni per a raonar ni per a defensar-se, que, comptat i debatut, potser
no calia obrar com obrava… «Déu meu! Cal fugir, fugir!», balbucejà, i es precipità cap al rebedor.
Ací, però, l’esperava quelcom de tan esgarrifós com mai no havia experimentat.

S’estava dret, esguardava i no donava crèdit als seus ulls: la porta de fora, la que donava a l’
escala, la mateixa on havia trucat feia poc i per la qual havia entrat, no solament no estava
tancada amb pany i clau, sinó que estava entrebadada; ni el pany, ni el forrellat, i això tot el
temps que havia durat la cosa! La vella, potser, per precaució, no havia tancat. Però, oh Déu! Ell
bé havia vist després Lisabeta! Com podia, com podia no endevinar que ella havia entrat per una
banda o altra! Ves, no s’havia pas filtrat per la paret!

Es precipità a la porta i posà el forrellat.

—Però no!, però no!, no és pas això! El que cal és sortir…!

Tragué el forrellat, obrí la porta i es posà a escoltar a l’escala. Escoltà durant una bona estona.
Al lluny, versemblantment a baix, sota el portal, baladrejaven dues veus, disputant-se i flastomant.
 «Què els passa…?» Raskòlnikov esperava pacientment. Al cap i a la fi es féu el silenci. Cadascú se
n’havia anat pel seu cantó. Ell es disposava ja a sortir quan, tot d’una, al pis de sota s’obrí
sorollosament la porta i algú començà a davallar l’escala bo i cantussejant un motiu conegut. «
Quina manera tenen tots de fer soroll!», pensà. Tancà novament la porta i esperà. Finalment, seguí
el silenci, no se sentia ni una ànima. Havia fet ja un pas cap a l’escala quan, de sobte, se
sentiren altra vegada passes.

Les passes se sentien molt lluny, als primers graons de l’escala; però ell es recordava bé i d’una
manera precisa que tantost les sentí, sospità, sense saber per què, que eren les passes d’algú que
s’encaminava allí, al quart pis, al de la vella. Per què? És que, per ventura, aquell trepig tenia
alguna cosa de particular, de significatiu? Les passes eren feixugues, iguals, calmoses. Té: ja ha
arribat al primer pis, segueix enfilant-se; se sent el seu trepig cada vegada més a prop…! Se
sentien els esbufecs del visitant. Té, ja és al tercer pis… Ve cap ací! I tot d’una experimentà la
sensació que s’havia petrificat, que, com s’escau en els somnis, l’empaitaven de prop per occir-lo
i romania palplantat, com si l’haguessin clavat a terra, sense ni tan sols tenir esma de moure els
braços.

Només aleshores que el visitant, sense aturar-se al replà del tercer pis, començà a enfilar-se cap
al quart, Raskòlnikov s’estremí de cap a peus i a corre-cuita se’n tornà enrere, tancà sense fer
soroll, imperceptiblement, i posà el forrellat. L’instint l’ajudava. Fet això, romangué encastat a
la porta, aguantant-se la respiració. L’hoste inconegut es trobava ja també a la vora de la porta.
L’un i l’altre romanien front a front, exactament igual que, poc abans, ell i la vella.

El visitant esbufegà cop i recop. «Deu ser gran i gros», pensà Raskòlnikov bo i estrenyent la
destral dintre la mà. En efecte, tot s’esdevingué com en un somni. El visitant estirà la campaneta
i aquesta repicà sorollosament.

Tot just ressonà el dring metàl·lic de la campaneta, ell tingué la impressió que quelcom es removia
a la cambra. Àdhuc durant alguns segons escoltà seriosament. El desconegut estirà de nou la cordeta,
 tornà a esperar, i, tot d’una, impacientment, començà a forcejar furiosament el pom de la porta.
Raskòlnikov esguardava horroritzat com el ganxo del forrellat es movia a l’anella i esperava amb
basarda que, d’un moment a l’altre, el forrellat saltés. En efecte, la cosa semblava possible,
tenint en compte la fúria amb què sacsejaven el pom. Li havia passat pel cap de retenir el
forrellat amb la mà; però «ell» podia endevinar… Raskòlnikov perdia la serenitat, el cap tornava a
rodar-li. «Ai, que caic!», pensà; però l’inconegut pronuncià algunes paraules i ell revingué
immediatament.

—Què és això? ¿És que s’han adormit com socs, o que les han escanyades? Maleïdes! —exclamà enfuriat
el visitant—. Ei!, Alena Ivànovna, mala bruixa! Ei, Lisabeta Ivànovna, beutat inconeguda! Obriu!
Maleïdes! Dormiu o què?

I novament, amb exasperació, amb totes les seves forces, estirà la cordeta de la campana deu
vegades seguides.

No-hi havia cap dubte, es tractava d’un home autoritari, acostumat a fer passar la seva.

En aquell mateix instant se sentiren unes passes curtes i lleugeres a l’escala, prop ja del pis.
Vingué un nou visitant. Raskòlnikov no l’havia sentit quan havia començat a muntar.

—És possible que no hi hagi ningú? —cridà sonorament i joiosament el nouvingut adreçant-se al
primer visitant, el qual seguia campanejant—. Salut, Kokh!

«A jutjar per la veu, deu ser jove», pensà tot d’una Raskòlnikov.

—Aneu-ho a saber. He cuitat a rebentar el pany —respongué Kokh—. Permeteu-me que us pregunti: de
què em coneixeu?

—Aquesta sí que és bona! Abans-d’ahir al Gambrinus us vaig guanyar tres partides seguides de billar!

—Ah!

—És a dir, que no són a casa? És estrany, o, més ben dit, estúpid i lamentable. On diable pot haver
anat la vella? Jo vinc per un afer.

—I jo també, amic meu.

—I bé, què fer? No hi ha altre remei que tornar-nos-en. Ah! I jo que em creia poder procurar-me
diners! —exclamà el jove.

—Naturalment, ens n’haurem de tornar. Però, ¿per què entabanar-me? Ella mateixa m’havia donat hora.
On diable se’n pot haver anat? No ho entenc. Tot l’any aquesta bruixa no es mou de casa, i té, tot
d’una, li passa pel cap d’anar a fer un tomb.

—I si preguntéssim al porter?

—El què?

—On ha anat i quan tornarà.

—Hm… Diable…!, preguntar… Però si no va mai enlloc… —i tornà a forcejar la porta—. Diable! No hi ha
res a fer; és qüestió d’anar-se’n.

—Espereu-vos —exclamà tot d’una el jove—; mireu: pareu esment com la porta cedeix lleugerament si
forcegeu.

—I què?

—I què? Que no està tancada amb pany i clau, sinó amb el forrellat! Sentiu com es mou?

—I bé…

—Per ventura, no compreneu el que això significa? Això vol dir que són a casa. Si haguessin sortit
haurien tancat amb clau per la part de fora i no pas amb el forrellat per dins. Veieu com el
forrellat es mou? Per a tancar amb forrellat de dins estant, cal ser a casa. ¿Ho compreneu, ara?
Per tant, són a casa i no obren!

—En efecte, en efecte! —exclamà esbalaït Kokh. I es posà a forcejar altre cop la porta furiosament.

—Atureu-vos! —tornà a cridar el jove—. No forcegeu! Ací passa quelcom d’anormal… Ves, heu trucat,
heu forcejat, i tanmateix no obren; per tant, o bé estan sense sentits o bé…

—Què?

—Veureu, anem a trobar el porter. Que les desvetlli ell.

—Quines unes en passen! —Ambdós començaren a davallar l’escala.

—Atureu-vos. Vós quedeu-vos ací i jo me’n vaig a baix a trobar el porter.

—Per què romandre?

—Aneu a saber…

—Ben mirat, teniu raó…

—No oblideu que em preparo per a jutge d’instrucció! Ací hi ha evidentment, e-vi-dent-ment, quelcom
d’anormal! —exclamà ardorosament el jove i davallà l’escala a bots.

Kokh es quedà, tornà a estirar suaument la cordeta, i la campana dringà un cop; després, a poc a
poc, curosament i atentament, mogué el pom per tal d’acabar de convèncer-se que la porta estava
tancada només amb el forrellat. Després, s’acotà esbufegant i es posà a llucar pel forat del pany;
hi havia, però, la clau, i, per tant, no es podia veure res.

Raskòlnikov no es movia de darrere la porta, dret, i estrenyent la destral. Es trobava en una mena
d’estat de deliri. Es preparava àdhuc a llançar-se damunt d’ells en el moment que entressin. Quan
trucaven i parlaven, li havia vingut més d’un cop al magí d’acabar-ho tot d’una vegada i llançar-
los un crit de dins estant. Sentia, altres moments, la pruïja de començar a increpar-los, de mofar-
se d’ells mentre no obrissin. «Almenys s’acabés tot ben de pressa!», li passà pel senderi.

—Però, què dimoni fa…!

Passava el temps, un minut, un altre, i no venia ningú. Kokh començà a remoure’s.

—Que se’n vagi al diable…! —cridà tot d’una, i, perdent la paciència, deixà córrer el fer de
sentinella, i se n’anà també cap a baix, apressadament i fent ressonar les botes per l’escala.

El brogit de les passes s’extingí.

—Déu meu, què fer?

Raskòlnikov tragué el forrellat, entrebadà la porta; no se sentia cap soroll; tot d’un plegat,
sense pensar absolutament en res, sortí, ajustà la porta i començà a davallar l’escala.

Havia davallat tres replans, quan, tot d’una, se sentí un gran rebombori a sota. On ficar-se? Com
que no hi havia enlloc on amagar-se, se’n tornà cuitadament.

—Ep, diable, condemnat, agafeu-lo!

Algú sortí com un esperitat d’un dels pisos de sota i hom diria, no que corria, sinó que s’havia
esllavissat escales avall… bo i cridant a tota gorja:

—Mitka! Mitka! Mitka! Mitka! Mitka! No te m’escaparàs!

Els crits s’acabaren per un glapit el darrer ressò del qual es perdé ja al pati. Tot restà tranquil.
 En aquell mateix moment, però, algunes persones, que parlaven en veu alta, començaren a enfilar-se
sorollosament per l’escala. Eren tres o quatre. Raskòlnikov destrià la veu sonora del jove. «Són
ells!»

Abassegat pel desesper, marxà de dret a llur encontre: passi el que Déu vulgui! Si m’aturen, tot se’
n va en orri; si em deixen passar, el mateix, em recordaran d’haver-me vist a l’escala. S’anaven
atansant. Estava separat d’ells només per un replà, i, tot d’una, la salvació! Uns quants tràmols
més avall, a mà dreta, hi havia una porta oberta de bat a bat, aquella mateixa porta del segon pis
on hi havia uns obrers que pintaven i els quals, com fet a dretes, havien sortit, de segur en
sentir els crits. Les parets eren pintades de fresc, al mig de la cambra hi havia una galleda i un
pot amb tints. En un tancar i obrir d’ulls, s’esmunyí per la porta oberta i s’amagà darrere la
paret. En bona hora ho féu, puix que ells es trobaven ja al replà, després passaren de llarg i s’
enfilaren cap al quart pis bo i conversant sorollosament. Raskòlnikov esperà, sortí de puntetes, i
davallà a corre-cuita l’escala. No hi havia ningú. Sota el portal, tampoc. El travessà ràpidament,
decantà a mà esquerra, cap al carrer. Sabia molt bé, sabia perfectament que en aquell moment ells
eren ja al pis, que es mostraven esbalaïts en veure la porta oberta quan feia un instant que estava
tancada, que esguardaven ja el cadàver i que dintre pocs minuts comprendrien que l’assassí havia
sortit feia poc i que havia reeixit a amagar-se, a esmunyir-se als seus nassos i a fer-se escàpol,
era possible àdhuc que endevinessin que l’assassí era al pis deshabitat quan ells s’enfilaven
escales amunt. Tanmateix, era incapaç d’accelerar el pas, tot i que es trobés a un centenar de
passes de la primera cantonada. «¿No seria millor esmunyir-se en alguna entrada i esperar en una
escala inconeguda? No, potser fóra encara pitjor. I si llancés la destral en un racó qualsevol? I
si prengués un cotxe? Què fer, què fer, malaurat!» Les idees se li embrollaven. Finalment, heus ací
un carreró, decantà més mort que viu; allí estava ja salvat a mitges: menys sospites i, altrament,
hi havia molts vianants i ell s’hi confonia com un gra de sorra a la platja. Tots els turments
soferts l’havien, però, talment afeblit, que a penes podia moure les cames. Regalimava tot ell de
suor; el clatell estava tot mullat.

—Que has alçat massa el colze? —li cridaren quan arribava al canal.

Estava fora de si i, com més anava, més. Recordava, però, que, tot d’una, en arribar al canal s’
adonà que hi havia poca gent, que el podien veure millor i que, espaordit, experimentà la pruïja de
tornar-se’n al carreró. Tot i que s’aguantava dret amb penes i treballs, féu una volta i s’encaminà
a casa pel costat contrari.

Travessà el portal de casa seva sense heure’n ben bé esment. Era ja a l’escala quan es recordà de
la destral. I, tanmateix, hi havia a fer quelcom molt important: tornar-la al seu lloc de la manera
menys remarcable que fos possible. Naturalment, ell era ja incapac, de jutjar que potser hauria
estat millor llançar-la a un altre pati qualsevol. Tot ocorregué, però, sense novetat. Raskòlnikov
havia en tanta de manera perdut la facultat de raonar el que fos, que s’encaminà directament a la
cofurna i n’obrí la porta. Si el porter li hagués preguntat: «Què voleu?», és possible que ell li
hagués donat la destral sense més ni més. E1 porter, però, no era a casa, i Raskòlnikov pogué col·
locar la destral al seu lloc, sota el banc, i fins la tapà, com estava abans; amb un tió.

Arribà a la seva cambra sense trobar-se amb ànima vivent. La porta de la mestressa estava tancada.
En entrar a la seva cofurna, es llançà tal com queia damunt el sofà. No dormí, però tenia els
sentits com endormiscats. Si en aquell moment hagués entrat algú s’hauria aixecat d’un bot a crits.
Fragments d’idees li bullien al cervell, però no en podia enxarpar ni una, no es podia aturar en
cap d’elles malgrat els seus esforços…





SEGONA PART





I


Romangué en aquest estat durant molt de temps. De tant en tant semblava deixondir-se, i, en tals
minuts, s’adonava que era ja negra nit; la idea d’aixecar-se, però, no li venia al senderi.
Finalment, s’adonà que llostrejava. Jeia, tot esborneiat encara, al sofà, de cara al sostre.
Arribava fins a ell del carrer, d’una manera destacadissa, una cridòria horrible, la mateixa que
sentia diàriament sota la finestra cap a quarts de tres. Eren aquests crits allò que l’havia
deixondit. «Ah!, té! Els embriacs ja surten de la taverna —pensà—. Són quarts de tres.» I, tot d’
una, s’aixecà d’una revolada del sofà, com si algú l’en hagués tret d’una grapada. «Com? Quarts de
tres ja!» S’assegué al sofà, i aleshores es recordà de tot! En un instant, li vingué tot al
pensament!

De primer antuvi, cregué tornar-se foll. Un fred terrible s’apoderà d’ell; el fred, però, era també
de la febre, la qual ja havia començat mentre dormia. Tot d’un plegat el colpí un calfred tal, que
les dents li petaven i tot el cos li tremolava. Raskòlnikov obrí la porta i es posà a escoltar: a
la casa tothom dormia. Amb esbalaïment s’esguardà i pegà llambregada al seu entorn i no podia
comprendre com en entrar, a la vetlla, no havia posat la balda a la porta i s’havia deixat caure al
sofà no sols sense despullar-se, sinó sense treure’s el capell, el qual havia caigut i jeia a terra,
 prop del coixí. «Si hagués entrat algú, què hauria pensat? Que estava embriac, però…» Es precipità
a la finestra. De claror, n’hi havia a bastament, i Raskòlnikov s’examinà d’un cop d’ull ràpid per
tal de veure si hi havia un rastre qualsevol damunt els seus vestits. Però d’aquesta manera no
podia veure-ho tot com calia. Ho escorcollà tot fins a l’últim fil, fins al darrer pedaç i,
confiant poc en ell, repetí tres vegades l’examen. No hi havia, però, res, segons semblava; cap
rastre. Només a la part inferior dels pantalons, en el lloc on estaven esfilagarsats i penjaven com
un serrell, hi havia el rastre de sang agrumollada. Prengué un ganivet i tallà el serrell. No hi
havia res més, semblava. Tot d’una es recordà que el portamonedes i els objectes que havia pres de
l’arqueta de la vella eren encara a les seves butxaques. Fins aleshores ni havia pensat a treure’ls
i a ocultar-los! Fins i tot en examinar els vestits no se n’havia recordat! Què és això? Frisosament
 començà a llançar-los damunt la taula. Després d’haver-ho tret tot i també de girar les butxaques
al revés per tal d’assegurar-se que no hi quedava res, transportà el munt a un racó en el qual,
sota l’empaperat que penjava, hi havia un forat, on començà a entaforar els objectes. «Llestos!
Fora tot de la vista, àdhuc el portamonedes!», pensà joiosament, fitant amb insistència el forat,
que s’havia eixamplat encara més. Sobtadament s’estremí tot ell d’horror. «Déu meu! —balbucejà amb
desesper—, què em passa? És que, per ventura, hom pot dir que tot això estigui amagat? És que, per
ventura, és així que hom amaga les coses?»

És cert que ell no havia comptat amb els objectes sinó que pensava que només hi hauria diners, i,
per això, no havia preparat un lloc escaient. «Però, voldria saber-ho, de què estic content? —pensà—
. És que, per ventura, hom amaga així les coses? A dir la veritat, la raó em fuig!»

S’assegué retut al sofà i el calfred tornà a sacsejar-lo d’una manera insuportable. Maquinalment
prengué el seu abric d’hivern, d’estudiant, calent, però tot esparracat, que era al costat seu, en
una cadira, se’l tirà damunt i la son i el desvari s’apoderaren novament d’ell. S’abaltí.

No s’havien escolat encara cinc minuts que Raskòlnikov es tornà a aixecar d’una revolada i es
precipità de nou damunt el seu vestit amb una mena de deliri. «Com ha pogut ser que hagi tornat a
abaltir-me si encara no havia fet el que calia? Això mateix, això mateix: fins ara encara no he
tret la baga de sota l’aixella! Ho he oblidat! Com he pogut oblidar-me d’una cosa semblant! Quin
indici!» Arrencà la baga d’una estrebada i, apressadament, la féu miques i l’entaforà sota el coixí,
 entremig de la roba bruta. «Uns bocins de tela esquinçada no poden certament provocar sospites; bé
sembla que ha de ser així, bé sembla que ha de ser així», repetia sense moure’s del mig de la
cambra; i, novament, amb una atenció tensa fins al dolor, es posà a esguardar al seu entorn, al
terra, pertot arreu, per tal de persuadir-se que no s’havia oblidat de res. El convenciment que tot,
 fins la memòria, fins la capacitat més elemental de raonar, l’abandonaven, començava a punyir-lo. «
¿Potser comença ja el càstig? Això, això mateix, no hi ha dubte!» Al bell mig de la cambra jeien
els bocins de serrell que havia retallat dels pantalons, com si hi haguessin estat col·locats a
dretes per tal que el primer que entrés pogués adonar-se’n. «Però, què és el que em passa?»,
exclamà fora de si. I aleshores una idea estrafolària li vingué al cap: potser tot el seu vestit
estava clafert de taques de sang i ell no les veia perquè la raó se li havia afeblit…, l’ànima
estava plena d’ombres… Tot d’una recordà que al portamonedes també n’hi havia, de sang. «Bah! Això
vol dir que la butxaca deu estar també tacada, ja que el portamonedes era xop quan vaig ficar-me-l’
hi.» Raskòlnikov girà la butxaca del revés i, en efecte, hi havia rastre, hi havia una taca! «Això
vol dir que si he encertat en la cosa, la raó ni la memòria no m’han abandonat encara del tot… —
pensà amb satisfacció i respirant profundament i joiosament—; res, feblesa produïda per la febre,
un minut de deliri», i arrencà d’una estrebada la butxaca esquerra dels pantalons. En aquell
instant un raig de sol il·luminà la seva bota dreta: hom hauria dit que al mitjó que es veia per un
dels forats de la bota hi havia rastre de quelcom. Es tragué ràpidament el calçat. «En efecte, la
punta del mitjó està tota amarada de sang», segurament posà, distret, el peu en aquell toll… «I bé;
¿i què fer ara amb tot això, amb aquest mitjó, amb aquest serrell, amb aquesta butxaca?»

Amb tots aquests objectes a la mà romangué palplantat al mig de la cambra. «A l’estufa? No, perquè
és a l’estufa on començaran a escorcollar. Cremar-ho? Però, amb què? Fins i tot estic mancat de
llumins. No, el millor és sortir i llençar-ho en un indret o altre. Sí!, el millor serà llençar-ho!
—repetí asseient-se altre cop al sofà—, immediatament, tot seguit, sense perdre ni un minut!» En
lloc, però, d’aixecar-se, el cap li tornà a caure damunt el coixí, un calfred insuportable l’
estremí de nou de cap a peus i es cobrí altre cop amb l’abric. I durant llarg temps, durant algunes
hores, li venia al pensament, sovint, la idea que calia tot seguit, sense perdre ni un minut,
sortir per llençar-ho tot, treure tot el que pogués cridar l’atenció: «De pressa, de pressa!»
Diverses vegades maldà per aixecar-se del sofà, però no podia. Es deixondí del tot en sentir que
tustaven sorollosament a la porta.

—Obre d’una vegada! És que ets mort o viu? A veure si acabaràs de dormir una hora o altra! —cridava
Nastàssia bo i donant cops de puny a la porta—. Es passa tot el dia dormint com un gos! Un
veritable gos! Obre d’una vegada! Ja són quarts d’onze!

—Potser no és a casa —digué una veu d’home.

«Com! És la veu del porter… Què vol ara aquest?»

S’aixecà d’una revolada i s’assegué al sofà. El cor li bategava amb tanta fúria que fins i tot li
feia mal.

—No veieu que hi ha la balda posada? —respongué Nastàssia—. Què me’n dieu? Ara es tanca per dins!
És que tens por que se t’emportaran? Obre, cap de suro, desvetlla’t!

«Què volen? Per quins set sous ha vingut el porter? Això vol dir que estan assabentats de tot. ¿
Resistir o obrir? Sigui el que Déu vulgui…»

Es redreçà, avançà el cos i tragué la balda. La seva cambra era de tals dimensions que es podia
treure la balda sense aixecar-se.

Tal com esperava, el porter i Nastàssia s’estaven drets a la porta. Nastàssia li pegà una llambregad
a una mica estranya. Ell fità el porter amb un esguard provocatiu i desesperat. Aquest li allargà
un paper groc plegat en dos i lacrat.

—Una notificació de l’Oficina —digué bo i donant-li el paper.

—De quina Oficina?

—A la policia et demanen, ves, a l’Oficina. És cosa sabuda quin Comissariat.

—A la policia? Per què?

—Què sé jo! Et demanen i vés-hi, ve-t’ho ací tot!

Ella l’esguardà atentament, i, després de donar una llambregada al seu entorn, féu un moviment per
tornar-se’n.

—És que has caigut malalt de debò? —remarcà Nastàssia sense esquitllar els ulls d’ell. El porter
girà també el cap un instant—. Des d’ahir que té febre —afegí Nastàssia.

Raskòlnikov no responia i aguantava el paper sense descloure’l.

—I bé —prosseguí ella, compadida i veient que ell posava els peus a terra—. Si estàs malalt, no hi
vagis; no es cala pas foc. Què tens a les mans?

Raskòlnikov esguardà: a la mà dreta aguantava el serrell retallat, el mitjó i els bocins de la
butxaca arrencada. Havia dormit amb ells. Temps després, rumiant a propòsit, d’aquests esdeveniments
, es recordava que quan jeia devorat per la febre i es mig deixondia, estrenyia tot això fortament
a la mà i es tornava a adormir sense afluixar-la.

—Què me’n dieu?, ha arreplegat uns drapots qualssevol i dorm amb ells com amb un tresor… —I
Nastàssia esclafí el riure amb la seva rialla nerviosa i poc natural.

Ell ho entaforà tot ràpidament sota l’abric i la guaità als ulls de fit a fit. Tot i que en aquell
moment fos incapaç de raonar d’una manera coherent, tingué la sensació que si haguessin vingut a
detenir-lo no l’haurien pas tractat d’aquella manera. «Però, i la policia?»

—Vols te? Te’n portaré, n’ha quedat.

—No, me n’hi vaig; me n’hi vaig tot seguit —balbucejà bo i aixecant-se.

—I si caus per l’escala?

—Me n’hi vaig…

—Com vulguis…

Nastàssia sortí darrere el porter. Immediatament, Raskòlnikov es precipità a la claror per tal d’
examinar el mitjó i el serrell. «Hi ha una taca, però no és fàcil de veure-la, puix que amb la
brutícia tot s’ha esborrat i destenyit. Per tant, Nastàssia no podia remarcar res, de lluny,
gràcies a Déu.» Aleshores desclogué tremolant la notificació i es posà a llegir: llegí, llegí
durant bona estona i, al capdavall, no comprengué de què es tractava. Era una notificació ordinària
per la qual se li manava de presentar-se aquell mateix dia, a dos quarts de deu, a 1’oficina de 1’
inspector del barri.

«Què significa això? Jo no tinc cap afer amb la policia! i per què precisament avui? —pensà amb una
perplexitat punyent—. Déu meu, que tot això s’acabi, si més no, ben de pressa!» Féu un moviment per
llançar-se de genollons a terra per tal de pregar, però es posà a riure, no de la pregària, més
aviat d’ell mateix. Començà a vestir-se apressadament. «Tant se val, estic perdut, estic perdut! I
si em posés el mitjó —pensà tot d’una—, amb la pols les taques s’esborraran encara més i tot rastre
es farà fonedís!» Tot just, però, se l’havia posat, se’l tragué d’una revolada amb repugnància i
horror. Tanmateix, pensant que no en tenia cap més, l’agafà, se’l posà altre cop i tornà a riure. «
Tot això és convencional, relatiu, tot això no són més que formes! —li passà ràpidament pel cervell
bo i tremolant de cap a peus—. Ça com lla, me l’he posat!» El riure, però, fou immediatament
reemplaçat pel desesper. «No, això ultrapassa les meves forces…! —pensà. Les cames li feien figa—.
És de por —balbucejà. El cap li rodava i li feia mal de la febre—. És una astúcia! El que volen és
entabanar-me, fer-me caure en el parany!», prosseguí dirigint-se a l’escala. «El pitjor de tot és
que em trobo en un estat gairebé de desvari… i puc amollar qualsevol niciesa…»

Quan ja era a l’escala, es recordà que ho havia deixat tot tal com estava al forat de sota l’
empaperat i que «pot succeir que li facin un escorcoll, expressament quan ell no hi sigui». S’aturà
consirós; tanmateix, un desesper tal, i, si és permès expressar-se així, un cinisme tal de la seva
pèrdua l’abassegava que ho deixà córrer tot i continuà la seva via.

«Almenys s’acabés tot ben de pressa…!»

Al carrer tornava a fer una xafogor insuportable. En tots aquests dies no havia caigut ni una gota
d’aigua per remei. Altra vegada pols, maons i calç, altra vegada fetor de les tendes i de les
tavernes, altra vegada a cada passa embriacs i cotxers que leri-leri s’aguanten en llur seient. El
sol el ferí als ulls; mirar quelcom li costava un esforç dolorós; el vertigen el sobreprengué:
totes les sensacions habituals de l’home enfebrat en sortir sobtadament al carrer en un dia de sol
delirant.

En arribar a la cantonada del carrer «d’ahir», pegà una llambregada anguniosa i alarmada a «aquella»
 casa… i n’esquitllà tot seguit l’esguard.

«Si m’ho pregunten, qui sap? Potser ho diré!», pensà bo i atansant-se a l’oficina.

L’oficina es trobava a un quart de versta. Feia poc que s’havia traslladat a una altra casa, a un
quart pis. A l’altre estatge hi havia estat de passada, ja feia temps. En travessar el portal
albirà, a mà dreta, una escala de la qual sortia un mugic amb una llibreta a la mà. «Pel que sembla,
 és el porter; per tant, l’oficina deu ser allí», i començà a enfilar l’escala a l’atzar. No volia
preguntar res a ningú. «Entraré, m’agenollaré i ho contaré tot…», pensà en arribar al quart pis. L’
escala era d’una estretor increïble, dreta i humida. Les cuines de tots els quatre pisos donaven a
aquesta escala i romanien obertes gairebé del matí al vespre. Per això s’hi respirava un baf
terrible i sufocant. Amunt i avall entraven i sortien porters amb llibretes sota l’aixella, anants
i vinents dels dos sexes. La porta de l’oficina estava també oberta de bat a bat. Raskòlnikov entrà
i s’aturà al rebedor, on s’esperaven uns mugics. La xafogor hi era també extraordinària, i, a més d’
això, el tuf de vernís de les cambres pintades de fresc amb oli pudent feria l’olfacte fins al
vòmit. Després d’haver esperat una estona, decidí avançar fins a la cambra següent. Totes les
cambres eren baixes de sostre i esquifides. Una terrible impaciència l’empenyia endavant. Ningú no
es fixava en ell. A la segona cambra seien i escrivien uns empleats vestits no gaire millor que ell
i d’aspecte estrany. Raskòlnikov s’adreçà a un d’ells.

—Què hi ha?

Ell mostrà la notificació.

—Sou estudiant? —preguntà l’interpel·lat bo i pegant una llambregada a la notificació.

—Sí, exestudiant.

L’escrivent l’esguardà, val a dir-ho, sense cap mena de curiositat. Era un home tot esborrifat amb
una idea fixa a la mirada.

«D’aquest, no en trauràs pas l’aigua clara, ja que tot li és igual», pensà Raskòlnikov.

—Aneu allí, a l’encarregat de l’oficina —digué l’escrivent i li mostrà amb el dit la darrere cambra.

Entrà en aquesta cambra (la que feia quatre), estreta i curulla de gent, d’un aspecte una mica
millor que el de les altres cambres. Entremig dels visitants hi havia dues dames. Una d’elles,
endolada, vestida pobrament, estava asseguda a la taula, front a front de l’encarregat, i escrivia
allò que aquest darrer li dictava. L’altra dama, una dona molt grassa i rubicunda, amb clapes a la
cara, una dona d’upa, tota enflocada, amb un fermall gros com un platet de te al pit, romania dreta
esperant alguna cosa. Raskòlnikov allargà la notificació a l’encarregat, el qual hi donà una
llambregada, digué «espereu-vos» i seguí atenent la dama endolada.

Raskòlnikov respirà més lliurement. «De segur que no és pas per allò.» De mica en mica s’anà
animant, i, amb tota la força, s’exhortà a prendre coratge i a mantenir la serenitat. «Una badada
qualsevol, la imprudència més insignificant, i, adéu-siau, jo mateix em denuncio! Hm… És de doldre
que ací hi hagi tan poc aire —afegí—. Quina xafogor…!, el cap em roda encara més… i l’enteniment
també…»

Experimentava un desordre mental terrible. Tenia por de no poder-se dominar. Feia provatures per
pensar en qualsevol cosa completament accessòria, però no hi reeixia. L’encarregat de l’oficina, en
l’endemig, l’interessava intensament: volia endevinar quelcom per la seva fesomia, escatir quina
mena d’home era. L’encarregat tenia uns vint-i-dos anys, el rostre bru i mòbil, semblava més vell
del que era, anava vestit a la moda i amb fatuïtat, la clenxa al mig, curosament pentinat i
encosmeticat, amb molts anells als dits blancs i polits i amb cadena d’or a l’armilla. Parlant amb
un estranger que hi havia a l’oficina, fins i tot pronuncià, d’una manera força satisfactòria, dues
paraules en francès.

—Lluïsa Ivànovna, per què no preneu seient? —digué, de pas, a la dama rubicunda escollada que s’
estava dreta talment com si tingués por de seure, tot i que hi hagués una cadira al seu costat.

—Ich danke —digué ella; i suaument, amb una remor de seda, s’assegué. El seu vestit blau clar, amb
guarnits de puntes, s’estengué al redós de la cadira talment un globus aerostàtic i ocupà gairebé
mitja cambra.

S’escampà una flaire de perfums. Pel que es veia, la dama es mostrava preocupada pel fet que ocupés
mitja cambra i que exhalés una tal fragància de perfums, encara que somrigués, insolentment i
tímida ensems, però amb una inquietud visible.

La dama vestida de dol, per fi, acabà i es disposà a aixecar-se. Tot d’una entrà, amb un cert
rebombori, un oficial tot jovençà, que a cada passa que feia movia les espatlles d’una manera
especial, llançà la gorra amb escarapella damunt la taula i s’assegué a la butaca. La dama ufanosa,
en veure’l, s’aixecà d’un bot i es disposà a tornar-se a asseure amb una mena d’embadaliment. L’
oficial, però, no va adonar-se’n i ella no gosà ja asseure’s en la seva presència. Era l’ajudant de
l’inspector del barri, amb un bigoti rossenc horitzontal que li penjava a banda i banda i amb una
fesomia petita petita els trets de la qual, sigui dit de pas, no expressaven res, llevat de certa
insolència. Esguardà Raskòlnikov de reüll i amb una expressió indignada: on anava tan mal vestit? I,
 pitjor encara, ni aquesta circumstància, ni totes les humiliacions no influïen per res en el seu
capteniment. Raskòlnikov, no sabent ben bé el que es feia, l’esguardà de fit a fit durant llarga
estona, la qual cosa ofengué l’oficial.

—Què vols? —baladrejà, esbalaït sens dubte pel fet que un esparracat com aquell ni tan sols pensés
a fondre’s sota la seva mirada fulminant.

—M’han demanat… m’han enviat una notificació —respongué Raskòlnikov com pogué.

—Sí, és per l’afer dels diners a percebre «de l’estudiant» —s’apressà a dir l’encarregat de l’
oficina alçant el cap dels papers—. Teniu! —i llençà a Raskòlnikov un quadern bo i mostrant-li’n un
indret—: Llegiu!

«Diners? Quins diners? —pensà Raskòlnikov—. Aleshores… no és pas per allò!» I s’estremí de joia.
Tot d’una respirà amb una facilitat indescriptible. Tenia la sensació que li havien tret un gran
pes del damunt.

—I a quina hora se us ha escrit de venir, senyor meu? —cridà l’oficial, ofès per raons més i més
inconegudes—. Se us escriu que vingueu a les nou i ara són ja quarts de dotze.

—M’han portat la notificació fa un quart —respongué Raskòlnikov en veu alta i per damunt l’espatlla,
 corrugat també de sobte d’una manera inesperada per ell mateix i trobant-hi fins i tot una mena de
delectança—. I prou he fet de venir tot estant malalt, amb febre.

—Feu el favor de no cridar!

—No crido pas, sinó que parlo polidament, i el qui crida sou vós, i jo sóc un estudiant i no
permeto que se’m parli a crits.

L’emportament de l’ajudant fou tan viu que, de primer antuvi, ni podia pronunciar un mot i els seus
llavis expel·lien només una mena d’esquitxos. S’aixecà d’un bot de la cadira.

—Feu el favor de callar! No oblideu on sou! No us permeteu gro… lle… ries, senyor meu!

—I vós tampoc no heu d’oblidar on sou —exclamà Raskòlnikov—; com si no n’hi hagués prou que crideu,
esteu fumant cigarretes i, per tant, ens esteu mancant al respecte a tots.

En haver dit tota aquesta lletania, Raskòlnikov experimentà una inefable voluptat.

L’encarregat els esguardava somrient. El xardorós oficial, pel que es veia, estava confós.

—D’això, no n’heu de fer res —cridà per fi amb veu esquerdada—. El que heu de fer és donar la
resposta que se us demana. Mostreu-li el que fa al cas, Alexandre Grigòrievitx. Una denúncia en
contra vostre! No pagueu! Tota una bona peça!

Raskòlnikov, però, ja no sentia res i engrapà afanyosament el paper per tal de trobar de pressa la
solució de l’enigma. Llegí cop i recop el paper i no en comprengué res.

—Què és això? —preguntà a l’encarregat.

—Se us reclamen uns diners. Heu de pagar, amb totes les despeses, multes i la resta o bé comprometre
-us per escrit a pagar dintre un termini determinat, donar, a la vegada, fermança que no us
allunyareu de la capital fins a haver pagat el deute i que no vendreu ni ocultareu els vostres béns.
 El creditor, pel seu costat, és lliure de vendre els vostres béns i d’obrar amb vós d’acord amb la
llei.

—Però…, si jo… no dec diners a ningú…

—Això no és ja el nostre afer. L’únic que us puc dir és que hem rebut una lletra de canvi de cent
quinze rubles, vençuda i protestada legalment, lliurada per vós nou mesos enrere a l’assessora de
col·legi la vídua Zarnítsina, la qual l’ha passada, a l’efecte de pagament, al conseller Txebànov i
que us presentem perquè ens doneu una resposta.

—Però si és la mestressa de la casa on visc!

—I bé, i què hi fa això?

L’encarregat l’esguardava amb un somrís indulgent de compassió, i, ensems, amb una mena de
solemnitat, com qui s’adreça al soldat que sent els primers trets: «Eh, què me’n dius? Quina
impressió sents?» Però què li importava en aquest moment a Raskòlnikov la lletra de canvi, la
reclamació de diners! ¿És que, per ventura, valia la pena d’amoïnar-s’hi, fins i tot de prestar-hi
l’atenció més insignificant? S’estava dret front a front de l’encarregat, llegia, escoltava,
responia, àdhuc preguntava, però tot això ho feia maquinalment. La victòria de la pròpia conservació
, haver-se escapolit del perill que l’amenaçava, heus ací allò que omplia enterament en aquell
instant el seu ésser, sense previsions, sense anàlisi, sense cap càlcul futur, sense dubtes i sense
problemes. Era un minut de joia purament i completament animal. En aquell mateix instant, però, s’
esdevingué quelcom de semblant a un espetec de llamps i trons. L’oficial, tot trasbalsat encara per
la manca de respecte de què havia estat objecte, arborat d’ira i evidentment esperonat per la
pruïja de sostenir la seva dignitat ferida, s’havia abraonat, traient foc pels queixals, damunt la
malaurada «dama ufanosa», la qual, des del moment mateix que ell havia entrat, l’esguardava amb un
somrís estúpid.

—I tu, ja has tornat a fer-ne de les teves? —cridà tot d’una esgargamellant-se (la dama endolada ja
havia sortit)—. Què ha passat a casa teva aquesta nit? Eh? Altra vegada escandalitzes tot el carrer
amb les teves disbauxes! Altra vegada batusses i embriaguesa! ¿És que tens ganes que et fiqui a la
garjola? Ja t’he avisat massa sovint, ja t’he advertit deu vegades que a l’onzena no et deixaria
anar! I tu vinga tornar a fer-ne de les teves, com si sentissis ploure!

A Raskòlnikov fins i tot li caigué el paper de les mans i esguardà astorat la «dama pomposa» que
tractaven amb tan pocs miraments. No tardà, però, a comprendre el que feia al cas i aleshores tota
aquesta història començà a plaure-li extraordinàriament. Escoltava joiosament, tant, que fins li
costava un esforç contenir-se per tal de no esclafir una riallada…

Els nervis li saltaven.

—Ilia Petròvitx —començà a dir l’encarregat amb aire preocupat; però s’aturà en espera d’un moment
més avinent, puix que sabia, per pròpia experiència, que era impossible, si no que fos agafant-lo
pels braços, de contenir l’oficial enfurismat.

Pel que fa referència a la dama ufanosa, de primer antuvi tremolà sota l’etzibada de llamps i trons,
 però, cosa estranya, com més nombroses i fortes eren les imprecacions, més amable esdevenia, més
encisador era el somrís dedicat al terrible oficial. S’aixecava i es tornava a asseure sense parar
bo i fent reverències i esperant amb impaciència que li donessin la possibilitat de desfermar la
llengua.

—No hi ha hagut ni soroll ni batusses a casa meva —esclatà tot d’una com si haguessin engegat una
traca, amb un fort accent alemany, però amb una ardidesa ben russa—, ni cap, cap escàndol. Ell
estava embriac, ja contaré com anà la cosa, senyor capità; jo, però, no hi tinc cap culpa… La meva
casa és una casa respectable, senyor capità, i sé tractar la gent amb miraments, senyor capità, i
jo he estat sempre, sempre, la primera a no voler escàndols de cap mena. Com us dic, estava
completament embriac; demanà tres ampolles, posà els peus damunt el piano i començà a tocar, la
qual cosa no està gens bé en una casa respectable. M’espatllà ganz piano sense cap mena de mirament.
 Com jo li fes avinent el seu capteniment incorrecte, començà a empènyer-nos per darrere amb una de
les ampolles que agafà. Aleshores vaig cridar el porter. Karl vingué tot seguit i ell li féu un ull
de vellut, el mateix que a l’Enriqueta. A mi em ventà cinc plantofades. Tanmateix, la cosa no era
delicada en una casa respectable, senyor capità, i per això vaig posar-me a cridar. Ell obrí la
finestra que dóna al canal i, posant-se dret a l’ampit, començà a grinyolar com un porc, cosa que
és una vergonya. ¿On s’és vist que hom es posi a grunyir com un porc dalt d’una finestra? Fui, fui,
fui! Karl l’estirà pel frac de la part del darrere i, cal dir la veritat, sein rock li esquinçà.
Aleshores ell es posà a baladrejar, senyor capità, dient que man muss pagar quinze rubles de
penyora. Jo mateixa, senyor capità, havia de pagar cinc rubles pel sein rock. És un hoste impolit,
senyor capità, que, llevat d’escàndol, no sap fer res més. «Ara —que ens diu, imagineu-vos!—, ara m’
encarregaré de gedruckt una sàtira, car puc escriure als diaris el que em plagui en contra de vós.»

—És a dir que és dels que manegen la ploma?

—Sí, senyor capità, és un hoste impolit que gosa tenir tal capteniment en una casa respectable.

—Prou, prou, prou! Ja t’he dit, em sembla que t’he dit prou clar…

—Ilia Petròvitx —digué de nou l’encarregat amb un aire significatiu. L’oficial li donà una
llambregada ràpida; l’encarregat brandà lleugerament la testa.

—I bé, molt senyora meva Lavisa Ivànovna, ve’t ací el meu darrer mot, i aquesta vegada serà ben bé
el darrer —prosseguí l’oficial—, si torneu a moure aldarull encara que no sigui més que una vegada,
en la teva casa respectable, t’enviaré de dret a la garjola, com es diu en termes distingits. M’has
entès? ¿Què me’n dieu d’aquest literat que s’ha embutxacat cinc rubles en una casa respectable per
un esquinç del faldó del frac? Tots són de la mateixa fusta aquests literats! —i llançà una
llambregada despectiva a Raskòlnikov—. Abans-d’ahir, en una taverna, va passar el cas següent: Un d’
aquests individus després d’haver-se cruspit un dinar, es refusa a pagar «Si no em deixeu en pau —
que diu— us veureu a les planes d’un periòdic satíric.» La setmana passada, en un vaporet, un altre
d’aquests individus tractà de mala manera la muller i la filla respectables d’un conseller d’Estat.
Un altre va ser foragitat a cops d’una confiteria. Tota aquesta patuleia d’autors, literats,
estudiants, heralds de 1’opinió pública, són iguals! Ecs! I tu, ja te’n pots anar! Un dia d’aquests
donaré un cop d’ull per casa teva…, i aleshores, fes l’ull viu! M’entens?

Lluïsa Ivànovna, amb una apressada amabilitat, es posà a fer reverències a dreta i a esquerra i, bo
i fent-ne, anà de reculons fins a la porta, però a la porta topà de per darrere amb un vistent
oficial de rostre obert i fresc com una poma i amb unes magnífiques patilles rosses de forra
espessíssima.

Era no menys que Nikodim Fòmitx, l’inspector del barri. Lluïsa Ivànovna cuità a fer-li una
reverència fins a terra i eixí de l’oficina a saltirons.

—Altra vegada soroll, altra vegada trons i llamps, torb i huracà! —digué Nikodim Fòmitx en to
amical i amable adreçant-se a Ilia Petròvitx—. Altra vegada us heu fet mala sang, altra vegada us
heu enfurismat! De l’escala estant se sentien els crits.

—Bah! —respongué Ilia Petròvitx amb una mena de negligència generosa traslladant-se amb uns papers
a una altra taula i sacsejant d’una manera pintoresca les espatlles: a cada passa un cop d’espatlla—
; què me’n dieu?, un senyor autor que presumeix d’estudiant, és a dir, exestudiant, que no paga els
seus deutes, que dóna lletres de canvi, que ni a trets se’n va de la cambra on s’estatja, contra el
qual presenten contínuament denúncies, té encara la barra de tirar-me en cara que fumo cigarretes
davant seu! En tot troben ets i uts, i teniu, feu-me el favor de mirar el seu aspecte, i digueu-me
si tenen res d’atractiu!

—La pobresa no és pas una tara, amic meu. És cosa sabuda que sou com la pólvora i no heu pogut
consentir que us ofenguessin. De segur que vós us heu sentit també ofès per ell i tampoc no us heu
pogut contenir —prosseguí Nikodim Fòmitx adreçant-se amablement a Raskòlnikov—; endebades, amic meu,
 puix que és un home com cal, però com la pólvora, com la pólvora! S’inflama, es crema i després no
en queda res! Tot ha passat! I com a resultat, un cor d’or, i res més! Al regiment l’anomenaven ja
el «tinent pólvora»…

—I quin regiment, quin regiment! —exclamà Ilia Petròvitx, molt content de veure’s tractat d’una
manera tan agradosa, però no parant de murmurar.

Raskòlnikov experimentà tot d’una la pruïja de dir-los quelcom d’extremament agradable.

—Feu-vos càrrec, capità, de les coses —digué amb desimboltura adreçant-se a Nikodim Fòmitx—; poseu-
vos en el meu lloc… Jo estic fins i tot disposat a demanar-vos perdó si us he mancat en alguna cosa.
 Sóc un estudiant pobre i malalt, atuït (així ho digué: atuït) per la misèria. He deixat els
estudis perquè no puc sostenir-me; però haig de rebre diners… Tinc la mare i la meva germana a
província. M’enviaran diners…, pagaré… La mestressa és una bona dona; però s’ha pres tan malament
que hagi perdut les lliçons i que faci ja quatre mesos que no pagui, que fins i tot no em dóna
dinar… I de cap de les maneres no puc comprendre de quina lletra de canvi es tracta. Com voleu que
pagui…? Poseu-vos al meu lloc!

—Ja us he dit que, de tot això, no n’hem de fer res… —tornà a remarcar l’encarregat.

—Perdoneu, estic completament d’acord amb vós; permeteu-me, tanmateix, aclarir-vos… —continuà de
nou Raskòlnikov adreçant-se no a l’encarregat, sinó a Nikodim Fòmitx, esforçant-se, però, a adreçar-
se igualment a Ilia Petròvitx, tot i que aquest simulés tossudament que estava enfeinat examinant
uns papers i que, despectivament, no parés esment en ell—; permeteu-me que pel meu costat, us
expliqui que m’estatjo a casa d’ella ja fa tres anys, des del dia mateix que vaig arribar de
província, i abans… abans… ¿per què no reconèixer, per la meva part, que a la primeria vaig
comprometre’m a casar-me amb la seva filla, una prometença verbal, completament lliure…? Era una
noia que fins i tot m’agradava… encara que no n’estigués enamorat… en un mot, la joventut…, i bé,
val a dir que aleshores la mestressa em feia molt de crèdit i que jo vivia, com dir-vos-ho?, sense
pena ni glòria…

—Ningú no us exigeix tals intimitats, senyor meu, i, ultra això, no tenim temps d’escoltar-vos —l’
interrompé grollerament i en to solemne Ilia Petròvitx.

Raskòlnikov, però, l’aturà vivament, tot i que de sobte li resultés extremament difícil de parlar:

—Permeteu, permeteu que us conti en part… com van les coses…, que us ho conti tot, encara que
estigui d’acord amb vós que tot això sigui superflu… Un any enrere la noia morí del tifus; jo vaig
continuar essent el dispeser de la seva mare, i aquesta en mudar-se al pis actual em digué…, ben
amicalment…, que tenia completa confiança en mi…, però que em demanava si tindria cap inconvenient
a donar-li aquesta lletra de canvi de cent quinze rubles, que era la quantitat a la qual, segons
ella, pujava el meu deute. Perdoneu: ella tot just recalcà que així que li donés aquest paper,
seguiria fent-me crèdit tant com volgués i que, pel seu costat, mai dels mais —són les seves
pròpies paraules— no es valdria d’aquest document… I heus ací que ara, quan he perdut les lliçons,
quan no tinc res per menjar, em presenta la lletra per al pagament… Què puc dir?

—De tots aquests detalls sentimentals, senyor meu no n’hem de fer res —tallà insolentment Ilia
Petròvitx—; el que heu de fer és donar-nos una fermança per escrit, i de tot això que estàveu
enamorat i de tots aquests detalls tràgics, no n’hem de fer absolutament res…

—Tanmateix, sou massa dur… —murmurà Nikodim Fòmitx, asseient-se per signar i experimentant una mena
de sensació de vergonya.

—Escriviu —digué l’encarregat a Raskòlnikov.

—I què haig d’escriure? —preguntà aquest d’una manera tota particular.

—Us ho dictaré.

A Raskòlnikov li semblà que, després de la confessió, l’encarregat el tractava amb més menyspreu i
desatenció, però, cosa estranya!, tot d’una li fou completament indiferent que el tractessin d’una
manera o d’una altra; aquest mudament s’havia operat en un tancar i obrir d’ulls. Si hagués
reflexionat, si més no, un instant, li hauria causat admiració que hagués pogut parlar amb ells com
ho féu uns minuts enrere i fins i tot comunicar-los els seus sentiments. I, a dir la veritat, d’on
li venien aquests sentiments? Si ara la cambra s’omplís tot d’un plegat no de funcionaris de l’
oficina, sinó dels seus millors amics, és probable que no trobés per a ells ni una sola expressió
humana; en tanta de manera s’havia buidat sobtadament el seu cor! Una sensació tenebrosa i punyent
de solitud i d’allunyament infinits es manifestà tot d’una conscientment en el seu esperit. No era
pas la baixesa de les seves efusions cordials davant d’Ilia Petròvitx, no era el capteniment
altívol de l’oficial envers ell el que li havia capgirat sobtadament el cor. Oh! La seva pròpia
baixesa, l’urc dels oficials, tota aquesta gent, aquestes alemanyes, reclamacions, oficina, etc.,
etc., li importaven set sous! Si en aquell moment l’haguessin condemnat a ésser cremat viu no
hauria fet ni el més petit moviment i és poc probable que hagués escoltat la sentència amb atenció.
S’estava operant en ell quelcom d’inconegut, de nou, de sobtat, d’inaudit. Tenia la sensació neta,
encara que no la consciència, que no sols amb les expressions sentimentals de feia un moment, ans
encara en una forma qualsevol, no podia ja adreçar-se a aquella gent de l’oficina, i que si tots
ells fossin els seus germans o les seves germanes i no funcionaris de la policia, tampoc no s’hi
podria adreçar en cap de les avinenteses de la seva vida. Fins en aquell moment Raskòlnikov no
havia experimentat mai una sensació tan estranya i tan terrible. I el més punyent era que es
tractava més aviat d’una sensació que no pas d’una percepció, d’una noció, d’una sensació directa,
la més dolorosa que havia experimentat fins aleshores en el curs de tota la seva existència.

L’encarregat es posà a dictar-li la forma de declaració habitual en tals casos, això és, no puc
pagar, però em comprometo a fer-ho a la data tal o tal altra, no eixiré de la ciutat, ni vendré ni
faré present dels meus béns, etc.

—Però si no podeu escriure! La ploma us cau dels dits! —observà l’encarregat donant una llambregada
encuriosida a Raskòlnikov—. Que potser esteu malalt?

—Sí…, el cap em roda…, continueu!

—Això és tot: signeu.

L’encarregat prengué el paper i es posà a atendre altres visitants.

Raskòlnikov tornà la ploma, però en lloc d’aixecar-se i sortir recolzà el cap entre les mans,
estrenyent-lo amb un gest dolorós. Tenia la sensació que li havien enfonsat un clau a l’occípit.

Sobtadament li vingué al magí una idea estrafolària: aixecar-se tot seguit, atansar-se a Nikodim
Fòmitx, contar-li el fet d’ahir amb tots els detalls, anar-se’n després junt amb ell i mostrar-li
els objectes amagats al forat del racó. Era tan puixant aquest desig que ja s’havia aixecat per tal
de satisfer-lo. «No serà millor pensar-s’hi un instant? —li passà pel cap—. No, és millor no pensar
res i anar-hi de dret a dret!» Tot d’una, però, restà palplantat.

Nikodim Fòmitx conversava xardorosament amb Ilia Petròvitx:

—No pot ser, tots dos seran alliberats! En primer lloc, digueu-me: ¿per quins set sous haurien
cridat el porter si la cosa hagués estat obra d’ells? ¿Per tal de denunciar-se, suposaríem? Potser
per despistar? Això hauria estat ja un excés d’astúcia! Finalment: els dos porters i una dona
veieren l’estudiant Piestriàkov al portal en el mateix moment en què entrava: anava amb tres
companys dels quals s’acomiadà i fou en llur presència que preguntà als porters on vivia la vella. ¿
És que us sembla que si hagués portat tals intencions ho hauria preguntat? Kokh abans de pujar al
pis de la vella estigué assegut durant mitja hora a baix a ca l’argenter, d’on sortí a tres quarts
de vuit en punt per anar a dalt. Compreneu, doncs…

—Està bé; permeteu, de tota manera. ¿Com us expliqueu aquesta contradicció, que tustessin la porta
i aquesta estigués tancada i que tres minuts més tard, en tornar amb el porter, estigués oberta?

—Precisament en aquesta circumstància radica l’explicació de tot. L’assassí, sense cap mena de
dubte, era dins i havia posat el forrellat, i és segur que l’hi haurien enxampat si Kokh no hagués
comès la niciesa d’anar-se’n ell mateix a cercar el porter. Fou en aquest breu espai de temps que
el malfactor pogué davallar l’escala i esmunyir-se davant d’ells d’una manera o altra. Kokh no té
prou mans per persignar-se. «¿Si jo hagués romàs allí —que diu— ell hauria sortit i m’hauria mort
també a destralades.» Ara vol fer dir un tedèum, he, he!

—I, l’assassí, no el va veure ningú?

—Qui volíeu que el veiés? Aquella casa és una veritable arca de Noè —remarcà l’encarregat, el qual
escoltava la conversa del seu lloc estant.

—La cosa és clara, la cosa és clara! —afirmà Ilia Petròvitx.

Raskòlnikov prengué el capell i s’encaminà cap a la porta; no pogué, però, arribar-hi…

Quan revingué s’adonà que seia en una cadira, que a la dreta un home el sostenia, a l’esquerra n’hi
havia un altre amb un vas groc a la mà ple d’una aigua també groga, i que Nikodim Fòmitx s’estava
dret davant seu esguardant-lo de fit a fit. Raskòlnikov s’aixecà de la cadira.

—Què us passa? Esteu malalt? —preguntà amb certa duresa Nikodim Fòmitx.

—En signar a penes podia aguantar la ploma —remarcà l’encarregat bo i tornant-se a asseure i a
ocupar-se dels seus papers.

—És que fa temps que esteu malalt? —cridà Ilia Petròvitx del seu lloc estant i sense deixar tampoc
d’ocupar-se dels seus papers. Naturalment, ell havia donat també una llambregada al malalt quan
aquest estava esvanit, però se n’havia apartat bon punt Raskòlnikov revingué.

—Des d’ahir… —balbucejà Raskòlnikov.

—És que vau sortir de casa?

—Vaig sortir.

—Malalt?

—Malalt.

—A quina hora?

—A quarts de vuit del vespre.

—I permeteu que us pregunti: on anàreu?

—Pels carrers.

—D’això se’n diu contestar clar.

Raskòlnikov contestava d’una manera agra, a batzegades, estava blanc com un mocador i no acalava
els seus ulls negres i envermellits davant l’esguard d’Ilia Petròvitx.

—Amb prou feines es pot tenir dret, i tu… —remarcà Nikodim Fòmitx.

—No-hi-fa-res —digué d’una manera particular Ilia Petròvitx.

Nikodim Fòmitx volia encara afegir quelcom, però en donar una llambregada a l’encarregat, el qual l’
esguardava també de fit a fit, es contingué. Tot d’una tothom callà. Era molt estrany.

—Està bé —digué a la fi Ilia Petròvitx—. Ja us en podeu anar.

Raskòlnikov sortí. En allunyar-se, sentí que començava tot d’un plegat una animada conversa, en la
qual es feia particularment destacadissa la veu interrogativa de Nikodim Fòmitx… En trobar-se al
carrer, Raskòlnikov revingué completament.

«Tot seguit hi haurà un escorcoll, hi haurà un escorcoll! —deia per si mateix tot apressant-se per
arribar a casa—. Bandolers! Sospiten!» La basarda que l’havia corprès feia un instant s’apoderà
novament d’ell de cap a peus.





II


«I si ja l’han fet, l’escorcoll? I si, en arribar, me’ls trobo a casa? Però heus ací la cambra. Res
de nou; no hi ha ningú. Ningú no hi ha ficat el nas, ni Nastàssia. Tanmateix, com havia pogut
deixar tots aquests objectes al forat! Déu meu!»

Es llançà cap al forat i, ficant-hi la mà, començà a treure’n coses i a omplir-se’n les butxaques.
Hi havia vuit objectes: dues capsetes amb arracades o quelcom de semblant, no ho sabia prou bé;
quatre petits estoigs de marroquí; una joia embolicada en paper de diari i quelcom embolicat també
de la mateixa manera, una condecoració, pel que semblava…

Raskòlnikov ho entaforà tot en diverses butxaques, en les de l’abric i a la dreta del pantaló,
esforçant-se a evitar que poguessin remarcar res. El portamonedes, el prengué també junt amb els
objectes. Després sortí de la cambra, deixant la porta oberta de bat a bat.

Marxava a passes ràpides i fermes i, encara que se sentís tot capolat, conservava la plenitud de
les seves facultats. Temia la persecució, que al cap de mitja hora o un quart no donessin l’ordre
de seguir-li les petjades; per tant, calia acuitar-se a amagar-ho tot; calia posar les coses en
ordre mentre restessin unes engrunes de força i un bri de raciocini… On anar?

La cosa, ja feia temps que la tenia decidida: llençar-ho tot a l’aigua i no pensar-hi més. Així ho
havia decidit a la nit, durant el desvari, en els instants en què se’n recordava bé; cop i recop
havia maldat per aixecar-se i sortir: «De pressa, de pressa, i llençar-ho tot!» Llençar-ho, però,
resultava molt difícil.

Ja feia mitja hora o potser més que rodava per les vores del canal de Iekaterina. Però no hi havia
manera de portar a terme el seu propòsit: o bé hi havia dones que rentaven la roba, o barques, i
arreu es trobava amb gent. De tots costats era albirador, de tots costats podien veure’l; i era
sospitós que ell s’encaminés directament a la barana i llencés quelcom a l’aigua. ¿I si els estoigs
no van a fons i suren? És clar que seria així, i aleshores tothom el remarcaria. Prou que, llevat d’
això, tothom se’l mirava, en passar, com si al món no hi hagués res que els interessés tant com ell.
 «¿Per què em mireu d’aquesta manera? I si només m’ho semblés?», pensà.

Finalment, li vingué al cap que potser fóra millor anar en un indret qualsevol del Neva. Allí no hi
ha tanta gent, el veurien menys, i, de tota manera, és molt més fàcil de fer la cosa i, sobretot,
és més lluny d’aquests indrets. Tot d’una romangué esbalaït del fet d’haver rodat durant mitja hora,
 corprès d’angúnia i d’inquietud, per uns paratges tan perillosos sense que aquesta pensada se li
hagués ocorregut abans. ¿Com era possible que hagués perdut mitja hora inútilment, irracionalment,
quan la cosa ja havia estat resolta durant el son i el desvari? Raskòlnikov caigué en un estat d’
inhibició i d’oblit extraordinaris del qual tenia consciència. Calia decididament acuitar-se!

S’encaminà cap al Neva per l’avinguda de V… Pel camí, però, un nou pensament el colpí: «Per què al
Neva? Per què a l’aigua? ¿No serà millor anar-se’n en un indret qualsevol, ben allunyat, a l’illa,
per exemple, i soterrar-ho al bosc, sota una garriga i marcar el lloc?» I, tot i tenir la sensació
que, en aquell moment li fos impossible de reflexionar assenyadament i amb claredat, aquesta idea
li semblà incontrovertible.

Tanmateix, el destí disposà que Raskòlnikov no arribés a l’illa. En deixar l’avinguda de V… i
desembocar a la plaça, veié tot d’una a mà esquerra l’entrada d’un pati de parets nues. A mà dreta
del portal s’estenia, ben endins del pati, la paret morta, sense blanquejar, de la casa veïna, un
edifici de tres o quatre pisos. A mà esquerra, paral·lelament a la paret morta i arrencant també
del portal, hi havia una tanca de fusta que s’estenia fins a unes vint passes cap al fons del pati
i girava després a l’esquerra. Entre la tanca de fusta i la paret es formava un indret clos,
completament aïllat, en el qual ça i enllà hi havia escampats materials diversos. Al fons del pati
treia el cap per la tanca una barraca de pedra, tota fumada, que, pel que es veia, pertanyia a uns
tallers de manyà, de carreter o de quelcom de semblant; arreu negrejava pols de carbó. «Ve’t ací un
bon indret per a llençar-ho tot i fer-se fonedís!», pensà de sobte. No veient ningú al pati, s’
encaminà cap al portal i, a la vora d’aquest, va veure una placa clavada a la tanca (com és costum
de fer-ho les cases on hi ha molts obrers, artesans o cotxers), en la qual hi havia escrit amb guix
el rètol habitual: «Es prohibeix aturar-se ací.» Per tant, és ja un avantatge que no tingui res de
sospitós el fet d’entrar i aturar-se. «És qüestió de llençar-ho tot d’un cop en un racó i anar-se’n.
»

Després de donar novament una llambregada al seu entorn, ja s’havia ficat la mà a la butxaca quan,
tot d’una, s’adonà que ran de la paret que donava al carrer, entre el portal i el rètol, l’espai
comprès entre els quals era d’una arxina[1] d’amplada, hi havia una gran pedra que podia pesar un
pud[2] i mig. A l’altra banda d’aquesta paret hi havia el carrer, la vorera; se sentia la fressa
dels vianants, els quals, en aquells indrets, són sempre prou nombrosos, però ell no es feia
albirador de ningú, a menys que algú entrés del carrer, la qual cosa es podia esdevenir i, per això,
 calia acuitar-se. S’acotà, engrapà la pedra amb les mans amb totes les seves forces i la capgirà.
Sota la pedra s’havia format un clot, on Raskòlnikov començà a abocar els objectes que tenia a les
butxaques. El portamonedes jeia al damunt de tot i al clot restava encara espai lliure. Després
engrapà de nou la pedra, d’un cop de mà la tornà a col·locar en la seva posició primitiva, una mica
mica més amunt; ell, però, esgratinyà una mica de terra i, amb el peu, l’atapeí a les vores. No es
podia remarcar res.

Aleshores sortí i s’encaminà cap a la plaça. Altre cop una gaubança intensa, gairebé insuportable,
l’abassegà, com li havia esdevingut a l’oficina. «Totes les proves estan enterrades! ¿A qui s’
acudirà de fer recerques sota aquesta pedra? De segur que és ací d’ençà que la casa fou construïda
i qui sap el temps que hi estarà encara. I fins i tot si la troben, qui podria pensar en mi? Tot
està llest! No hi ha cap indici!», i esclafí el riure. Temps després es recordava que, en el moment
que travessava la plaça, reia amb un riure nerviós, escandit, imperceptible, perllongat. En arribar,
 però al bulevard de K…, on dos dies abans s’havia trobat amb aquella noia, el riure se li estroncà
en sec. Altres pensaments li vingueren al magí. Se sentí tot d’un plegat corprès per una terrible
repugnància en passar davant aquell banc on aleshores, quan la noia se n’havia ja anat, prengué
seient i medità, i li semblava que li produiria també una impressió extremament desplaent de trobar-
se amb el policia del bigoti molsut al qual aquell dia va donar vint copecs. «Que el diable se l’
emporti!»

Caminava bo i esguardant al seu entorn sense esma i amb rancúnia. Tots els seus pensaments giraven
ara al volt d’un punt que considerava cabdal, i tenia la sensació que tal pensament, en efecte, ho
era de cabdal, que havia romàs a soles amb ell ara, tot just ara, i que això s’esdevenia per
primera vegada després d’aquests dos mesos.

«Que el diable s’ho emporti tot! —pensà de sobte en un rampell d’inesgotable rancúnia—. Que estúpid,
 Déu meu, és tot això…! I quina manera de mentir! I quanta baixesa i ignomínia! I com he fingit i
llagotejat amb aquest tifa d’Ilia Petròvitx! Però, què m’empatollo! Si no val ni la pena de parlar-
ne, de totes aquestes coses absurdes! Tant se me’n dóna de tots ells com del que he trobat avui! Al
diable els meus fingiments i llagoteries! No és pas això! No és pas això…!»

Tot d’una s’aturà; una qüestió nova, completament inesperada i extraordinàriament senzilla, l’havia
colpit, deixant-lo estupefacte:

«Si, efectivament, tota la cosa hagués estat acomplida d’una manera conscient i no a la babalà, amb
una niciesa imperdonable; si hagués tingut, realment, un objectiu determinat i ferm, ¿per quins set
sous fins ara ni tan sols has donat un cop d’ull al portamonedes i no saps de què t’has apoderat ni
per què has acceptat totes les tortures i has emprès conscientment un afer tan fastigós, tan
miserable, tan innoble? Però si ara el volies llençar a l’aigua, aquest portamonedes, junt amb tots
els objectes, els quals tampoc no has vist…! Com és això?»

«És així i prou.» I abans ja ho sabia, que seria així, i per això no es tractava de cap nova
qüestió per a ell; i quan a la nit havia resolt de llençar-ho a l’aigua, la decisió havia estat
presa sense vacil·lar ni fer objecció de cap mena, com si hagués d’ésser així i fos impossible
altrament… Sí, tot això, ell ho sabia i se’n recordava, fins i tot ahir, en el moment en què,
assegut a l’arqueta, en treia els estoigs, es pot dir que així ho havia resolt…

«Tot això és així perquè estic malalt, molt malalt —decidí, per fi, ombrívolament—. Jo mateix m’he
torturat, m’he esbocinat l’ànima, i no sé el que em faig… I ahir, i abans-d’ahir, i durant tot
aquest temps, no he fet altra cosa que torturar-me… Em posaré bo i… no em turmentaré més… I si no m’
hi poso, de bo? Senyor! Que n’és, d’enutjós, tot això…!» Seguí caminant sense aturar-se. Tenia una
pruïja vivíssima de distreure’s, però no sabia què fer, què emprendre. Una sensació nova, insuperabl
e, l’anava abassegant per moments; era una mena de repugnància infinita, gairebé física, envers tot
el que li sortia a l’encontre i que l’enrondava, una repugnància tenaç rancuniosa, assaonada d’odi.
Li feien fàstic tots els vianants que trobava al seu pas, els rostres, la manera de caminar, llurs
moviments. De segur que si algun d’ells li digués res l’escopiria o el mossegaria…

De sobte, en arribar a la ribera del Petit Neva, a l’illa de Vassíliev, prop del pont, s’aturà. «Té,
 viu ací, en aquesta casa —pensà—. Com és això, que he vingut a raure a la casa de Rasumikhin?
Altra vegada com aleshores… Tanmateix, la cosa és ben curiosa: ¿he vingut jo mateix o bé les cames
m’hi han portat? Tant se val; abans-d’ahir… vaig dir-me que després d’“allò” hi aniria… I bé, me n’
hi vaig! Per què no anar-hi ara…?»

S’enfilà al quart pis on s’estatjava Rasumikhin.

Rasumikhin era a casa, a la seva cofurna, i, en aquell moment, llegia, escrivia. Ell mateix li obrí
la porta. Feia quatre mesos que no s’havien vist. Rasumikhin portava una bata de cambra tota
esparracada, unes plantofes als peus nus, tenia els cabells esborrifats i no s’havia afaitat ni
rentat. En el seu rostre es marcà una expressió de sorpresa.

—Què et passa? —exclamà mirant-se de cap a peus el seu company. Després callà i es posà a xiular.

—De tan mal borràs et van les coses? Amic meu, tu sí que has batut tots els rècords —afegí pegant
una llambregada als parracs de Raskòlnikov—. Però, asseu-te, home, que deus estar fatigat. —I quan
aquell es deixà caure al sofà turc de tela encerada, que encara era pitjor que el seu, Rasumikhin s’
adonà tot d’un plegat que el visitant estava malalt.

—Saps el que et dic? Tu estàs seriosament malalt. —I li prengué el pols. Raskòlnikov, però, retirà
la mà d’una revolada.

—No ho vull —digué—; he vingut…, ve’t ací el que hi ha: no tinc cap lliçó… i voldria…, però, no, no
en tinc cap necessitat, de les lliçons…

—Saps el què? Estàs desvariejant! —remarcà Rasumikhin, el qual l’observava atentament.

—No, no desvariejo… —Raskòlnikov s’aixecà del sofà. En pujar a veure el seu amic, no havia pensat
que li caldria trobar-se front a front amb ell. Ara, en un instant, l’experiència l’havia persuadit
que no estava en disposició, en aquell moment, de trobar-se front a front amb ningú. Tot el fel li
pujà a la gorja. Tot just travessat el llindar de la porta de Rasumikhin se sentí ple d’ira envers
si mateix.

—Adéu! —digué tot d’una, i féu una passa cap a la porta.

—Espera’t, espera’t! Que estàs guillat?

—No, no, me’n vaig! —repetí aquell, bo i tornant a deseixir-se’n.

—Quin vent t’ha portat, doncs, ací? ¿És que et falta un bull? M’estàs… gairebé ofenent. No et
deixaré sortir així com així.

—Escolta: he vingut perquè, llevat de tu, no conec ningú que em pogués ajudar a… començar…, perquè
tu ets el més bo de tots, és a dir, el més assenyat… i pots donar un consell… I ara veig que no em
cal res, ¿em sents?, absolutament res…, cap servei ni cap compassió… Jo mateix…, tot sol… I bé,
prou! Deixeu-me en pau!

—Espera’t, espera’t un moment, tocat del bolet! Diria que ets completament boig! Ve’t ací el que et
dic. De lliçons, no en tinc ni ganes. Però hi ha als Encants el llibreter Kheruvínov, que ell sol
val per cinc lliçons a casa d’un marxant. Ara publica unes edicions i uns opuscles de ciències
naturals que es venen com bresques. Només els títols ja valen un Perú. Tu deies sempre que jo era
un totxo; doncs bé, n’hi ha de més babaus que jo, amic meu. Ara he trobat el que em convenia. Té;
ve’t ací quaranta planes i escaig de text alemany; és difícil, al meu parer, de trobar res de més
imbècil, hi és examinada la qüestió de saber si la dona ha de ser o no considerada com un ésser
humà i, com és natural, hom hi demostra victoriosament que, en efecte, ho és. Kheruvínov prepara
publicacions sobre la qüestió femenina; jo tradueixo; d’aquesta quarantena de planes, en conjuminarà
 un volumet d’un centenar, per al qual inventarem títols pomposos de mitja plana, que posarem en
circulació a cinquanta copecs. Es vendrà com pa beneit. Per la traducció em paga sis rubles per
cada vint planes, és a dir, que cobraré, per tot el treball, una quinzena de rubles, dels quals ja
n’he rebuts sis a la bestreta. En acabar aquest treball, emprendrem una traducció sobre les balenes,
 després la d’uns comaratges avorridíssims de la segona part de les Confessions. Han dit a
Kheruvínov que Rousseau és una mena de Radisxev. Jo, naturalment, no el contradic, que el diable se
l’emporti! I bé: vols traduir la segona part de La dona, és un ésser humà? Si ho vols, emporta’t
tot seguit el text, paper, plomes, que el llibreter m’ha donat tot això, i pren tres rubles, que et
corresponen de dret, ja que he rebut diners a la bestreta pel text total. I, quan acabis les vint
planes, rebràs tres rubles més. Ah! I fes-me el favor de no considerar això com un servei de la
meva part. Tot just t’he vist entrar, he pensat que podries ser-me útil. En primer lloc, des del
punt de mira de l’ortografia, estic fluix; en segon lloc, des del punt de mira de la llengua
alemanya, estic peix, i, per això, escric el que em sembla i em consolo pensant que el meu text és
millor que l’original. I si no fos així, i resultés pitjor… En una paraula, t’ho emportes?

Raskòlnikov abastà silenciosament els fulls de text alemany, prengué els tres rubles i sortí sense
dir ni un mot. Rasumikhin l’esguardà esbalaït. Raskòlnikov, però, en arribar a la primera cantonada,
 tornà enrere sobtadament, s’enfilà de nou fins al pis de Rasumikhin i, posant damunt la taula els
fulls alemanys i els tres rubles, sortí altra vegada sense dir ni una paraula.

—Però, què et passa? És que t’ha pres el delírium trèmens? —digué a crits, enfurismat, Rasumikhin—.
Per quins set sous estàs representant aquesta comèdia? T’asseguro que em fas creure que fins i tot
jo mateix no les tinc totes. Es pot saber, reïra de bet, per què has vingut?

—No en vull… de traduccions… —murmurà Raskòlnikov davallant ja l’escala.

—Què és el que et cal, doncs, cap de trons? —cridà de dalt estant Rasumikhin. Raskòlnikov seguia
davallant silenciosament l’escala—. Ei, escolta! On vius?

No se sentí cap resposta.

—Vés-te’n al diable!

Raskòlnikov ja sortia al carrer. Al pont de Nikolàiev revingué de nou a conseqüència d’un esdevenime
nt desagradable per a ell. Un cotxer li ventà una fuetada a l’esquena pel fet que se n’hi hagués
anat d’un no res que Raskòlnikov caigués sota les rodes malgrat que aquell l’hagués avisat a crits
tres o quatre vegades. La fuetada l’enfurismà en tanta de manera, que d’un bot saltà prop de la
barana (no se sap per quin motiu caminava pel bell mig del pont, destinat no als vianants, sinó als
vehicles) i les dents li petaven de ràbia. Al seu entorn, naturalment, el públic reia.

—T’ho tens ben merescut!

—Deu ser un bergant!

—La cosa és corrent; es fingeixen embriacs i es llancen a dretes sota les rodes. Després, apa,
respon per ells.

—Senyor meu, és així com viuen; totes se les empesquen.

En el mateix moment, però, que, bo i passant-se la mà per l’esquena, seguia, de la barana estant,
amb un esguard rancuniós i enfollit el vehicle que s’allunyava, sentí que li posaven una moneda a
la mà. Guaità: al seu costat hi havia una dona ja d’edat, la muller d’un marxant a jutjar pel seu
aspecte, amb còfia i botes de pell de cabra, acompanyada d’una noia, versemblantment la seva filla,
amb capell i una ombrel·la verda. «Pren-ne la bona voluntat, en nom de Crist.» Prengué la moneda i
elles continuaren la seva via. La moneda era de vint copecs. Pel vestit i per l’aspecte el podien
ben bé prendre per un captaire, i que hom li hagués donat no menys que vint copecs era per raó,
sens dubte, de la compassió produïda per la fuetada.

Raskòlnikov estrenyé la moneda a la mà, caminà unes deu passes i es girà de cara al Neva, devers el
palau. Al cel no hi havia ni un núvol i l’aigua era gairebé blava, la qual cosa no es veu sovint al
Neva. La cúpula de la catedral, la qual d’enlloc no és albiradora d’una manera tan retallada com
des d’aquest indret, des del pont, a unes vint passes de la capella, fulgurava, i a través de l’
aire pur es podia fins i tot destriar cadascun dels seus ornaments. La coïssor de la fuetada havia
minvat i Raskòlnikov no es recordava més de la cosa; ara l’ocupava exclusivament una idea que el
desassossegava i que no era ben bé clara del tot. Romania palplantat bo i esguardant al lluny
fixament, durant llarga estona. L’indret on es trobava li era habitual. Quan anava a la Universitat,
 de consuetud (al més sovint en tornar a casa), s’havia aturat ben bé un centenar de vegades tot
just en aquell mateix indret, contemplava el panorama, efectivament magnífic, i cada vegada se
sentia colpit per una impressió poc clara, inefable. Aquell magnífic panorama sollevava sempre en
la seva ànima una inexplicable sensació de fredor; aquell quadre resplendent se li apareixia com
sadollat d’un esperit sord i cec… Cada vegada es meravellava de la seva impressió ombrívola i
enigmàtica; no refiant-se, però, d’ell, anava ajornant la recerca de la solució de l’enigma. Ara es
recordà tot d’una, vivament, d’aquests problemes i perplexitats seus i li semblava que no era pas
per atzar que li venien a la memòria. Li apareixia ja estrany i sorprenent que s’hagués palplantat
a l’indret de sempre, com si hagués suposat que podia meditar sobre allò mateix d’abans i interessar
-se pels temes i paisatges pels quals s’interessava… feia tan poc temps. La cosa li semblava àdhuc
risible, ensems que sentia quelcom que li estrenyia dolorosament el pit. Tot el seu passat, i els
pensaments, i els projectes, i els temes, i les impressions d’abans, i el panorama, i ell mateix, i
tot, tot… se li apareixia a sota d’ell, sota els peus, gairebé invisible, en un abís pregon. Tenia
la sensació d’haver donat una volada cap amunt i que tot s’esfumava davant els seus ulls… En fer un
moviment involuntari amb el braç, sentí a la mà closa la moneda de vint copecs. Obrí la mà, mirà la
moneda i, prenent embranzida, la llançà a l’aigua. Després es girà en rodó i se n’anà cap a casa.
Experimentava una impressió estranya, com si, en aquell instant, d’un cop de tisores, s’hagués ell
mateix retallat de la resta del món.

Era ja al vespre quan arribà a casa; resultava que havia caminat sis hores. Com havia tornat a casa,
 i per on, no se’n recordava. Després de despullar-se, es colgà al sofà, tremolant, com un cavall
extenuat després d’una cursa, s’abrigà amb el capot i s’adormí en un dir Jesús…

Es deixondí en plena foscor, desvetllat per una cridòria horrible. Déu meu, quins crits! Mai dels
mais no havia sentit uns crits tan esgarrifosos, tals esgarips, planys, cruixir de dents, llàgrimes,
 plors i flastomies! Raskòlnikov es redreçà esglaiat. Els cops, els esgarips i les flastomies
esdevenien, però, més i més forts. Tot d’una destrià, amb gran esbalaïment de la seva part, la veu
de la mestressa, que udolava, xisclava i exhalava, més aviat que proferia, en un to planyívol i
dolorós, paraules incomprensibles, implorava clemència, demanava que paressin els cops, car, la
cosa era clara, l’apallissaven despietadament a l’escala. La veu del que pegava havia esdevingut
tan horrible de rancúnia i de ràbia que no era més que un rogall, tot i que proferís també paraules
precipitades, indestriables. De sobte, Raskòlnikov es posà a tremolar com la fulla a l’arbre; era
la veu d’Ilia Petròvitx. Ilia Petròvitx, doncs, és ací i apallissa la mestressa! Li dóna puntades
de peu, li rebat el cap als graons de l’escala; no hi ha dubte, és fàcil d’endevinar pels esgarips,
pels cops! Què vol dir tot això? ¿És que el món s’ha capgirat? Es percebia remor de gent a tots els
pisos, a tots els replans, se sentien veus, exclamacions, trepig d’anants i vinents, l’estrèpit de
portes que es tancaven, gent que davallava l’escala a bots.

«Però, per què, per què? És possible que sigui així?», repetia Raskòlnikov pensant seriosament que
havia embogit del tot. Però, no, no hi havia dubte: era massa clar allò que colpia les seves
orelles. I, per tant, ara vindran a casa d’ell. «Perquè de segur que tot és pel mateix… per allò d’
ahir…, Senyor!» Volgué posar la balda a la porta, però no pogué alçar el braç… Tant se val, tot
seria inútil! La por, amb la seva mà de gel, havia engrapat el seu esperit, el turmentava, el tenia
petrificat… Heus ací, però, que l’aldarull, que havia durat ben bé deu minuts, anà minvant de mica
en mica. La mestressa gemegava i es planyia. Ilia Petròvitx no parava d’amenaçar-la i de flastomar…
En fi, sembla que ell, tanmateix, també s’ha assossegat; en efecte, no se sent ja la seva veu; «és
possible que se n’hagi anat? Senyor! Senyor! Té, la mestressa també se’n va bo i plorant i gemegant
encara… té!, ara ha tancat la porta… I la gent se’n torna a casa, s’exclamen, discuteixen, parlen a
crits o xiuxiuegen. Pel que es veu, n’hi havia molta; de segur que tota la casa hi ha fet cap. Però,
 Déu meu!, ¿és que tot això és possible? I per què, per què ha vingut ací?»

Raskòlnikov s’aclofà al sofà, sense força; però no pogué ja cloure els ulls i romangué ajagut mitja
hora, amb unes sofrences, amb una sensació tan insuportable d’indefinible horror com mai no havia
experimentat. De sobte, una viva claror il·luminà la seva cambra: entrà Nastàssia amb una espelma i
un plat de sopa. Després de guaitar-lo atentament i de veure que no dormia, posà l’espelma damunt
la taula i començà a col·locar tot el que havia portat: pa, sal, el plat, una cullera.

—Què t’hi jugues que des d’ahir que no has menjat res? Tot el dia te’l vas passar rondant, i té,
estàs tot enfebrat.

—Nastàssia, per què apallissaven la mestressa?

Nastàssia l’esguardà fixament.

—Qui l’apallissava?

—Ara fa poc…, cosa de mitja hora. Ilia Petròvitx, l’ajudant de l’inspector, a l’escala… ¿Per què li
pegava d’aquella manera…, i… per què ha vingut?

Nastàssia l’esguardà sense dir un mot durant bella estona bo i arrufant les celles. A ell, que se’l
miressin així li produïa una impressió desplaent i fins i tot l’espaordia.

—Nastàssia, per què calles? —digué tímidament a la fi, amb veu feble.

—Això és la sang —respongué Nastàssia en veu baixa i com si parlés entre si mateixa.

—Sang? Quina sang…? —balbucejà ell, pal·lidejant i redossant-se a la paret.

Nastàssia seguia esguardant-lo silenciosament.

—Ningú no ha apallissat la mestressa —digué de nou ella amb una veu sencera i decidida.

Ell l’esguardava aguantant-se la respiració.

—Jo mateix ho he sentit…, no dormia…, seia… —digué ell encara més tímidament—. La cosa ha durat… Ha
vingut l’ajudant de l’inspector… De tots els pisos ha corregut gent cap a l’escala…

—Ningú no ha vingut… I el que et passa és tot de la sang, que crida… Quan la sang no té per on
esbravar-se i ve que s’entolla al fetge, es comença aleshores a veure el que no hi ha… És que vols
menjar, sí o no?

Raskòlnikov no respongué. Nastàssia s’estava al seu costat, el guaitava de fit a fit i no sortia.

—Dóna’m alguna cosa per a beure. Nastàssiuixka.

Ella se n’anà a baix i, al cap de dos minuts, tornà portant aigua en un gerro de terrissa; ell,
però, no es recordava de res més. Es recordava només d’haver-se engolit un glop d’aigua freda, que
li regalimà per la pitrera. Després, perdé el coneixement.





III


Tanmateix no és pas que estigués del tot sense coneixement durant la malaltia. Es trobava en un
estat febrosenc, amb desvari i subconsciència. Temps després, es recordava de molt. Adés li
semblava que s’apinyava molta gent a prop seu, la qual volia emportar-se’l no sabia on i discutia i
disputava a propòsit d’ell. Adés s’imaginava trobar-se sol a la cambra; tothom ha sortit; li tenen
por i només, ara, entrebaden la porta per llucar-lo, l’amenacen, parlen uns amb altres en veu alta,
riuen i es mofen d’ell. Es recordava que Nastàssia era sovint a la seva vora; destriava igualment
una persona, molt coneguda, però qui era, no podia endevinar-ho, la qual cosa l’afligia en tanta de
manera que fins i tot plorava. Altres vegades li semblava que feia ja un mes que jeia o bé que un
mateix dia s’allargava indefinidament. «Allò», però, «allò», ho havia oblidat completament;
tanmateix, es recordava a cada instant que havia oblidat quelcom que calia no oblidar, i, maldant
per recordar, se sentia rosegat pel turment, gemegava, s’enfurismava o una basarda terrible i
insuportable el corprenia. Aleshores s’aixecava d’una revolada, volia arrencar a córrer, però hi
havia sempre algú que l’aturava per força i ell queia altra vegada impotent damunt el sofà i s’
esvania. Finalment, revingué del tot.

La cosa s’escaigué un matí a les deu. A aquesta hora del matí, els dies clars, el sol projectava
una franja allargada a la paret de la dreta i il·luminava el racó prop de la porta. A la vora del
sofà hi havia Nastàssia i una persona desconeguda del tot que l’esguardava encuriosida. Era un
minyó amb caftà, amb una barbeta i semblant pel seu aspecte a un dependent de magatzem. La
mestressa espiava per la porta entrebadada. Raskòlnikov s’incorporà.

—Qui és, Nastàssia? —preguntà assenyalant el minyó.

—A la fi ha revingut! —digué ella.

—Sí, sí, ha revingut —féu el dependent.

La mestressa, així que endevinà que Raskòlnikov havia revingut, tancà la porta i s’amagà. Ella era
habitualment temorega i suportava difícilment les converses i les explicacions; era una dona d’una
quarantena d’anys, grassa i greixosa, d’ulls i celles negres, bona amb la bondat de les persones
grasses i mandroses, i, en general, força plaent. La seva timidesa ultrapassava tota necessitat.

—Vós…, qui sou? —prosseguí ell adreçant-se al dependent. En aquell moment, però, la porta s’obrí
novament de bat a bat i, acotant-se una mica, perquè era alt de talla, entrà Rasumikhin.

—Rediantre de cabina! —exclamà en entrar—; sempre em dono cops de cap al sostre, i d’això en diuen
una cambra! I bé, amic meu, t’has deixondit? Ho he sentit de ca la Pàixenka estant.

—Ha revingut fa un moment —digué Nastàssia.

—Ha revingut fa un moment —repetí el dependent amb un somrís.

—I vós, permeteu que us ho pregunti, qui sou? —preguntà tot d’una Rasumikhin adreçant-se-li—. Jo,
per exemple, sóc Vrasumikhin i no pas Rasumikhin[3] com tothom m’anomena; Vrasumikhin, estudiant,
fill de casa aristocràtica, i ell és el meu amic. I vós, qui sou?

—Sóc dependent del despatx del marxant Xelopàiev i he vingut ací per un afer.

—Feu la mercè d’asseure-us en aquesta cadira. —Rasumikhin s’assegué davant seu, a l’altra banda de
la taula—. Has fet bé, amic meu, a desvetllar-te —prosseguí adreçant-se a Raskòlnikov—. Ja fa
quatre dies que no t’entra gairebé res al cos, llevat de te que et donaven a culleradetes. He
vingut dues vegades amb Zossímov. Et recordes d’ell? T’examinà atentament i digué tot seguit que la
cosa no era res, un atac al cap, una mala jugada dels nervis; mala alimentació, poca cervesa i
mostassa; però tot passarà. És un trumfo aquest Zossímov! Ha esdevingut un metge de debò! Pel que
fa referència a vós, no us entretinc més —digué adreçant-se altre cop al dependent—; podeu explicar-
me per què heu vingut? És la segona vegada que vénen d’aquest despatx, Ròdia; però, abans venia un
altre, i amb aquell ens enteníem. Primer de tot, qui us ha enviat?

—L’altre vingué abans-d’ahir, fa? Era Alexei Simiònovitx, que treballa també al nostre despatx.

—I què us en sembla, és més espavilat que vós?

—Sí; diria que és més com cal.

—És lloable; i bé, continueu.

—Ve’t ací el que fa al cas. Afanassi Ivànovitx Vakhruixin, del qual suposo que heu sentit parlar
més d’un cop, envia, per mitjà del nostre despatx, un gir de la part de la vostra mamà —digué el
dependent adreçant-se directament a Raskòlnikov—. Si heu revingut del tot, us donaré trenta-cinc
rubles, car Semen Simiònovitx ha rebut ordre de fer-ho, com abans, de la part d’Afanassi Ivànovitx
a precs de la vostra mamà. Voleu rebre’ls?

—Sí…, me’n recordo…, Vakhruixin… —proferí Raskòlnikov pensívol.

—Ho sentiu? Coneix el marxant Vakhruixin —exclamà Rasumikhin—. És clar, doncs, que té tots els
sentits. Pel que veig, sou també un home espavilat. Escoltar paraules assenyades és sempre cosa
plaent.

—Afanassi Ivànovitx i Vakhruixin són una mateixa persona. I a precs de la vostra mamà, la qual per
la mitjanceria d’aquell, us havia ja enviat diners de la mateixa manera, aquesta vegada tampoc no
ha tingut un no i ha ordenat a Semen Simiònovitx fa pocs dies que us donés trenta-cinc rubles en
espera de dies millors.

—Veieu?, això d’«en espera de dies millors» us ha sortit millor que res; allò de «la vostra mamà»
tampoc no us ha sortit del tot malament. I ara, què us en sembla: té tots els sentits o no?

—Jo crec que sí; el que cal, però, és que signi.

—Signarà! Heu portat una llibreta?

—Aquí la teniu.

—Doneu-me-la. Apa, Ròdia, aixeca’t una mica. Jo et sostindré. Signa, pren la ploma, els diners ens
calen ara com el pa que ens mengem.

—No ho vull —digué Raskòlnikov apartant la ploma.

—Com que no ho vols?

—No vull signar.

—Coi! Com pot ser sense signatura?

—No me’n calen…, de diners…

—Que no et calen diners! Amic meu, què t’empatolles? Ments! En sóc testimoni! No us hi amoïneu, feu-
me el favor, ho ha dit sense més ni més…, ja torna a viatjar. Amb ell, això s’escau fins i tot quan
està bo… Vós sou un home raonable… Li acompanyarem la mà i signarà. Apa, som-hi.

—Tant se val. Tornaré una altra vegada.

—No, no, per què amoïnar-vos? Vós sou un home raonable… Ròdia, apa, no li facis perdre més temps…,
no veus que s’espera? —i es disposà seriosament a acompanyar la mà de Raskòlnikov.

—Deixa’m anar…, jo mateix… —proferí Raskòlnikov, prengué la ploma i signà a la llibreta. El
dependent deposità els diners damunt la taula i sortí.

—Molt bé! I ara, vols menjar?

—Sí —respongué Raskòlnikov.

—Hi ha sopa?

—D’ahir —respongué Nastàssia, la qual, durant tot aquest temps, no s’havia mogut del costat d’ell.

—Amb patates o arròs?

—Amb patates i arròs.

—M’ho sé de memòria. Porta la sopa i te.

—Tot seguit ho porto.

Raskòlnikov ho mirava tot amb un pregon esbalaïment i amb una sorda i absurda basarda. Decidí
callar i esperar: què passarà? «Sembla que talment no desvariejo… —pensà—; sembla que tot això
passa en realitat…»

Al cap de dos minuts, Nastàssia tornà amb la sopa i anuncià que tot seguit portaria te. Amb la sopa
aparegueren dues culleres, dos plats, saler, pebrer, mostassa per a la carn i altres coses, tot
allò que abans no donaven. Les tovalles eren netes.

—No estaria del tot malament, Nastàssiuixka, si Prascòvia Pàvlova encarregués dues ampolles de
cervesa. És qüestió de remullar-ho.

—Coi! Ets més viu del que sembla! —balbucejà Nastàssia i sortí per executar l’ordre.

Raskòlnikov seguia mirant amb una mirada concentrada i estranya. Rasumikhin, que s’havia assegut al
sofà matusserament, com un ós, li sostingué el cap amb la mà esquerra, tot i que aquell podia
incorporar-se; amb la mà dreta li portà a la boca una cullerada de sopa, bufant prèviament perquè
no s’escaldés. Raskòlnikov n’engolí àvidament una cullerada, després una altra i una altra.

Però Rasumikhin tot d’un plegat s’aturà i digué que no volia donar-li res més sense consultar-ho
abans a Zossímov.

Entrà Nastàssia portant dues ampolles de cervesa.

—I de te, en vols?

—En vull.

—Porta te de seguida, Nastàssia, perquè sembla que, de te, se li’n pot donar sense autorització. Té,
 ve’t ací la cervesa! —Es tornà a asseure a la seva cadira, s’atansà el plat de sopa i es posà a
menjar amb tanta gana que s’hauria dit que no havia tastat res de tres dies—. Ara, Ròdia, cada dia
dino ací —balbucejà en la mesura que ho permetia la boca plena de carn—, i és Pàixenka, la bonassa
de la teva mestressa, la que m’apeixa amb la més bona voluntat del món. Jo, naturalment, no
insisteixo, però no protesto. Té, ve’t ací Nastàssia amb el te. És un argent viu! Nàstenka, vols
cervesa?

—Ja tens unes bones pensades, estornell!

—I te?

—Això ja és una altra cosa.

—Aboca-me’n. Espera’t, jo mateix te l’abocaré, asseu-te a taula.

Rasumikhin omplí una tassa de te, després una altra deixà córrer el dinar i es tornà a asseure al
sofà. Com abans, prengué amb la mà esquerra el cap del malalt i començà a donar-li culleradetes de
te, bufant de nou, aferrissadament, la cullera sense parar, com si el restabliment depengués tot
just d’això. Raskòlnikov callava i no es resistia, tot i que se sentís amb prou forces per a
incorporar-se, asseure’s al sofà sense cap ajut i fins i tot potser per a caminar. Tanmateix, per
una astúcia estrafolària, gairebé de salvatgina, li vingué al cap tot d’una la pensada de dissimular
 les seves forces, de recloure’s en si mateix i, si calia, de fingir que no comprenia res, i ensems,
 escoltar per tal d’endevinar el que passava. De tota manera, no podia vèncer la seva repugnància;
després d’haver-se engolit una dotzena de culleradetes de te, alliberà de sobte la testa, apartà la
cullera amb un gest de rebequeria i s’aclofà novament al coixí. Sota el seu cap hi havia ara
coixins de debò, de ploma, i amb coixineres netes; ell ho havia notat i tingut en compte.

—Cal que avui Pàixenka ens porti confitura de gerds; és qüestió de fer-li’n una beguda —digué
Rasumikhin asseient-se al seu lloc i tornant a envestir la sopa i la cervesa.

—I d’on vols que els tregui, els gerds? —preguntà Nastàssia, aguantant el platet al palmell de la
mà i fent filtrar el te «a través del terròs de sucre».[4]

—De gerds, amiga meva, en comprarà a la tenda. Cal que et conti, Ròdia, com he trobat el teu cau.
Quan vas anar-te’n de casa meva d’una manera tan estrafolària, sense ni tan sols dir-me on vivies,
em vaig sentir tot d’una tan enfurismat que vaig proposar-me cercar-te perquè, en trobar-te, me les
paguessis totes. Aquell mateix dia, vaig posar mans a l’obra. Si en vaig fer, de passos per trobar-
te! Arreu preguntava sense poder treure’n l’entrellat. El teu estatge actual, l’havia oblidat; a
dir la veritat, no el podia oblidar perquè no el coneixia. Fins pel que fa referència a l’estatge
anterior, només sabia que era als Cinc Cantons, a casa de Kharlàmov. Vaig cercar per tots indrets
aquesta casa de Kharlàmov, però resulta que no s’anomena així, sinó Bukh. Ja et dic jo que a
vegades hom es fa uns embolics tan extraordinaris amb els noms! Em vaig posar fet una fúria.
Aleshores vaig decidir d’anar-me’n a la «taula d’adreces», cosa que vaig fer l’endemà, i, què me’n
dius?, en dos minuts et van trobar. Hi estàs inscrit.

—Inscrit!

—Sí, sí; i mira, el general Kòbelev, de cap de les maneres no van poder trobar-lo. En fi, és cosa
llarga d’explicar. Així que vaig fer cap ací, vaig posar-me al corrent de tots els teus afers; de
tots, de tots, amic meu; ho sé tot; la Nastàssia n’és testimoni. Vaig fer coneixença amb Nikodim
Fòmitx, em mostraren Ilia Petròvitx i amb el porter, i amb el senyor Zamètov, Alexander Grigòrievitx
, encarregat de l’Oficina, i, per fi, com a coronament, amb Pàixenka, ella ho sap…

—Sí, la va posar dolça com un llamí… —balbucejà Nastàssia amb un somrís picardiós.

—No exagereu, Nastàssia Nikíforovna.

—El que et dic és que ets un mala pècora! —cridà Nastàssia i es posà a riure a rialla batent—. No
em dic Nikíforovna, sinó Petrova —afegí tot d’una quan parà de riure.

—Ho tindrem en compte. I bé; anem al gra. A la primeria jo ho volia fer anar tot en renou per tal d’
arrencar de soca-rel tots els prejudicis existents en aquests indrets; Pàixenka, però, triomfà. No
hauria dit mai, amic meu, que fos tan… avinent… Què me’n dius, tu?

Raskòlnikov callava, tot i que ni un moment no apartés d’ell el seu esguard alarmat.

—I molt que ho és —prosseguí Rasumikhin, no immutant-se gens pel silenci que havia acollit la seva
pregunta i com replicant a la resposta rebuda—. I una dona com cal, des de tots els punts de mira.

—Quin tifa! —exclamà altre cop Nastàssia, a la qual, pel que es veia, aquesta narració produïa una
delícia inefable.

—Tot el mal ve amic meu, que des del primer moment no haguessis sabut prendre-la com calia. Era
qüestió d’obrar altrament. Ves, és el caràcter, per dir-ho així, més inesperat! Bé, deixem-ho
córrer, del caràcter, en parlarem més tard… ¿Com era possible que les coses arribessin fins a tal
punt que fins i tot gosés no fer-te portar el dinar? I, per exemple, aquesta lletra de canvi! És
que t’havies begut l’enteniment per a firmar una lletra? O, per exemple, aquest projecte de
matrimoni, quan la filla, Natàlia Iegòrovna, encara era viva… Tot ho sé! Ja veig que he tocat una
corda delicada i que sóc un ase. A propòsit de bestiesa: què et sembla, ¿oi que Praskòvia Pàvlovna
no és tan nícia com al primer cop d’ull es podria suposar?

—Sí… —digué Raskòlnikov sense mirar-se’l, però comprenent que era avantatjós sostenir la conversa.

—Oi? —exclamà Rasumikhin, alegrant-se evidentment que li hagués respost—, i, tanmateix, no és intel·
ligent, oi? Un caràcter completament, completament inesperat! T’asseguro que fins a cert punt m’hi
perdo… De segur que té quaranta anys ben fets. Ella, però, diu que en té trenta-sis, i ningú no pot
discutir-li aquest dret. Et juro que jutjo d’ella més aviat mentalment, amb l’ajut exclusiu de la
metafísica; al costat de tot això, la teva àlgebra no té cap valor! No entenc res! Però deixem
córrer totes aquestes absurditats i tornem al que fa al cas. Ella, veient que tu no eres ja
estudiant, que havies quedat sense lliçons ni vestit, i que, tot just la noia morta, no tenia per
què mantenir-te a base de parentiu, s’espaordí tot d’una; i com que tu, pel teu costat, romanies
arrupit al teu racó i no sostenies les relacions d’abans, decidí treure’t de casa. I ja feia temps
que tenia aquest propòsit, però era de doldre la lletra de canvi. Ves, tu mateix li havies
assegurat que ta mare pagaria…

—Però això era només una baixesa de part meva… Figura’t!, la mare gairebé demana almoina…, i jo
mentia perquè no em poguessin treure del pis…, i em nodrís… —digué en veu alta i clara Raskòlnikov.

—I vas obrar santament. Però hi ficà el nas el senyor Txebànov, conseller a la Cort i home d’afers.
Si no hagués estat ell, a Pàixenka no se li hauria acudit fer res, ja saps que és prou temorega;
però l’home d’afers no n’és, de temorec, i la primera pregunta que formulà fou, naturalment, la
següent: «És que hi ha esperança de poder cobrar la lletra?» Resposta: «Sí, d’esperança, n’hi ha,
pel fet que hi ha una mare que, amb els seus cent vint-i-cinc rubles de pensió, traurà Ròdenka d’
entrebancs fins i tot si s’ho ha de treure de la boca; a més d’això, hi ha una germaneta que pel
seu germà és capaç de tot…, de fer-se esclava per ell.» En això es fundava… Què et passa? Per què
et remous…? Ara, amic meu, m’he assabentat de tots els teus secrets. Si no haguessis parlat a cor
obert amb Pàixenka quan us consideràveu ja com a parents, jo no en sabria res, de tot això. I ves
el que són les coses: l’home honrat i sentimental ho conta tot a cor obert, i el que l’escolta, que
és una persona pràctica, se n’aprofita. I per això Pàixenka lliurà la lletra de canvi a Txebànov
per tal que aquest la presentés a cobrament, i Txebànov féu totes les tramitacions formals sense
immutar-se. En assabentar-me’n, vaig sentir ganes de fer-li saber qui era jo per tal de netejar-li
la consciència, però ve’t ací que s’establí l’harmonia entre Pàixenka i jo i, com a resultat, li he
fet posar fi a l’afer donant-li paraula que pagaries. Ho sents? He donat paraula per tu. Van fer
venir Txebànov, vaig fregar-li deu rubles pels nassos i ve’t ací el document, el qual tinc l’honor
de presentar-vos. Ara, donen crèdit a la vostra paraula; teniu, preneu-lo, estripat per mi tal com
convenia.

Rasumikhin col·locà la lletra de canvi damunt la taula; Raskòlnikov hi donà una llambregada i,
sense dir ni un mot, es girà de cara a la paret. Rasumikhin es quedà tot estranyat.

—Pel que veig, amic meu —proferí després d’un minut—, he tornat a ficar els peus a la galleda. Em
creia distreure’t i assossegar-te amb la meva xerrameca i sembla que he reeixit només a augmentar
encara el fet que t’amarga.

—Eres tu aquell que jo no coneixia durant el desvari? —preguntà Raskòlnikov callant també un minut
i sense tombar el cap.

—Jo mateix, i fins i tot t’enfurismaves, sobretot una vegada que vaig venir amb Zamètov.

—Zamètov…? L’encarregat de l’Oficina? Per què? —Raskòlnikov es girà ràpidament i fità Rasumikhin.

—Què et passa…? Per què t’alarmes? Volia conèixer-te, car havíem parlat molt de tu… Altrament, ¿qui
podia assabentar-me de tantes coses respecte a tu? És un galant minyó, amic meu, magnífic…,
naturalment, en el seu gènere. Ens hem fet amics; ens veiem gairebé cada dia. No sé si saps que ara
visc per aquests encontorns… Fa poc que m’he canviat. Oi que encara no ho sabies? Hem estat dues
vegades a casa de Lavisa. Te’n recordes de Lavisa, Lavisa Ivànovna?

—És que deia alguna cosa jo durant el desvari?

—Ja ho crec! No sabies el que et deies!

—De què parlava?

—Ves quines preguntes, de què parlaves! És cosa sabuda el que es diu quan es desvarieja… Bé, amic,
ara, per no perdre temps, és qüestió d’anar per feina!

S’aixecà de la cadira i prengué la gorra.

—De què parlava durant el desvari?

—Uix!, quina cançoneria! És que, per ventura, tens por d’haver contat algun secret? Assossega’t. De
la marquesa, no n’has dit ni un mot. Del que parlaves a pler era d’un buldog, d’unes arracades, d’
uns penjolls, i de l’illa de Krestov i d’un porter, i de Nikodim Fòmitx i d’Ilia Petròvitx, l’
ajudant de l’inspector. A més d’això, t’interessaves extraordinàriament per un mitjó! I el
demanaves en un to tan planyívol! Zamètov es posà a cercar-lo per tots els racons i et donà aquesta
brutícia agafant-la amb els caps dels dits, després d’haver-se perfumat les mans. Solament
aleshores et vas assossegar, i tot el sant dia servares aquesta brutícia a les mans; no hi havia
manera d’arrabassar-te-la. De segur que encara la tens sota el llençol. També demanaves amb
llàgrimes als ulls un serrell dels pantalons. Prou maldàvem per saber de quin serrell es tractava;
però no en podíem treure l’entrellat… En fi, deixem-ho córrer i anem per feina! Ve’t ací trenta-
cinc rubles; en prenc deu i d’ací a dues hores et presentaré els comptes. Al mateix temps avisaré
Zossímov, que ja hauria d’ésser ací fa estona, puix que són ja quarts de dotze. I vós, Nàstenka,
feu l’ull viu per tal de tenir a punt les pocions i tot el que se us demani… Pel que fa referència
a Pàixenka, ara, jo mateix li diré el que cal. A reveure!

—Fixa’t! Pàixenka l’anomena! Uix, quin estornell! —digué Nastàssia. Després obrí la porta i es posà
a escoltar; però no es pogué contenir i davallà l’escala. Li interessava molt saber de què parlaria
ell amb la mestressa, i, en general, es veia prou bé que Rasumikhin la tenia encisada.

Així que es tancà la porta darrere d’ella, el malalt llançà d’una revolada el llençol i, com
enfollit, saltà del sofà. Havia esperat amb una impaciència ardent i convulsiva que tothom sortís
per posar immediatament mans a l’obra. Però, què fer? Es diria que ho havia oblidat. «Déu meu!
Digues-me només una cosa: estan assabentats de tot o no ho estan encara? I si ho saben tot, i
fingeixen mentre estic malalt, i després, tot d’una, vénen i diuen que ja fa temps que estan
assabentats de tot i que no em deien res expressament…? I ara, què fer? Té, ho he oblidat com fet a
posta; suara me’n recordava i ho he oblidat sobtadament…!»

Romania palplantat al mig de la cambra i mirava al seu entorn amb una perplexitat punyent; s’atansà
a la porta, obrí, escoltà; però no era pas això. Tot d’una, com recordant, es precipità al racó on
hi havia el cau darrere l’empaperat, començà a examinar-ho tot, ficà la mà al cau, forfollejà; però
tampoc no era això. Se n’anà a l’estufa, l’obrí i es posà a remenar la cendra: els bocins de
serrell dels pantalons eren al mateix indret on els havia llençats; per tant, ningú no els havia
mirats! Aleshores es recordà del mitjó del qual havia parlat Rasumikhin… És veritat, és al sofà,
sota el llençol; però d’aleshores ençà s’ha rebregat i s’ha embrutat en tanta de manera que no hi
ha dubte que Zamètov no podia examinar-lo.

«Bah! Zamètov…! L’Oficina…! ¿I per què em demanen a l’Oficina? On és la notificació? Bah! Què m’
embolico!, era aleshores que em demanaven! Aleshores també examinava el mitjó, i ara…, ara he estat
malalt! I per què ha vingut Zamètov? Per què l’ha portat Rasumikhin?», balbucejà feblement bo i
asseient-se de nou al sofà. «Què em passa? És que segueixo desvariejant? No, sembla que tot és real…
 Ah!, me’n recordo: fugir! Fugir de seguida, és absolutament necessari fugir! Sí… i on? I els meus
vestits, on són? No hi ha les botes! Les han preses! Les han amagades! Tot ho comprenc! Té, l’abric
no l’han pres! I diners damunt la taula, lloat sia Déu! Té, i la lletra de canvi… Prendré els
diners i me n’aniré, llogaré una altra cambra on ningú no em pugui trobar! Sí…, i la taula d’
adreces? Em trobaran! Rasumikhin em trobarà! És millor fugir del tot…, lluny…, a Amèrica, sense
deixar rastre! I prendré la lletra…, allà baix em pot servir. Què puc prendre més? Es pensen que
estic malalt! No saben que puc caminar, he, he, he! Ho he comprès en els seus ulls, que no ho saben!
 El tot és poder sortir de l’escala. ¿I si hi ha policies de sentinella? Què és això, te? Te, i
cervesa ha restat, mitja ampolla, freda!»

Raskòlnikov engrapà l’ampolla, en la qual hi havia encara un bon got de cervesa, i se la begué amb
delectança d’una tirada, com apagant el foc que li abrusava el pit. No s’havia, però, escolat un
minut que la cervesa li martellejà al cap i una lleugera i fins i tot agradosa esgarrifança li
passà per l’espinada. S’acotxà i es tapà amb el llençol.

Els pensaments, que, sense això, eren ja prou malaltissos i incoherents, esdevingueren més i més
confusos i un son dolç i plàcid no tardà a abassegar-lo. Raskòlnikov recercà voluptuosament amb el
cap un indret on reposar-lo al coixí, s’embolcà, estrenyent-la estretament al cos, amb la flassada
flonja que havia reemplaçat el capot espellifat d’abans, respirà dolçament i s’adormí amb un son
profund i reparador.

Es deixondí en heure esment que algú entrava; obrí els ulls i veié Rasumikhin al llindar de la
porta, oberta de bat a bat, i dubtant si havia d’entrar o no. Raskòlnikov s’inclinà ràpidament al
sofà i guaità Rasumikhin com si maldés per recordar quelcom.

—No dorms? Té, ja torno a ser ací! Nastàssia, porta el farcell —cridà Rasumikhin a baix—. Tot
seguit et rendiré comptes…

—Quina hora és? —preguntà Raskòlnikov mirant amb desassossec al seu entorn.

—Has dormit com un soc, amic meu! Ja fosqueja: deuen ser les sis. Has dormit més de sis hores…

—Déu meu! Què és això?

—I què? Millor! Això et fa bé! Qui t’apressa? És que tens una cita? Ara tot el temps és per a
nosaltres. Jo fa tres hores que t’espero: he entrat dues vegades i sempre dormies. He anat dues
vegades a casa de Zossímov, però no hi era. Tant se val, ja vindrà…! He sortit també pels meus
afers. Avui m’he mudat de pis, amb l’oncle. No ho sabies que ara tinc un oncle…? Al diable! Posem
mans a l’obra…! Nastàssia, porta el farcell! Ja veuràs el que fem… I com te trobes?

—Molt bé; no n’estic, de malalt… Rasumikhin, fa gaire que ets aquí?

—Ja t’ho he dit, m’he esperat tres hores.

—No, i abans?

—Com, abans?

—De quan ençà que véns?

—Però si no fa gaire que t’ho he contat; que, per ventura, no te’n recordes?

Raskòlnikov reflexionà. Tot el passat recentíssim li semblava un somni.

No podia recordar-se de res i guaitava interrogativament Rasumikhin.

—Hm! —féu aquell—, ho has oblidat. No fa gaire ja m’ho semblava, que encara no havies revingut del
tot… Ara, amb el son, t’has refet… De debò, fas molt més bona cara. Ets un as! I ara, no perdem
temps! Ja t’aniràs recordant de tot. Pega llambregada ací, respectable ciutadà!

Rasumikhin es posà a desfer el farcell, el qual, pel que es veia, li interessava en molta de manera.

—Em pots ben creure, amic meu; era una cosa que em causava molta recança. Cal fer de tu una persona
com cal! Mans a l’obra! Comencem pel capdamunt. Veus aquesta gorra? —començà bo i traient del
farcell una gorra bonica, però alhora de les més corrents i barates—. Emprova-te-la.

—Després, més tard —balbucejà Raskòlnikov amb un gest abrupte.

—No, això sí que no, Ròdia, després serà tard; no podré dormir en tota la nit, puix que l’he
comprada a ull. Ni feta a mida! —exclamà victoriosament tot emprovant-la-hi—. Ni feta a mida! Una
bona gorra o un bon capell, amic meu, són cosa primordial en l’abillament, una mena de recomanació.
E1 meu amic Tolstiàkov, en entrar en un indret on els altres romanen coberts, es veu forçat cada
vegada a descobrir-se. Tothom es pensa que ho fa impulsat per un sentiment servil, mentre que la
causa està en el niu de pardals que porta en lloc de capell i del qual s’avergonyeix; què li faràs
si és tan tímid! I bé, Nastàssia, compareu aquestes dues peces, aquest Palmerston (i abastà del
racó el capell rodó tot masegat de Raskòlnikov, el qual anomenava, no se sap per què, Palmerston) i
aquest bé de Déu de joiell. Quant diries, Ròdia, que me n’he fet? I tu, Nastàssiuixka? —digué
adreçant-se a aquesta veient que aquell callava.

—Vint copecs? De segur que no n’has donat pas més —respongué Nastàssia.

—Vint copecs! —cridà Rasumikhin ofès—. En els temps que correm, per vint copecs ni a tu no se’t pot
comprar! Vuitanta copecs. I encara perquè és una mica usat; si no et dura fins l’any que ve te’n
donaran un altre de franc, a fe de Déu! I ara, com deien a l’Institut, passem als Estats Units d’
Amèrica. Anuncio per endavant que, d’aquests pantalons, me’n sento orgullós. —I estengué davant
Raskòlnikov uns pantalons d’estiu, de tela lleugera—. Ni un forat, ni una taca, i, com veus,
completament presentables, tot i que no siguin nous de trinca. El mateix et dic de l’armilla, llisa,
 com exigeix la moda. I el fet que sigui usada no vol dir res; al contrari, resulta encara millor,
per allò que és més flonja, més suau al tacte… Saps el que et dic, Ròdia? En aquest món, per a fer
carrera, n’hi ha prou, al meu parer, amb observar sempre l’estació de l’any; si no demanes
espàrrecs al gener tindràs unes «pàfies» de més a la butxaca; el mateix pel que fa a aquestes
compres. Ara som a l’estiu i per això he fet una compra estiuenca, puix que la tardor exigeix roba
més calenta, i aleshores cal posar de banda tot això…, més que més que, aquell moment arribat, es
comença a esfilagarsar a causa del seu desordre interior. Apa, digues un preu! Quant et sembla que
n’he donat? Dos rubles amb vint-i-cinc copecs! I recorda-te’n, amb les mateixes condicions: si no
arriba a l’any que ve, te’n donaran un altre de franc! A la tenda de Fediàvev no tenen pas un altre
tarannà per a vendre: així que has pagat i quedes content per tota la vida, ja no hi tornes més.
Ara, donem un cop d’ull a les botes. Què me’n dius? Es veu que han estat portades; però n’hi ha
almenys per dos mesos, puix que tant el material com el treball són estrangers. La setmana passada
el secretari de l’ambaixada anglesa les va vendre als Encants; les havia portades només sis dies,
però necessitava diners. Un ruble i cinquanta copecs n’he pagat. Bona compra!

—I si no són per a la seva mida? —remarcà Nastàssia.

—I per que no ho han de ser? I això què és? —i es tragué de la butxaca la bota vella, aplanada,
bruta de fang ressec, plena de forats, de Raskòlnikov. He pres les meves precaucions, i, gràcies a
aquest model estrafolari, hem restablert la mida. S’ha fet tot amb la més bona voluntat del món.
Pel que fa referència a la roba interior, he tingut una assentada amb la mestressa. Per a començar,
tres camises de tela amb coll a la moda… I ara, passem comptes: vuitanta copecs per la gorra i dos
rubles vint-i-cinc per les altres vestimentes, fan tres rubles amb cinc copecs; més, un ruble amb
cinquanta per les botes (puix que són cosa bona), quatre amb cinquanta-cinc; afegim-hi encara cinc
rubles per a tota la roba interior (l’hem comprada a l’engròs) i tindrem un total de nou rubles amb
cinquanta-cinc. Feu-me la mercè de prendre aquests quaranta-cinc copecs, en monedes de coure de
cinc copecs, que m’han restat, i, d’aquesta manera, Ròdia, estàs ara vestit de cap a peus com cal,
puix que, a parer meu, l’abric no sols pot seguir servint, ans encara pot vanar-se d’un aire noble
ben escaient: és el que té vestir-se a can Xarmer! Pel que es refereix als mitjons i altres foteses,
 t’ho deixo a la teva discreció. Ens resten vint-i-cinc rubles, i per Pàixenka i pel lloguer no et
preocupis, ja t’he dit que tens un crèdit il·limitat. I ara, amic meu, permet que et mudi la roba
interior, puix pot molt ben ser que ara la malaltia hagi quedat només a la camisa…

—Deixa’m en pau! No ho vull! —digué Raskòlnikov, el qual havia escoltat amb una expressió de
repugnància la relació de Rasumikhin sobre les compres fetes.

—Això sí que no és possible, minyó. És que vols que hagi esmolat per no res les soles de les botes?
—insistí Rasumikhin—. Nastàssiuixka, no us avergonyiu i ajudeu-me; això mateix! —i a desgrat de la
resistència de Raskòlnikov, li canvià la roba interior. Raskòlnikov s’aclofà al coixí i durant dos
minuts no digué ni un mot.

«És que acabaran per deixar-me tranquil?», pensà.

—Amb quins diners ha estat comprat tot això? —preguntà finalment guaitant a la paret.

—Amb quins diners? Aquesta sí que és bona! Amb els teus! No fa gaire que te’ls ha portats un
dependent de can Vakhruixin, de part de la mamà, que te’ls ha enviats. Potser ho has oblidat?

—Ara me’n recordo… —proferí Raskòlnikov després de perllongada i ombrívola reflexió. Rasumikhin el
fità amb desassossec enarcant les celles.

La porta s’obrí i entrà un home alt i fornit, que Raskòlnikov cregué conèixer de vista.

—Zossímov! Ja era hora! —cridà Rasumikhin joiosament.





IV


Zossímov era un home alt i greixós, de rostre embotornat i pal·lidesa descolorida, curosament
afaitat, cabells drets d’un ros de panotxa, ulleres i un gran anell d’or al dit amb sacsons de
greix. Tenia vint-i-set anys. Portava un abric d’estiu elegant i folgat, pantalons clars, i, en
general, tot en ell era elegant i folgat, com si acabés de sortir de la vitrina; la roba interior
era impecable; la cadena del rellotge, massissa. Les seves maneres eren lentes, una mica lasses, i,
ensems, d’una desimboltura estudiada. Les pretensions, curosament celades, traspuaven, però, a cada
instant. Tots els qui el coneixien el trobaven poc suportable; tanmateix, deien que en el seu ram
tenia la mà trencada.

—He anat dues vegades a casa teva… Com veus, ha revingut —exclamà Rasumikhin.

—Ja ho veig, ja ho veig; i ara, com ens trobem? —digué Zossímov, guaitant-lo fixament i asseient-se
al sofà, als peus, on es mig ajagué.

—Està tou com un melindro —prosseguí Rasumikhin—. Suara li hem mudat la roba i poc ha mancat perquè
plorés.

—I es comprèn; se li hauria pogut mudar després si no en tenia ganes… Bon pols! I el cap fa mal
encara?

—Jo estic bo, completament bo! —proferí Raskòlnikov amb fermesa i irritació, redreçant-se de sobte
en el sofà, l’esguard lluent, però tot seguit tornà a enfonsar-se al coixí i es girà de cara a la
paret. Zossímov l’examinava fixament.

—Molt bé, tot marxa com cal —digué arrossegant les paraules—. Ha menjat alguna cosa?

Després de contar-li-ho, li demanaren consell sobre el que se li podria donar.

—Tot se li pot donar… Sopa…, te… Naturalment, no cal donar-li bolets, ni cogombres…, ni carn… i…,
però, per què amoïnar-lo amb totes aquestes enraonies? Fora medecines, i demà veurem… Potser avui
podria ja…, però…

—Demà a la tarda el portaré a passeig —decidí Rasumikhin—; anirem al jardí de Iussúpov i després
entrarem al «Palau de Cristall».

—Demà jo no el deixaria moure…; però, tot amb tot, potser podria sortir una mica…, bé, ja ho veurem.

—És de doldre que avui no es pugui moure. Precisament celebro l’estrena del meu nou estatge. És a
dues passes d’ací. Podria venir i jeure al sofà. I tu, vindràs? —digué Rasumikhin tot d’una
adreçant-se a Zossímov—; no t’oblidis de venir; m’ho has promès.

—Potser vindré més tard. Què has preparat?

—Res; te, aiguardent, arengs. Ens estan preparant un pastís. Vindran tot de coneguts.

—Es pot saber qui, concretament?

—Gent d’ací, i, a dir veritat, gairebé tots nous, llevat de l’oncle, el qual, en realitat, és també
nou: va arribar ahir a Petersburg, per a uns afers; ens veiem un cop cada cinc anys.

—Quina mena d’home és?

—S’ha passat tota la vida fent de cap de correus de districte…, rep una pensió, ja té seixanta-cinc
anys… Jo, però, me l’estimo. Vindrà també Porfiri Semiònovitx, el jurista…, el jutge. Però si tu el
coneixes…

—És també parent teu?

—Molt de lluny; per què arrufes les celles? És potser perquè una vegada vas tenir una picabaralla
amb ell que ara no vindràs?

—Això em té completament indiferent…

—Millor que millor. Hi haurà, també, estudiants, un mestre d’estudi, un empleat, un músic, un
oficial, Zamètov…

—¿Vols fer el favor de dir-me què hi pot haver de comú entre tu o entre aquest Zossímov —assenyalà
Rakòlnikov amb un moviment de cap— i un Zamètov?

—Tanmateix en fas un gra massa amb els teus escrúpols! Els principis…! T’has assegut damunt els
principis i ni Déu no te’n fa moure. Per mi, és una bona persona, ve’t ací els meus principis, i no
vull saber res més. Zamètov és una bella persona.

—I té l’urpa llarga!

—I què n’he de fer jo? ¿I què, que tingui l’urpa llarga? —cridà tot d’una Rasumikhin, aïrant-se d’
una manera forçada—. ¿És que, per ventura, te n’he fet la lloança perquè té l’urpa llarga? L’únic
que t’he dit és que, dintre el seu gènere, és una bella persona! I si guaites de dret tots els
gèneres, ¿que en trobaràs gaires, de bones persones? Estic segur que, de mi mateix, no en donarien
pas més d’un gra d’all, i això encara si t’hi posessin a tu per torna!

—És poc; jo, de tu, en dono dos…

—I jo, de tu, només un! I bé, deixa’t de plasenteries! Zamètov és encara un mocós que sovint m’
agafen ganes d’estirar per les orelles. Per això cal atreure-se’l i no fer-se esquitlladís. Un home,
 pel fet de rebutjar-lo, no l’esmenes; més que més, doncs, un jovençà com aquest. Amb ell s’ha d’
obrar encara amb més precaució. Vosaltres, totxos progressius, no compreneu res! No respecteu l’
home; us inferiu una ofensa a vosaltres mateixos… I, si t’interessa assabentar-te’n, et diré que
portem certa cosa entre mans.

—M’interessa.

—Es tracta del pintor o, millor dit, de l’envernissador… T’asseguro que el traurem! Ara, però, no
hi ha cap perill. La cosa no pot ser més clara! L’únic que farem és donar-li una empenta.

—De quin envernissador parles?

—No t’ho he contat? No…? L’afer està relacionat amb l’assassinat de la vella usurera…, ara hi volen
embolicar també l’envernissador…

—Sí, de l’assassinat, n’he sentit parlar abans que tu me’n diguessis res, i fins i tot m’hi
interesso en aquest afer…, en part…, pel que es refereix a un cas… i, també, ho he llegit als
diaris. I bé…

—Fins Lisabeta i tot van assassinar! —etzibà tot de sobte Nastàssia adreçant-se a Raskòlnikov—. La
pobra no s’havia mogut de la cambra durant el fet, arrupida a la vora de la porta i escoltant.

—Lisabeta? —balbucejà Raskòlnikov amb una veu gairebé imperceptible.

—Que no la coneixies, Lisabeta, la venedora? A vegades venia a baix. T’havia apedaçat la roba.

Raskòlnikov es girà de cara a la paret, en la qual, a l’empaperat groc i brut amb floretes blanques,
 n’escollí una de mal pintada amb ratlles grises i començà a examinar-la: quantes fulles hi havia,
quants pètals, quines ratlles! Sentí com si cames i braços haguessin esdevingut insensibles, com si
els hi haguessin tallats; però no provava de moure’s i guaitava insistentment la flor.

—I bé, què ha passat amb l’envernissador? —tallà Zossímov, amb una expressió de descontentament, la
xerrameca de Nastàssia, la qual féu un sospir i callà.

—Que el consideren com un dels assassins! —prosseguí ardorosament Rasumikhin.

—És que hi ha indicis?

—De tot en diuen indicis! Tanmateix, si l’acusen, és ben bé a causa dels indicis, però aquests
indicis, d’indici no en tenen res; heus ací allò que cal demostrar! D’una manera idèntic que, de
primer, van detenir, per sospites, aquests…, com en diuen, Kokh i Piestriàkov. Uix! De quina manera
estúpida es fa tot això!, és repugnant, fins i tot per als qui no tenim res a veure amb l’afer!
Piestriàkov potser avui vindrà a veure’m… A propòsit, Ròdia, tu deus estar assabentat d’aquest fet,
que es va produir abans de caure tu malalt, tot just a la vetlla del dia en què vas esvanir-te a l’
Oficina mentre ho contaven…

Zossímov guaitava encuriosit Raskòlnikov, el qual seguia immòbil.

—Saps el que et dic, Rasumikhin? Que et fiques allà on no et demanen! —remarcà Zossímov.

—I bé, que sigui així; però et juro que el traurem! —cridà Rasumikhin donant un cop de puny a la
taula—. I saps el que és més lamentable de tot això? No pas que menteixin; el mentir es pot
perdonar sempre, puix que al capdavall la mentida condueix a la veritat. No, el lamentable és que
menteixin i que encara enalteixin la pròpia mentida! Respecto Porfiri…, però… Ve’t ací allò que,
per exemple, cridà de primer la seva atenció. La porta estava tancada i quan hi anaren amb el
porter estava oberta; per tant, els assassins eren Kokh i Piestriàkov! Heu’s ací la seva lògica!

—No t’engresquis; els van detenir, però els van alliberar; no és pas així com… A propòsit, jo,
aquest Kokh, l’he vist moltes vegades; resulta que comprava objectes caducats a la vella, veritat?

—Sí, és un manefla; compra i tot lletres de canvi! Un belitre! Però, què n’he de fer? Que se’n vagi
al diable! No saps el que aixeca la meva ira? La seva rutina de l’any de la picor, vulgaríssima,
tronada, entens…? I, en aquest afer, es pot descobrir un camí nou del tot. Valent-se exclusivament
de dades psicològiques, es pot demostrar com cal procedir per trobar el rastre veritable. «Tenim
fets!», diuen. Els fets, però no ho són tot, la meitat de l’afer, si més no, consisteix en la
manera de saber manejar aquests fets!

—I tu, els fets, saps manejar-los?

—Un no pot pas callar, quan sent, quan, per dir-ho així, percep amb el tacte, que pot ajudar, sí… ¿
Coneixes la cosa en detall?

—Segueixo esperant que em contis allò que es refereix a l’envernissador.

—Escolta la relació. Exactament tres dies després de l’assassinat, al matí, mentre seguien marejant
Kokh i Piestriàkov, tot i que aquests haguessin explicat cadascuna de les seves passes i que l’
evidència saltés als ulls, hom hagué esment d’un fet completament inesperat. Un pagès anomenat
Duixkin, que té una taverna davant mateix de la casa on es va cometre el crim es presenta a l’
Oficina, lliura un estoig amb unes arracades d’or i conta tota una novel·la. «Abans-d’ahir al
vespre, devien ser quarts de nou» —dia i hora, entens?—, «comparegué a casa meva Nikolai, l’
envernissador, em presentà aquesta capsa amb unes arracades d’or i amb pedres i em demanà de donar-
li, deixant-me-les com a penyora, dos rubles. A la meva pregunta: “D’on ho has tret?”, em digué que
ho havia trobat al carrer, a la vorera. No vaig preguntar-li res més» —és Duixkin qui parla— «i
vaig donar-li un ruble, perquè si no hagués estat a mi, ho hauria deixat a casa d’un altre i, al
capdavall, ho malversarà tot en beguda i millor serà que ho tingui jo: després, si sents parlar d’
alguna cosa, ho presentes». Naturalment, tot això és un conte d’estar per casa, ell ment, perquè jo
el conec, aquest Duixkin, és un usurer, amaga les coses furtades, i si va enxarpar un objecte de
trenta rubles a Nikolai no fou pas amb la intenció de «presentar-ho». Senzillament, agafà por. Però
segueix escoltant. Duixkin continua la seva relació: «Aquest pagès, Nikolai Dèmentiev, el conec de
quan era noi, és de la nostra província i del nostre districte, el de Zaraiski, puix que jo també
soc riasanès.[5] A Nikolai, encara que no s’embriagui, li agrada beure i sabíem que treballava en
aquesta casa, d’envernissador, junt amb Mitri, i amb Mitri som del mateix poble. En rebre el
bitllet d’un ruble, Nikolai el canvià tot seguit, begué dos gots un darrere l’altre, prengué el
canvi i sortí. Mitri no era amb ell. L’endemà vam sentir dir que Alena Ivànovna i la seva germana
Lisabeta Ivànovna havien estat mortes a cops de destral; nosaltres les coneixíem,[6] i tot seguit
ens van venir dubtes pel que feia a les arracades, puix que sabíem que la difunta donava diners a
canvi de penyores. Vaig encaminar-me a casa d’ell per veure si endevinava alguna cosa, i el primer
que vaig fer fou preguntar si Nikolai era a casa. Mitrei digué que Nikolai n’havia fetes de les
seves, que havia vingut a casa a la matinada, embriac, d’on sortí deu minuts després. Mitrei no el
veié més i hagué d’acabar la feina tot sol. I treballen a la mateixa escala de la difunta, al segon
pis. Assabentat de tot això, no vaig dir res a ningú» —és sempre Duixkin qui parla—, «vaig informar-
me de tot allò que vaig poder referent a l’assassinat i me’n vaig tornar a casa amb els mateixos
dubtes. I avui al matí, a les vuit» —això és, al tercer dia, comprens?—, «veig que entra Nikolai,
no asserenat del tot encara, però en estat de poder conversar. S’asseu al banc; no diu res. Llevat
d’ell, a la taverna hi havia només una altra persona que dormia a l’altre banc (cosa que li
permetem perquè és un conegut) i els nostres dos marrecs. —Has vist Mitrei? —que li pregunto. —No,
diu, no l’he vist. —I no has vingut per a res? —No, diu, d’ençà d’abans-d’ahir. —I on has passat la
nit? —A Peski, a casa d’uns coneguts de Kolomna. —I d’on vas treure les arracades l’altre dia? —
Vaig trobar-les a la vorera —i diu això com si fos la veritat i sense mirar. —¿I has sentit parlar —
que dic— del que passà aquell mateix vespre i a aquella mateixa hora en aquella escala? —No, que
diu, no n’he sentit res— i escolta obrint uns ulls com a taronges i tornant-se, tot d’una, groc com
la cera. Jo li conto la cosa i ell que sí que agafa la gorra i s’aixeca. Aleshores provo de deturar-
lo. —Espera’t, home, que li dic; és que no vols beure? —I, amb una mirada, dono a entendre al
marrec que aguanti la porta mentre jo vaig a cercar l’aiguardent. Però ve’t ací que Nikolai salta d’
un bot al carrer i venta a córrer de tal manera que, quan em refaig del surt, ell ja era al carreró.
 Aleshores sí que els meus dubtes s’aclariren, puix que hom veia bé d’on venia el pecat…»

—Ja ho crec! —digué Zossímov.

—Espera’t! Escolta fins a la fi! Naturalment, es posaren a cercar Míkolka pertot arreu; detingueren
Duixkin i li feren un escorcoll; Dmitri també, amoïnaren igualment els pagesos de Kolomna; i heus
ací que abans-d’ahir conduïren el mateix Nikolai, detingut en un dels barris extrems, en un hostal.
En presentar-s’hi s’havia tret la creu d’argent que portava al coll i havia demanat, en canvi, un
khalik.[7] L’hi donaren. Una estona després, una dona que havia anat a l’establa, en guaitar per
una escletxa veié que Míkolka havia lligat el cinyell a una biga, a vora el sopluig, fent-ne un nus
escorredís, i dret a un piló, anava a posar-se’l al coll; la dona començà a cridar; vingué gent: —«
Per què fas això?» —li preguntaren. —«Porteu-me al Comissariat i ho contaré tot.» I amb els honors
com cal el conduïren ací. Li preguntaren com es deia, d’on era, on vivia, quants anys tenia —«vint-
i-dos»— i altres coses. Pregunta: «Treballant amb Mitrei, heu vist, a l’hora tal, qui passava per l’
escala?» Resposta: «De segur que algú o altre passà per l’escala, però era gent desconeguda de
nosaltres.» —«I no vau sentir res, cap mena de soroll, i tal i qual?» —«No vam sentir res de què
féssim cabal.» —«I no eres sabedor, Nikolai, que el dia tal, a tal hora, havien mort i robat la
vídua tal i la seva germana?» —«No en sabia res. Vaig sentir-ne parlar per primera vegada tres dies
després per Afanassi Pàvlitx, a la taverna.» —«I, d’on has tret les arracades?» —«Vaig trobar-les a
la vorera.» —«Per què l’endemà no vas comparèixer a treballar amb Mitrei?» —«Perquè vaig anar a
escampar la boira.» —«I on vas anar?» —«A tal lloc i a tal altre.» —«Per què vas ventar a córrer
mentre Duixkin parlava amb tu?» —«Perquè em va fer molta por.» —«I de què tenies por?» —«Que hagués
d’heure-me-les amb els jutges.» —«Com podies tenir por si no et senties culpable de res?»… I bé,
Zossímov, pots creure’m o no, van fer-li aquestes preguntes, textualment, amb aquestes mateixes
expressions, ho sé de bona tinta. Què vol dir això? Quin nom donar-li?

—De totes maneres, no es pot negar que hi ha certs indicis.

—No és pas dels indicis que parlo, sinó de l’interrogatori, de la manera com conceben la seva
missió. Ni Déu ho entén…! I bé, després que l’hagueren espremut de tots costats, digué la veritat: «
No vaig trobar-les a la vorera, sinó al pis on envernissàvem amb Mitrei». —«I com fou que vas
trobar-les?» —«Ve’t ací com: Mitrei i jo havíem envernissat tot el dia, fins a les vuit. Quan, en
havent plegat, ja ens n’anàvem, Mitrei agafà la brotxa, m’envescà tota la cara de vermell, ventà a
córrer i jo darrere d’ell, cridant com un esperitat. En eixir de l’escala vaig topar de nassos,
sota el portal, amb el porter i uns senyors. Quants n’hi havia, de senyors, no me’n recordo. El
porter m’atracallà i el mateix féu l’altre porter i la seva dona, i un senyor i una dama que
entraven pel portal; tot això perquè Mitka i jo jèiem a terra, al mig del portal. Jo havia enxarpat
Mitka pels cabells, l’havia fet caure i l’ataconava; Mitka, que era a sota meu, havia reeixit també
a enxarpar-me pels cabells i em feia també el seu compte; tot això, però, no era pas per dolenteria,
 sinó per facècia. Després Mitka s’escapolí de sota meu, i cames ajudeu-me cap al carrer, i jo
darrere d’ell, però, no havent-lo pogut atrapar, vaig tornar al pis tot sol, puix que calia endegar-
ho tot. Vaig posar-me a fer el meu fet bo i esperant que Mitka encara tornaria. Fou aleshores que
en un racó del cancell vaig ensopegar amb el peu amb aquesta capsa. Guaito, estava embolicada amb
un paper. Trec el paper, veig uns ganxets petits, petits, els obro, i dins la capsa, unes arracades…
»

—Darrere la porta? Darrere la porta era? —exclamà tot d’una Raskòlnikov amb un crit, guaitant
Rasumikhin amb un esguard tèrbol i basardós i incorporant-se lentament al sofà tot recolzant-se en
un braç.

—Sí…, i què? Què et passa? Què vol dir això? —Rasumikhin s’aixecà del lloc…

—Res…! —contestà Raskòlnikov amb una veu gairebé imperceptible, aclofant-se altre cop damunt el
coixí i tornant-se a girar de cara a la paret. Durant una estona tothom romangué callat.

—De segur que s’havia abaltit i parlava mig ensonyat —digué finalment Rasumikhin guaitant interrogat
ivament Zossímov; aquest féu un lleuger signe negatiu amb el cap.

—I bé, continua —digué Zossímov—, i després?

—Després? En veure les arracades; sense pensar més ni en el pis ni en Mitka, agafà tot seguit la
gorra i se n’anà a trobar Duixkin, que, com és sabut, li donà un ruble i el qual enganyà dient que
havia trobat les arracades a la vorera i se n’anà a escampar la boira. Pel que fa a l’assassinat,
segueix dient: «No en sé res, només abans-d’ahir vaig sentir-ne parlar.» —«I per què no t’has
presentat fins ara?» —«Perquè tenia por.» —«I per què volies penjar-te?» —«Per les coses que em
venien al magí.» —«I què t’hi venia, al magí?» —«Que me les hauria d’heure amb els jutges.» Ve’t
ací tota la història. Ara bé, quina conclusió et sembla que han tret de tot això?

—El que és indubtable és que hi ha un rastre. És un fet. Hom no pot pas alliberar el teu envernissad
or.

—Però el cas és que ara l’acusen sense més ni més d’assassí! No tenen ja cap mena de dubte…

—No pot ser, assossega’t. Però i les arracades? Reconeix tu mateix que si, en aquell mateix dia i
hora, unes arracades que eren a l’arquimesa de la vella van a raure a les mans de Nikolai, d’una
manera o altra hi havien d’anar a parar. És un fet que no té pas poca importància en la instrucció!

—Com hi van anar a raure! Com hi van anar a raure? —exclamà Rasumikhin—. ¿És que, per ventura, tu,
doctor, tu que tens el deure, primer de tot, d’estudiar els homes i tens, més aviat que un altre, l’
avinentesa de fer-ho, és que, per ventura, no veus, per totes aquestes dades, de quina mena de
fusta és la natura d’aquest Nikolai? ¿És que, per ventura, no veus que tot allò que ha dit durant l’
interrogatori és la pura veritat? Les arracades van anar-li a raure a les mans exactament com ell
ho explica. Va tocar-les amb els peus i les va recollir.

—La veritat pura! Tanmateix, has reconegut que de primer mentia.

—Escolta’m, escolta’m atentament. El porter, la seva muller, Kokh, Piestriàkov, l’altre porter, la
dona que seia a la porteria, el conseller reial que en aquell moment acabava de davallar d’un cotxe
i entrava per sota el portal fent bracet amb una dama, això és, vuit o deu testimonis, declaren
unànimement que Nikolai jeia a terra damunt de Dmitri, l’ataconava i que aquell li donava la torna
bo i estirant-lo pels cabells. Jeien al mig del camí, embarassaven l’entrada, els atabuixen de tots
cantons i ells, «com marrecs» (és l’expressió textual dels testimonis), segueixen ajaguts l’un
damunt l’altre, xisclen, s’apallissen i riuen a cor què vols amb una expressió que provoca la
rialla dels altres, es percacen com infants i es posen a córrer cap al carrer. Has sentit? Ara fixa’
t: a dalt els cadàvers eren encara calents, sents?, calents, així els trobaren. Si eren ells els
assassins, o bé ho era només Nikolai, i havien esbotzat l’arquimesa per tal de robar-la o bé havien
participat en una forma o altra en el robatori, permet només que et faci una pregunta; ¿és que un
estat d’esperit tal, això és, xisclets, rialles, esbatussada de marrecs sota el portal, pot
conjuminar-se amb les destrals, la sang, amb el robatori perversament astut, meditat? Acabaven tot
just de matar (cinc o deu minuts enrere, puix que els cadàvers encara eren calents) i, tot d’una,
deixant els cadàvers, el pis obert i sabent que en aquell moment s’havia enfilat gent per l’escala,
es posen a jugar com criatures, es rebolquen per terra, riuen, atreuen l’atenció de tothom i, d’
això, n’hi ha una dotzena de testimonis.

—Naturalment, és estrany! És clar que no pot ser, però…

—No amic meu, no hi ha però que hi valgui. Si les arracades que en aquell dia i hora van a raure a
les mans de Nikolai representen un fet important contra d’ell (encara que les explicacions donades
per l’envernissador fan que la importància del fet sigui «discutible», cal prendre en consideració
les circumstàncies que l’afavoreixen, més que més, que els fets són incontrovertibles). I què et
sembla, ¿és que, pel caràcter de la nostra jurisprudència, poden acceptar o són capaços d’acceptar
un tal fet (basat només en una impossibilitat psicològica, només en un estat d’esperit) com un fet
incontrovertible que destrueix tots els fets materials acusadors? No, no l’acceptaran per res del
món, perquè hom trobà la capsa, perquè l’acusat volia penjar-se, «la qual cosa no s’hauria
esdevingut si no s’hagués sentit culpable!» Heus ací la qüestió cabdal, heus ací per què em prenc
la cosa amb tanta xardor! Fes-te’n càrrec!

—Sí, ja veig que t’ho agafes a la valenta. Espera’t: m’havia oblidat de preguntar-ho: ¿està
demostrat que la capsa amb les arracades provenia realment de l’arquimesa de la vella?

—Està demostrat —respongué Rasumikhin enarcant les celles i amb una mena de recança—. Kokh
reconegué l’objecte i indicà la persona que l’havia empenyorat, la qual demostrà, en efecte, que l’
objecte li pertanyia.

—Malament. Una altra pregunta: ¿és que no hi ha algú que hagués vist Nikolai en el moment en què
Kokh i Piestriàkov muntaven al pis i que pugui demostrar-ho en una forma o altra?

—Precisament el que hi ha és que ningú no el veié —respongué Rasumikhin amb recança—, això és el
que perjudica l’afer. Fins i tot Kokh i Piestriàkov no el remarcaren quan s’enfilaven per l’escala,
encara que el seu testimoni no tindria ara gaire importància. «Vam veure —diuen— que el pis estava
obert, que devien treballar-hi, però en passar no ens hi fixàrem, i, per això, no ens recordem de
si en aquell moment hi havia algú que treballés o no.»

—Hm. L’única justificació, doncs, que existeix és que s’esbatussaven i reien. Suposem que és una
prova de pes, però… Permet-me ara una altra pregunta: com t’expliques tot el fet? Com expliques la
troballa de les arracades, fins i tot en el cas que les hagués trobades tal com ha declarat?

—Com ho explico? ¿I quina necessitat hi ha d’explicar-ho quan la cosa és prou clara? El camí a
emprendre per a seguir la instrucció està assenyalat, i és justament la capsa allò que l’indica. És
al veritable assassí que van caure les arracades. L’assassí era a dalt, tancat amb forrellat, quan
Kokh i Piestriàkov trucaven. Kokh cometé la niciesa d’anar-se’n a baix, aleshores l’assassí sortí
ràpidament i se n’anà escales avall, puix que no tenia cap més sortida. A l’escala, per tal que
Kokh i Piestriàkov no el veiessin, s’amagà al pis buit, darrere la porta, en el mateix instant que
n’havien sortit Dmitri i Nikolai, esperà fins que aquells arribaren al pis i aleshores davallà
tranquil·lament l’escala, tot just en l’instant que Dmitri i Nikolai ventaven a córrer cap al
carrer i no romania ningú sota el portal. És possible que algú el veiés, però que no en fes cabal.
En passa tanta, de gent! La capsa li caigué de la butxaca quan s’estava dret darrere la porta, i no
n’hagué esment, puix que pensava en altra cosa. Veu’s-ho ací tot!

—No, amic meu, no! Està ben conjuminat, massa ben conjuminat, tot això!

—Per què? Per què?

—Perquè tot surt massa bé…, massa ben combinat…, com al teatre.

—Uix! —exclamà Rasumikhin.

En aquell moment s’obrí la porta i entrà un personatge nou, desconegut de tots els presents.





V


Era un senyor ja madur d’anys, afectat, d’aire imposant, de fesomia fofa i d’home que està sempre
en guàrdia, el qual s’aturà a la porta, donà una llambregada al seu entorn amb un mal dissimulat
esbalaïment, i semblà preguntar amb la mirada: «¿On diable he anat a raure?» Amb malfiança i fins i
tot amb un cert esporuguiment afectat, gairebé amb una expressió de persona ofesa, esguardava la «
cabina» esquifida i baixa de sostre de Raskòlnikov. Amb el mateix esbalaïment girà la mirada devers
Raskòlnikov, que, despullat, els cabells esborrifats, sense rentar, jeia en el seu sofà brut i
misèrrim i l’esguardava de fit a fit. Després, amb la mateixa lentitud, començà a examinar la
figura descurada, sense afaitar, de Rasumikhin, el qual, per la seva banda, el fitava directament
als ulls d’una manera insolent i interrogativa sense moure’s del lloc. Durant un minut, tothom
servà un silenci feixuc i, finalment, com era d’esperar, es produí un petit canvi de decoració.
Comprenent, segurament, per algunes dades força clares, que ací, en aquesta «cabina», un capteniment
 massa imposant i sever no treia cap a res, el senyor que acabava d’entrar se suavitzà una mica i
amablement, encara que no sense severitat, s’adreçà a Zossímov, escandint cada síl·laba de la seva
pregunta:

—El senyor Rodion Romànitx Raskòlnikov, estudiant o exestudiant?

Zossímov féu un moviment i hauria potser respost si Rasumikhin, al qual no havia estat adreçada la
pregunta, no hagués passat tot seguit davant d’ell.

—Heu-vos-el ací, ajagut al sofà. Què hi ha?

Aquest familiar «Què hi ha?» va deixar partit pel mig el senyor sever; fins i tot va fer un
moviment per tal de girar-se cap a Rasumikhin, però es contingué a temps i es tornà a adreçar a
Zossímov.

—Heus ací Raskòlnikov —balbucejà Zossímov, mostrant el malalt amb un signe de cap, i després
badallà, i, en fer-ho, obrí la boca d’una manera extraordinària i d’una manera no menys extraordinàr
iament perllongada la mantingué en aquesta posició. Després, ficà, sense apressar-se, la mà a la
butxaca de l’armilla, en tragué un rellotge d’or enorme, bombat, l’obrí, mirà i, amb la mateixa
mandrosa lentitud, se’l tornà a posar a l’armilla.

Raskòlnikov jeia d’esquena i, sense dir un mot, guaitava el visitant de fit a fit, però sense cap
mena de pensament. El seu rostre, que havia cessat d’enfocar la curiosa floreta de l’empaperat, era
extremament pàl·lid i expressava una dolçor extrema, com si hagués sofert en aquell moment una
operació dolorosa o l’haguessin portat del turment. Però el nouvingut de mica en mica havia
deixondit en ell una atenció creixent, després perplexitat, després malfiança i fins i tot
esporuguiment. Quan Zossímov, assenyalant-lo, digué: «Heus ací Raskòlnikov», aquest, redreçant-se
ràpidament, s’assegué al sofà i en un to gairebé provocatiu, però amb una veu poc segura i feble,
digué:

—Sí! Jo sóc Raskòlnikov. Què se us ofereix?

El visitant el guaità atentament i pronuncià d’una manera imposant:

—Petr Petròvitx Lugin. Vull tenir l’esperança que el meu nom no us és del tot desconegut.

Raskòlnikov, però, que esperava quelcom ben diferent, l’esguardà amb una mirada obtusa i consirosa
i no respongué res, com si hagués sentit el nom de Petr Petròvitx per primera vegada.

—Com? ¿És que potser no heu rebut fins ara cap nova? —preguntà Petr Petròvitx una mica decebut.

Com a resposta, Raskòlnikov s’esllavissà lentament damunt el coixí, passà una mà darrere el cap i
es posà a guaitar el terra. Un tret d’angoixa es dibuixà en el rostre de Lugin. Zossímov i
Rasumikhin es posaren a mirar-lo encara amb més curiositat, i ell, pel que es veia, acabà per
immutar-se.

—Jo suposava i comptava —balbucejà— que la carta tramesa ja fa més de deu dies, fins i tot dues
setmanes…

—Però, permeteu-me, ¿per què us quedeu dret a la porta? —l’interrompé tot d’una Rasumikhin—. Si heu
vingut per alguna cosa, asseieu-vos, que la porta és massa estreta perquè hi romangueu vós i
Nastàssia. Nastàsiuixka, aparta’t, deixa passar! Entreu, teniu, preneu una cadira, ací! Passeu!

Rasumikhin desarrambà la seva cadira de la taula, deixà lliure una mica d’espai entre la taula i
els seus genolls i esperà, arronsant les cames, que el visitant «passés» per aquella escletxa. El
moment havia estat elegit de tal manera que no era possible refusar, i el visitant passà per l’
escletxa apressadament i ensopegant. En arribar a la cadira s’assegué i guaità Raskòlnikov amb
malfiança.

—No us immuteu —avançà Rasumikhin—. Ròdia ja fa dies que està malalt, en fa tres que desvarieja i
suara s’ha revingut i fins i tot ha menjat amb gana. Aquest que veieu és el doctor, el qual l’ha
examinat fa poc, i jo sóc un company de Ròdia, també exestudiant, i ara està a la meva cura; així
és que no feu cabal de nosaltres, i digueu el que calgui sense compliments.

—Gràcies. És que, però, no desassossego el malalt amb la meva presència i amb la meva conversa? —
digué Petr Petròvitx adreçant-se a Zossímov.

—N… no… —forfollà aquest—; àdhuc podeu distreure’l —i tornà a badallar.

—Oh, està en ple coneixement del matí ençà! —prosseguí Rasumikhin, la familiaritat del qual tenia
un aire de franquesa tan natural, que Petr Petròvitx es reanimà, en part potser perquè aquest
esparracat i desvergonyit havia declarat la seva condició d’estudiant.

—La vostra mamà… —començà Lugin.

—Hm! —féu Rasumikhin. Lugin el guaità interrogativament.

—No res, no res; ho he fet sense més ni més. Continueu…

Lugin alçà les espatlles.

—La vostra mamà, quan jo era encara allà baix, començà a escriure-us una carta. En arribar ací, he
deixat passar a gratcient alguns dies sense venir a veure-us per tal de tenir la seguretat completa
que estàveu assabentat de tot; però, amb el més gran esbalaïment per la meva part…

—Tot ho sé, tot ho sé —proferí de sobte Raskòlnikov amb una expressió de recança i d’impaciència—.
Sou vós el promès! I bé, estic assabentat de tot…! I prou…

Petr Petròvitx decididament s’ofengué, però callà. S’esforçava per comprendre què significava tot
això. El silenci es perllongà durant un minut.

Mentrestant, Raskòlnikov, que s’havia decantat lleugerament cap a ell en respondre-li, es posà tot
d’una a mirar-lo novament de fit a fit amb una mena de curiositat particular, com si abans no
hagués tingut temps d’esguardar-lo com calia o bé observés en ell quelcom de colpidor. Fins i tot s’
havia incorporat per tal de mirar-se’l millor. A dir veritat, en l’aspecte general de Petr
Petròvitx hi havia quelcom de particularment destacadís, quelcom que justificava, en certa manera,
el qualificatiu de «promès» que tan balderament hom li havia aplicat suara. En primer lloc, es veia,
 potser una mica massa i tot, que Petr Petròvitx s’havia dedicat intensament, durant els pocs dies
de la seva estada a la capital, a endiumenjar-se i a enjolivar-se en espera de la promesa, la qual
cosa, tanmateix, era ben innocent i perdonable. Àdhuc, potser, la consciència pròpia que els
agradosos mudaments efectuats l’afavorien podia ésser perdonada en aquesta avinentesa, puix que
Petr Petròvitx jugava el paper de promès amb tots els ets i uts. Es veia que el vestit acabava de
sortir de les mans del sastre, i tot era com calia, llevat potser que tot era excessivament nou i
anunciava a crits el fi a què anava destinat. L’elegant capell rodó, nou de trinca, testimoniejava
també aquest fi. Petr Petròvitx, tanmateix, el tractava amb massa miraments i l’aguantava a la mà
amb precaucions excessives. El parell de magnífics guants lila, uns Juvènev autèntics, testimoniejav
en el mateix, si més no, pel fet que no se’ls posava, sinó que els portava a la mà per tal de
produir més efecte.

En la vestimenta de Petr Petròvitx predominaven els tons clars i juvenils. Portava una gentil
jaqueta d’estiu de color de canyella, pantalons clars i lleugers, una armilla que hi feia joc, roba
interior fina acabada de comprar, una corbata de batista amb franges roses i, cosa que era millor,
hom hauria dit que aquesta indumentària era tot just la més adient a Petr Petròvitx. El rostre era
molt fresc i fins i tot bell. Ningú no li hauria fet quaranta-cinc anys, puix que semblava més jove.
 Unes patilles fosques, semblants a dues costelles, li aombraven les galtes i s’eixamplaven
bellament en forra espessa prop la barbeta afaitada de fresc i resplendent. Fins els cabells amb
alguns brins grisos i pentinats i rullats pel barber, no tenien, malgrat aquesta circumstància, res
de ridícul, ni donaven a Petr Petròvitx l’aspecte nici, propi d’un nuvi alemany, la qual cosa s’
esdevé sempre amb els cabells rullats.

Si en aquesta fesomia prou bella i sòlida hi havia quelcom d’efectivament desagradós i repulsiu,
les causes eren unes altres.

Raskòlnikov, després d’haver esguardat Lugin amb gosadia, s’esllavissà novament damunt el coixí i
es tornà a posar a mirar el sostre.

El senyor Lugin, però, havia reeixit a dominar-se i pel que semblava, havia pres la decisió de no
fer cabal de totes aquestes estrafolaries.

—Em dol molt i molt de trobar-vos en aquest estat —començà de nou interrompent amb esforç el
silenci—. Si hagués sabut que estàveu malalt, hauria vingut abans. Però, sabeu?, tinc tants
maldecaps…! Oi més, com a advocat, tinc un afer de gran importància al Senat. I no parlo de les
cabòries que vós mateix podeu endevinar. Espero els vostres, és a dir, la vostra mare i la vostra
germana, d’un moment a l’altre…

Raskòlnikov es remogué i volgué dir quelcom; el seu rostre expressava una certa agitació. Petr
Petròvitx s’aturà, esperà; veient, però, que aquell no deia res, prosseguí:

—…d’un moment a l’altre. He cercat un pis pels primers temps.

—On? —prosseguí Raskòlnikov feblement.

—No gens lluny d’ací, a la casa de Bakalèiev…

—És al carrer de Vossnessensk —interrompé Rasumikhin—; hi ha dos pisos amb cambres moblades que
explota el marxant Iuixin; jo hi he estat.

—Sí, cambres moblades…

—Una cosa abominable, brutícia, fetor, i a més, un lloc sospitós. Déu sap les històries que s’hi
han esdevingut i la mena de gent que s’hi estatja! Jo mateix vaig anar-hi amb motiu d’un esdevenimen
t escandalós. Preus mòdics, sigui dit de pas.

—A mi, naturalment, essent, com sóc, una persona nova ací, no m’era possible recollir tantes
informacions —replicà una mica picat Petr Petròvitx—, però les dues cambres que he llogat són netes
com una patena, i com que és per poc temps… He cercat, i he trobat ja, un pis com cal, és a dir, el
nostre estatge futur —digué adreçant-se a Raskòlnikov—, en el qual estan fent reparacions.
Mentrestant visc a dues passes d’ací, a la casa de Lippevekhzel, al pis del meu jove amic Andrei
Semiènitx Lebesiàtnikov; fou ell qui m’indicà la casa de Bakalèiev…

—Lebesiàtnikov? proferí lentament Raskòlnikov com si fes un esforç per recordar.

—Sí, Andrei Semiènitx Lebesiàtnikov; funcionari en un ministeri. Que el coneixeu?

—Sí…, no… —respongué Raskòlnikov.

—Perdoneu, m’ho havia semblat per la resposta. Temps enrere vaig ser el seu tutor…, és un jove molt
simpàtic… i dels que estan al corrent… A mi em plau sempre de trobar-me entre la joventut: és per
ella que hom s’assabenta del que hi ha de nou…

Petr Petròvitx llambregà amb esperança els presents.

—En quin sentit? —preguntà Rasumikhin.

—En el sentit més seriós, és a dir, en l’essència mateixa de la cosa —digué Petr Petròvitx amb
fruïció motivada per la pregunta—. Vegeu, feia ja anys que no havia estat a Petersburg. Totes les
nostres novetats, reformes, idees, han traspuat fins a nosaltres, a províncies; però cal venir a
Petersburg si hom vol veure-ho tot i veure-ho més clar. Al meu parer, per a veure i aprendre, el
millor és observar les nostres joves generacions… I haig de reconèixer-ho: estic satisfet.

—De què, concretament?

—La vostra pregunta és molt vasta. Puc anar errat, però em sembla trobar concepcions més clares,
més crítica, més sentit pràctic…

—És veritat —digué Zossímov.

—Ments pel coll, no hi ha sentit pràctic ni res que s’hi assembli —replicà Rasumikhin—. Adquirir el
sentit pràctic és difícil, no cau del cel. I nosaltres fa ben bé dos-cents anys que hem desaprès de
fer res pràctic… D’idees, és possible que no en manquin —digué adreçant-se a Petr Petròvitx—, hi ha
bona voluntat, encara que infantívola; d’honradesa, també se’n pot trobar, tot i que els brètols s’
han filtrat pertot arreu; però, de sentit pràctic, no se’n troba ni per remei! El sentit pràctic
avança a pas de tortuga.

—No estic pas d’acord amb vós —replicà Petr Petròvitx amb visible delectança—; com és natural, hi
ha un excés d’emportament, hi ha anormalitats, però cal ser condescendent. L’emportament testimoniej
a el xardorós esperit consagrat a la causa i les circumstàncies exteriors anormals en què la dita
causa es troba. Si encara s’ha fet poc, cal no oblidar que no hi ha hagut temps a bastament. I no
parlo ja dels mitjans. Al meu parer, hom ha fet, tanmateix, quelcom: han estat difoses idees noves
i útils, han estat difoses obres noves i útils en lloc de les anteriors, somiadores i novel·lesques;
 la literatura ha assolit un major grau de maduresa, han estat arrencats de soca-rel i ridiculitzats
 molts prejudicis nocius… En una paraula, hem enderrocat els ponts que ens unien al passat, i això,
al meu parer, és ja tota una obra…

—Té, ja ens ha recitat la lliçó apresa de cor! —digué tot d’una Raskòlnikov.

—Com? —preguntà Petr Petròvitx, que no ho havia sentit bé; però no obtingué resposta.

—Tot això és just —s’apressà a dir Zossímov.

—Veritat? —digué Petr Petròvitx esguardant satisfet Zossímov—. Reconeixeu —prosseguí adreçant-se a
Rasumikhin, però ja amb una ombra de to solemnial i de superioritat i una temptació, difícilment
resistible, d’afegir: «mon jove amic»—, reconeixeu que hi ha un avenç o, com és corrent de dir, un
progrés, si més no, pel que es refereix a la ciència o a les veritats econòmiques…

—Un lloc comú!

—No, no és un lloc comú! Si fins ara, per exemple, hom deia: «estima el proïsme» i jo l’estimava,
què resultava d’aquest fet? —prosseguí Petr Petròvitx amb una pressa potser supèrflua—. Resultava
que jo partia la capa pel mig per tal de donar-ne la meitat al proïsme i l’un i l’altre quedàvem
mig nus, talment com en l’adagi rus: «Si et poses a percaçar diverses llebres d’un cop, no n’
atraparàs ni una.» La ciència diu: estima’t, primer de tot, a tu mateix, car en el món tot està
fonamentat en l’interès. Si t’estimes només a tu mateix, fes el teu fet com cal i la capa et resta
sencera. La veritat econòmica afegeix que com més nombrosos són els afers particulars ben endegats,
i, per dir-ho així, les capes senceres, més sòlides són les bases en què la societat es recolza i
millor s’endega la causa comuna. Per tant, en interessar-me exclusivament per mi mateix, m’
interesso per tothom i, com a resultat, el proïsme rep una capa una mica més atrotinada, i no pas
de les generositats individuals, particulars, sinó com a resultat del progrés general. La idea és
simple, però, per dissort, durant molt de temps no ha fet la seva aparició embolcada com estava per
l’exaltació i la fantasia; tanmateix, semblava que n’hi hagués prou amb una mica d’esperit per a
endevinar…

—Perdoneu, jo també n’estic mancat, d’esperit —l’interrompé cantelludament Rasumikhin— i per això
serà millor que girem full. Al cap i a la fi, el que jo he dit tenia cap i peus, mentre que aquesta
xerrameca buida, aquests llocs comuns repetits contínuament, tot això ha esdevingut per mi tan
odiós, durant aquests tres anys, que, a fe de Déu, m’enrojolo quan en sento parlar en la meva
presència. Vós, naturalment, us heu apressat a mostrar-nos els vostres coneixements, cosa que és
perdonable, i no us en faig retret. L’única cosa que ara voldria saber és qui sou, puix que durant
aquests darrers temps s’han adherit a la causa general tants vividors i en tanta de manera han
corromput allò en què per l’interès llur, han intervingut, que tot, absolutament tot, ho han
envescat. I prou d’aquest coll!

—Senyor meu —digué tot inflant-se i amb una extraordinària dignitat Petr Petròvitx—, és que potser
voleu dir, sense miraments, que jo…

—Oh, Déu me’n guard…! És que, per ventura, podia jo…? I bé, prou! —tallà la conversa i es girà en
rodó cap a Zossímov per tal de prosseguir la conversa començada abans.

Petr Petròvitx es mostrà prou intel·ligent per a donar tot seguit crèdit a l’explicació. Decidí,
però, dos minuts després, anar-se’n.

—Vull esperar —digué adreçant-se a Raskòlnikov— que la coneixença que hem iniciat es veurà
reforçada després del vostre restabliment, com a conseqüència de les circumstàncies que us són
conegudes… Us desitjo, assenyaladament, que us poseu bé…

Raskòlnikov ni tan sols girà el cap. Petr Petròvitx s’aixecà de la cadira.

—És indubtable que l’assassí és un dels qui portaven objectes a empenyorar.

—És clar que sí —digué Rasumikhin—. Porfiri no deixa traspuar el seu pensament; tanmateix,
interroga els qui havien tingut afers amb la vella.

—Els interroga? —preguntà Raskòlnikov en veu alta.

—Sí, i què?

—Res.

—I com ho fa per a trobar-los?

—Alguns han estat indicats per Kokh; damunt els papers en què estaven embolicades les penyores hi
havia noms escrits; d’altres s’han presentat ells mateixos.

—Es veu ben bé que era un brètol experimentat! Quina audàcia! Quina decisió!

—I ca! Res de tot això —interrompé Rasumikhin—. I per aquesta raó és que us erreu de mig a mig. Ve’
t ací el que jo dic: maltraçut, inexperimentat i, de segur, la primera malifeta. Si suposem que és
un brètol calculador i hàbil, tot resulta inversemblant. Si el suposem inexperimentat, aleshores
resulta que sortí del pas d’una manera purament casual, i, de casualitats, n’hi ha tantes! Fins i
tot potser ni tan sols no preveié els obstacles! I com acompleix la cosa? S’emporta objectes per un
valor de deu, de vint rubles, furga entre els draps de l’arquimesa, mentre que a la calaixera al
calaix de dalt de tot, van trobar-hi cinc-cents rubles en metàl·lic, sense comptar els bitllets de
banc! De robar, es veu ben bé que no en sabia; l’únic que sabia fer era matar! Et repeteixo que era
la primera malifeta; li mancà serenitat, i si pogué fer-se escàpol no fou pas per càlcul, sinó per
casualitat!

—Si no vaig errat, del que parleu és del recent assassinat de la vella —intervingué, adreçant-se a
Zossímov, Petr Petròvitx, el qual estava ja dret amb el capell i els guants a la mà, però tenia la
pruïja d’explanar, abans de sortir, algunes consideracions saberudes. Pel que es veia, volia deixar
una bona impressió, i la vanitat prenia avantatge damunt la prudència.

—Sí. N’heu sentit parlar?

—Naturalment, el fet s’esdevingué a quatre passes de casa…

—I en coneixeu els detalls?

—No ho puc pas dir; a mi, però, el que m’interessa és una altra circumstància, diguem una qüestió d’
ordre general. Allò que em produeix una més gran estranyesa no és ja la criminalitat en la classe
inferior, que ha crescut durant els darrers cinc anys, ni els robaments i incendis que tenen lloc
cada dos per tres, sinó que la criminalitat augmenti paral·lelament, per dir-ho així, en les
classes altes. Un dia hom s’assabenta que un exestudiant ha assaltat el correu; un altre, que
persones que, per la seva posició social, haurien de ser progressives, fabriquen bitllets de banc
falsos; un altre, que, a Moscou, han enxarpat una banda de falsificadors de bitllets de l’últim
emprèstit amb rifa i que un dels més complicats és un catedràtic d’història universal, un altre,
que el nostre ambaixador a l’estranger ha estat assassinat per un motiu misteriós, en el qual els
diners són per molt… I si ara aquesta vella usurera ha estat assassinada per algú pertanyent a la
societat distingida, car els pagesos no empenyoren objectes d’or, ¿com explicar tot això només pel
relaxament de la part civilitzada de la nostra societat?

—Hi ha hagut molts mudaments econòmics… —respongué Zossímov.

—Com explicar-ho? —digué Rasumikhin—. Senzillament per l’arrelament d’una excessiva absència de
sentit pràctic.

—Voleu explicar-vos més clarament?

—Sabeu el que va respondre el vostre catedràtic a la pregunta de per què fabricava bitllets falsos?
Heus ho ací: «Com que tothom s’enriqueix valent-se de procediments diversos, jo volia també
enriquir-me com més de pressa millor.» No em recordo dels termes exactes; el sentit, però, era
aquest: viure a l’esquena d’altri, de pressa, sense trescar! Hom s’acostuma a viure sense esforç
propi, a caminar amb caminadors, a trobar el plat a taula. I en sonar l’hora decisiva, cadascú es
mostra tal com és.

—Tanmateix, i la moral? I les regles…

—De què us desassossegueu? —interrompé inesperadament Raskòlnikov—. Tot això està d’acord amb la
vostra teoria!

—De quin sant està d’acord amb la meva teoria?

—Porteu fins a les darreres conseqüències allò que preconitzàveu fa poc, i resulta que hom pot
assassinar…

—Per pietat…! —exclamà Lugin.

—Però no, no és pas això! —digué Zossímov.

Raskòlnikov jeia tot pàl·lid, li tremolava el llavi superior i respirava amb dificultat.

—Tot té un límit —prosseguí, altívol, Lugin—; una idea econòmica no és encara una invitació a l’
assassinat, i si hom suposa…

—És veritat, sí o no? —tornà a interrompre tot d’una Raskòlnikov amb una veu tremolosa de ràbia en
la qual es percebia una mena de joia per l’ofensa inferida—; ¿és veritat, sí o no, que vós vau dir
a la vostra promesa…, el mateix dia que us donà la seva conformitat, que el que més us satisfeia
era que… ella fos pobra…, per tal com és més avantatjós treure la muller de la misèria per tal de
poder després tirar-li-ho en cara i dominar-la?

—Senyor meu! —exclamà Lugin rancuniosament irat, tot confós i vermell com un pebrot—. Senyor meu!
És que és permès estrafer un pensament en tanta de manera? Perdoneu-me, però haig de dir-vos que
els rumors que han arribat fins a vós, que hom us ha comunicat, no tenen cap fonament…, i… sospito…
d’on ha partit el tret…, en una paraula, que la vostra mare… Ja em va semblar, a desgrat, sigui dit
de pas, de les seves qualitats excel·lents, que en els seus pensaments hi havia, si més no, un
matís fantasiós i novel·lesc… Tanmateix, estava ben lluny de suposar que ella pogués presentar la
cosa en un aspecte en tanta de manera estrafet per la fantasia… I, en fi, en fi…

—Sabeu el que us dic? —exclamà Raskòlnikov recolzant-se al coixí i fitant Petr Petròvitx amb un
esguard penetrant i encès—, sabeu el que us dic?

—Què! —Lugin s’aturà i esperà amb un capteniment ofès i provocatiu. El silenci es perllongà alguns
segons.

—Doncs bé, que si… goseu encara un cop posar-vos el nom de la mare als llavis… us faré baixar l’
escala a tomballons!

—Què et passa! —exclamà Rasumikhin.

—Ah! Ve’t ací! —Lugin empal·lidí i es mossegà els llavis—. Escolteu, senyor meu —digué pausadament
i contenint-se amb totes les seves forces, però, així i tot, bleixant—, bon punt he posat el peu
ací, la vostra malvolença envers mi se m’ha fet destacadissa; he romàs, tanmateix, per tal d’acabar-
me de convèncer… Podria perdonar molt a un malalt i a un parent…, però, ara…, a vós…, mai dels mais…

—No n’estic, de malalt! —cridà Raskòlnikov.

—Més que més, doncs…

—Aneu-vos-en al diable!

Lugin, però, es disposava ja a sortir sense acabar la frase, esmunyint-se entre la taula i la
cadira. Rasumikhin s’aixecà per tal de deixar-lo passar. Sense esguardar ningú, ni tan sols
Zossímov, el qual ja feia estona que li indicava amb el cap que deixés en pau el malalt, Lugin
sortí alçant el barret al nivell de l’espatlla, per mesura de precaució, en passar, bo i acotant-se
per sota la porta. Hom hauria dit que en la corba de l’esquena s’expressava la terrible ofensa que
s’emportava.

—És que és permès comportar-se així? —digué Rasumikhin brandant el cap.

—Deixeu-me, deixeu-me tots en pau! —cridà enfuriat Raskòlnikov—. Deixeu-me en pau d’una vegada,
botxins! No us tinc cap por! Ara no en tinc de ningú, de ningú, de por! Fora d’ací! Vull estar sol,
sol, sol!

—Anem! —digué Zossímov fent un senyal amb el cap a Rasumikhin.

—Per favor! ¿És que, per ventura, se’l pot deixar en aquest estat?

—Anem! —repetí insistentment Zossímov i sortí. Rasumikhin romangué un instant en actitud consirosa
i després corregué darrere d’ell.

—Fóra encara pitjor si no l’escoltéssim —digué Zossímov en trobar-se ja a l’escala—. No se’l pot
excitar…

—Què li passa?

—Caldria un impuls favorable qualsevol i aleshores es posaria bé… Saps el que et dic? Té quelcom
encastat al magí, quelcom fix, aclaparador… Això em fa molta, molta por!

—Potser aquest senyor, Petr Petròvitx! Per la conversa es veu que es casa amb la seva germana i que
Ròdia rebé una carta parlant-li d’això abans de posar-se malalt…

—Sí; és el mateix diable que l’ha portat; ¿a veure si ho haurem esguerrat tot? ¿Has remarcat que
tot li és indiferent, que no hi ha cap qüestió que li faci obrir la boca, llevat d’un punt, l’al·
lusió al qual el posa fora de si: aquest assassinat…?

—Sí! Sí! —digué Rasumikhin—. Ja ho crec que ho he remarcat! S’hi interessa, s’esvera! El mateix dia
que caigué malalt, hom l’espaordí a l’Oficina de l’inspector i s’esvaní.

—Conta’m tot això al vespre detalladament, i després et diré quelcom. M’interessa molt Raskòlnikov!
D’ací a mitja hora aniré a veure com està… D’inflamació, però, no cal témer-ne.

—Gràcies de tot! Jo esperaré a casa de Pàixenka i observaré per mitjà de Nastàssia…

Raskòlnikov, en restar sol, esguardà Nastàssia amb impaciència i angoixa; la noia, però, no acabava
d’anar-se’n.

—Vols te? —preguntà ella.

—Després! Vull dormir! Deixa’m sol…!

I es girà convulsivament de cara a la paret. Nastàssia sortí.





VI


Però, així que ella hagué sortit, Raskòlnikov s’aixecà, posà la balda a la porta, desféu el farcell
portat per Rasumikhin i començà a vestir-se. Cosa estranya: tot d’una se sentí completament
assossegat, havia desaparegut l’estat de desvari en què es trobava feia poc i la basarda pànica que
el corprenia durant aquests darrers temps. Era el primer instant d’una inexplicable i sobtada calma.
 Els seus moviments eren precisos i definits i denotaven una decisió ferma. «Avui, avui…!»,
murmurejava entre si. Comprenia, tanmateix, que estava encara molt afeblit, però la tensió extrema
de l’esperit, que es resolia en calma, en l’encastament d’una idea fixa, li donava força i
confiança en si mateix en tanta de manera, que confiava que, en trobar-se al carrer, no cauria.
Després d’haver-se abillat amb les vestimentes noves, pegà una llambregada als diners que jeien
damunt la taula, romangué un moment pensívol i se’ls ficà a la butxaca. Hi havia vint-i-cinc rubles.
 Prengué, a més d’això, la resta del canvi de deu rubles que Rasumikhin havia despès en l’adquisició
 de les vestimentes. Després alçà la balda sense fer soroll, eixí de la cambra, davallà l’escala i
guaità per la porta de la cuina, oberta de bat a bat: Nastàssia estava d’esquena, acotant-se,
endegava el samovar per a la mestressa. Ella no sentí res. Qui podia, d’altra banda, suposar que
ell sortiria? Al cap d’un minut ja era al carrer.

Eren les sis, el sol es ponia. Encara que la xafogor fos la mateixa d’abans. Raskòlnikov aspirà amb
avidesa l’aire fètid, polsós, emmetzinat de la ciutat. Sentí un lleuger vertigen; però una mena d’
energia salvatge fulgurà tot d’una en els seus ulls envermellits i en el seu rostre escardalenc i
pàl·lid. No sabia on anava i ni hi pensava. Sabia només que «cal acabar tot això avui mateix, d’una
vegada, tot seguit», que «altrament, no tornarà a casa, puix que no vol viure més d’aquesta manera».
 Com acabar? En quina forma? No en tenia la més petita idea i no volia ni pensar-hi. Foragitava el
pensament: el pensament el martiritzava. Sabia només que n’experimentava la sensació neta, que
calia que tot sofrís un mudament, «fos com fos», repetia amb desesper, amb una fermesa i una
decisió incommovibles.

Seguint el seu vell costum, s’encaminà de dret cap a la plaça del Mercat del Fenc. No lluny de la
plaça, al mig de la calçada, hi havia un jove de cabell negre que tocava l’orgue, del qual eixien
les notes d’una romança molt sentimental. Acompanyava el cant d’una noia d’uns quinze anys, dreta
davant d’ell, a la vorera, abillada com una damisel·la, amb mirinyac, esclavina, guants, capell de
palla amb una ploma de color de foc; tot molt vell i tronat. Amb una veu de carrer, esquerdada,
però forta, i no del tot desagradosa, seguia la romança de l’orgue en espera dels dos copecs de la
tenda. Raskòlnikov s’aturà al costat de dos o tres oients, escoltà, es tragué cinc copecs de la
butxaca i els posà a la mà de la noia. La veu s’estroncà tot d’una en la nota més alta i sentimental
 com si hom l’hagués tallada, la noia cridà l’home de l’orgue: «Prou!», i ambdós continuaren la
seva via, fins a la tenda següent.

—Us plauen les cançons de carrer? —digué de sobte Raskòlnikov adreçant-se a un vianant més aviat
vell que jove que s’havia aturat prop d’ell i que tenia l’aire d’un badoc desenfeinat. L’interpel·
lat guaità Raskòlnikov amb esbalaïment—. A mi em plauen —prosseguí Raskòlnikov, però com si fos de
tota altra cosa que parlés—, em plau quan hom canta acompanyat de l’orgue en una vesprada de tardor,
 fosca i humida (cal absolutament que sigui humida), quan els rostres de tots els vianants són pàl·
lids-verds i malaltissos, o bé quan la neu mullada cau verticalment sense un alè de vent, sabeu?, i
a través d’ella lluen els fanals de gas…

—No ho sé… Perdoneu… —barbotejà l’interpel·lat, el qual, astorat per la pregunta i per l’aspecte
estrany de Raskòlnikov, passà a l’altra banda del carrer.

Raskòlnikov prosseguí la seva via i sortí en aquell mateix carrer que dóna a la plaça del Mercat
del Fenc, en el qual tenien habitualment la parada els marxants, marit i muller, que aquell dia
conversaven amb Lisabeta. Ara, però, no hi eren. En haver reconegut l’indret, ell s’aturà, pegà
llambregada al seu entorn i s’adreçà a un minyó amb camisa vermella que badallava a la porta d’un
magatzem de grans.

—El marxant que abans hi havia a la cantonada, amb la seva dona, que segueix venent?

—Tants n’hi ha que venen! —respongué el minyó mesurant Raskòlnikov amb la mirada.

—Com es diu?

—Tal com el batejaren.

—Que ets de Zaraiski tu? De quina província ets?

El minyó tornà a guaitar Raskòlnikov.

—Nosaltres, Excel·lència, no som d’una província, sinó d’un districte. Qui rondava era el meu germà,
 i jo no em movia de casa…, per això no en sé res… Sigueu, doncs, prou bo, Excel·lència, per a
perdonar-me…

—Què hi ha dalt, una tavernota?

—No, és un bar, amb billars; fins i tot princeses hom pot trobar-hi; hi va molta gent d’upa.

Raskòlnikov travessà la plaça. En un dels racons hi havia una massa espessa de gent, tots pagesos.
Ell hi penetrà, mirant els rostres per tal d’entaular conversa amb algú, de la qual cosa, sense
saber per què, sentia la pruïja. Però els pagesos no en feien cabal, i es barallaven entre ells.
Raskòlnikov s’aturà, romangué un instant consirós i s’encaminà, per la vorera, en direcció al pont
de V… En deixar la plaça, embocà un carreró…

Abans era també sovint que passava per aquest carreró que feia escaire i menava de la plaça al
carrer de Sadova. Durant els darrers temps, experimentava una inclinació particular a voltar per
aquells indrets quan «tot li feia fàstic» per tal de «fastiguejar-se més». Ara hi havia anat sense
pensar en res. Hi ha, al carreró, una casa gran, ocupada enterament per tavernes i altres establimen
ts de menjar i beure, dels quals sortien a cada moment dones «vestides d’anar per casa» i sense
pentinar. En dos o tres indrets, elles s’amuntegaven a la vorera, assenyaladament a l’entrada dels
baixos, des de la qual, davallant dos tràmols, hom podia fer cap a diversos establiments de
folgança. En un d’ells, en aquest instant hi havia un aldarull que se sentia de tot el carrer: hom
tocava la guitarra, ballava, la barrila batia el seu ple. Una conxorxa de dones estava agrumollada
a la porta; altres seien als graons, altres a la vorera, altres romanien dretes i conversaven. Per
la calçada trampolejava un soldat embriac, la cigarreta als llavis, el qual flastomava a crits i,
pel que es veia, volia entrar no sabia ben bé on, com si ho hagués oblidat. Dos trinxeraires s’
estaven dient el nom del porc i un embriac jeia com un mort al mig del carrer. Raskòlnikov s’aturà
vora la porta, a prop de la conxorxa de dones, les quals parlaven amb veu rogallosa, portaven
vestits d’indiana, botes de pell de cabra i anaven sense pentinar. N’hi havia de més de quaranta
anys, altres, però, de disset i gairebé totes portaven ulls de vellut.

Raskòlnikov, sense saber-ne la causa, se sentia atret per les cançons i la gresca que hi havia a
sota… D’aquell indret estant, destriava, entremig de rialles i xiulets, el xipolleig d’uns peus que
dansaven frenèticament al so d’una guitarra i d’una veu prima de falset. Raskòlnikov escoltava
concentradament, ombrívola i consirosa bo i llambregant encuriosit, mig acotat, a l’interior.

Oh amic meu, oh benamat,

no em peguis sense raó!



feia la veu prima del cantaire. Raskòlnikov sentia una pruïja irresistible de sentir d’una manera
ben clara tot el que cantaven, talment com si la cosa tingués per ell una gran importància. «I si
hi entrava? —pensà—. Com riuen! És la beguda que fa la bullida. I què, si jo també m’embriagués?»

—Vols entrar, ros? —preguntà una de les dones amb una veu sonora, encara no rogallosa del tot. Era
jove i l’única que no produïa cap impressió de repugnància.

—Hola, bufona! —respongué ell redreçant-se i guaitant-la. Ella somrigué. El compliment li havia
plagut.

—Tu sí que n’ets de bufó —digué.

—Que estàs magre! —remarcà una altra amb una veu de baix—. Que acabes de sortir de l’hospital?

—Té, totes són filles de general, segons diuen, i tanmateix, tenen el nas camús! —féu un mugic, que
amb l’abric desbotonat i amb l’alegria que li havien donat unes gotetes de més, s’havia atansat
feia un moment.

—Oh, hom no s’hi deu pas enutjar, ací!

—Entra, ja que has vingut.

—Tot seguit, preciositat!

I davallà els tràmols.

Raskòlnikov continuà la seva via.

—Escolta, reiet —cridà darrere d’ell la noia.

—Què?

—Per mi, ros, fóra sempre un plaer passar una hora amb tu, i, tanmateix, ara no goso dir-te el que
voldria. Dóna’m sis copecs per a beure!

Raskòlnikov ficà mà a la butxaca i en tragué tot el que pogué abastar: tres peces de cinc copecs.

—Que n’ets, de bo!

—Com te dius?

—Demana Duklida.

—Això sí que no pot anar ni amb rodes! —remarcà de sobte una de les dones bo i brandant el cap—. Jo
no sabria pas com demanar-ho! Més m’estimaria fondre’m…!

Raskòlnikov guaità encuriosit la dona que parlava. Era una mossa d’una trentena d’anys, marcida,
tota plena de blaus i amb el llavi superior inflat. Ella blasmava assossegadament i seriosa.

«He llegit no sé on —pensà Raskòlnikov bo i continuant la seva via— que un condemnat a mort, una
hora abans de l’instant fatal, diu o pensa que si hagués de viure en un indret elevat, dalt d’un
penyal, en un espai tan esquifit on només pogués col·locar els peus, i al seu entorn hi hagués
precipicis, l’oceà, les tenebres, la solitud, la tempestat per sempre, i que li calgués romandre d’
aquesta guisa, en un espai d’una arxina, tota la vida, mil anys, una eternitat, fóra millor viure
així que no pas morir tot seguit! Viure, viure, viure i res més que viure fos com fos! Senyor, i
que n’és, de veritat! L’home és un brètol! I brètol aquell qui a causa d’això l’anomena així!»,
afegí després d’un minut.

Raskòlnikov embocà un altre carrer. «Bah! El “Palau de Cristall”! No fa gaire que Rasumikhin me’n
parlava, del “Palau de Cristall”. Però, què és el que jo volia? Ah, sí, llegir…! Zossímov deia que
ho havia llegit als diaris…»

—Teniu els diaris? —demanà entrant en un establiment de begudes espaiós i àdhuc net, compost d’
algunes dependències, les quals estaven gairebé buides. Dos o tres clients prenien te; en una de
les dependències hi havia un grup de persones que bevien xampany. A Raskòlnikov, li semblà que
entre ells hi havia Zamètov, encara que de lluny fos difícil de destriar.

«I bé, tant se val», pensà.

—Voleu aiguardent? —preguntà el dependent.

—No, dóna’m te. I porta’m els diaris passats, d’aquests darrers cinc dies, i et donaré per a beure.

—Molt bé… Teniu, els d’avui. I d’aiguardent, ¿tanmateix no en voleu?

Portaren els diaris i el te. Raskòlnikov s’assegué i es posà a cercar: «Isler —Isler —els Asteques —
Isler —Bartola —Massimo —els asteques —Isler… Uix!; ve’t ací els successos: una dona ha caigut de l’
escala —l’incendi de les Arenes —l’incendi del carrer de Petersburg —altra vegada l’incendi del
carrer de Petersburg —altre cop el mateix incendi —Isler —Isler —Isler —Isler —Massimo… Ah!, té!»

A la fi trobà allò que cercava i es posà a llegir. Les ratlles li feien bots davant els ulls;
tanmateix llegí de cap a cap tots els «Successos» i es posà a cercar àvidament en els números
següents les informacions complementàries més recents. En girar els fulls, les mans li tremolaven d’
impaciència convulsiva. Tot d’una algú s’assegué prop d’ell, a la taula del costat. Raskòlnikov
pegà llambregada i veié Zamètov, aquell mateix Zamètov, amb el seu aspecte habitual, amb anells,
penjolls de tota mena, la ratlla al mig dels seus cabells negres, cargolats i carregats de cosmètic,
 armilla elegant, jaqueta una mica atrotinada i roba interior més aviat bruta que neta. Estava molt
joiós o, si més no, somreia gaudidorament i amb bonhomia. El seu rostre bru estava tot enrojolat
pels efectes del xampany begut.

—Com! Vós ací! —començà sorprès i en un to com si fes un segle que es coneguessin—. Ahir Rasumikhin
va dir-me que seguíeu sense coneixement. És ben estrany! Ves, jo vaig ser a casa vostra…

Raskòlnikov estava segur que s’atansaria. Posà els diaris de cantó i es girà devers Zamètov. En els
seus llavis aparegué un somrís en el qual traspuava de nou una impaciència irritada.

—Ja ho sé, que vau venir-hi —digué—, van dir-m’ho. Cercàveu un mitjó… Sabeu el que us dic? Teniu
encisat Rasumikhin. Diu que vau anar junts a casa de Lavisa Ivànovna, sabeu?, aquella per la qual l’
altre dia us interessàveu quan fèieu signes amb el cap al tinent Pólvora, i ell com si res, no ho
entenia, us en recordeu? I, tanmateix, la cosa no podia ser més clara, veritat?

—Quin plaga està fet!

—Qui, en Pólvora?

—No, Rasumikhin, el vostre amic…

—Això sí que és viure, senyor Zamètov; us fiqueu pertot arreu sense pagar drets d’entrada! ¿Qui és
aquest que us regalava amb xampany?

—Ningú…, ens hem trobat… per beure… ¿I per què voleu que em regalés?

—A títol d’honoraris! Us aprofiteu de tot! —digué Raskòlnikov rient—. No hi fa res, no hi fa res,
jove, endavant! —afegí donant-li cops a l’espatlla—. No en feu cabal, del que us dic, que és sense
dolenteria, per facècia, com deia pel que feia als cops de puny que donava a Mitka, l’obrer
detingut per l’afer de la vella.

—Com ho sabeu vós?

—Potser sé més que vós, ja ho veieu.

—Què voleu que us digui? Sou ben estrafolari… De segur que encara esteu ben malalt. Debades heu
sortit de casa…

—És a dir que em trobeu estrafolari?

—Sí. Què llegíeu, els diaris?

—Els diaris.

—No parlen més que d’incendis.

—No, no és pas els incendis allò que m’interessa. —I guaità Zamètov d’una manera enigmàtica, mentre
que un somrís mofeta li torçava novament els llavis—. No, no és pas els incendis allò que m’
interessa —prosseguí fent l’ullet—. Confesseu, amable jove, que sentiu una pruïja vivíssima de
saber el que llegia.

—Res d’això; us ho he preguntat sense cap segona intenció. ¿És que, per ventura, no se us pot
preguntar res? A fe de Déu, tot us ho preneu…

—Vós sou un home instruït, amb preparació literària, oi?

—Vaig sortir de la sisena classe de l’Institut —respongué Zamètov amb un cert urc.

—De la sisena classe! Quin brau minyó! I amb la ratlla al mig, i ple d’anells, res, un home ric! Ah,
 quin jovencell més fi! —Raskòlnikov esclafí una rialla nerviosa, a la cara mateixa de Zamètov, el
qual s’esquitllà més aviat esbalaït que ofès.

—Uix, ben mirat, sou ben estrafolari! —repetí en un to molt seriós—. Em sembla que seguiu desvarieja
nt.

—Desvariejo? Ments pel coll, minyó…! És a dir que sóc estrafolari? Em trobes curiós, veritat?
Curiós?

—Sí.

—Esteu encuriosit per saber el que llegia, el que cercava, oi? Quants números m’he fet portar! És
sospitós, veritat?

—Què voleu que us digui?

—Que esteu a l’aguait…

—Què us emboliqueu? A l’aguait de què…?

—Després us ho diré, i, per ara, amable jove, us declaro…, no, és millor «confesso»… No, tampoc no
és això, «jo faig la declaració i vós preneu-ne nota», això mateix! Declaro, doncs, que he llegit…,
que m’he interessat…, que he cercat… —a Raskòlnikov se li estremiren les parpelles i esperà— he
cercat, i per això he vingut ací, el que es referia a l’assassinat de la vella —pronuncià al
capdavall i gairebé imperceptiblement i atansant el seu rostre ran del de Zamètov. Aquest l’
esguardava de fit a fit, sense moure’s ni esquitllar el seu rostre del de Raskòlnikov. Allò que,
temps després, apareixia més estrany a Zamètov és que durant tot un minut haguessin romàs callats i
s’haguessin fitat l’un a l’altre d’aquesta manera.

—I bé, què m’importa el que hàgiu llegit? —exclamà tot d’una amb impaciència. Què n’he de fer, de
tot això?

—Aquesta vella —prosseguí Raskòlnikov en el mateix to gairebé imperceptible sense fer cabal de l’
exclamació de Zamètov— és la mateixa, us en recordeu?, de la qual parlaven a l’Oficina de Policia
quan jo vaig esvanir-me. I ara, compreneu?

—Què vol dir tot això…? Què és el que haig de… «comprendre»? —digué Zamètov, ja una mica alarmat.

La faç immòbil i seriosa de Raskòlnikov es transformà en un tancar i obrir d’ulls i tot d’una
esclafí, com ho havia fet poc abans, una rialla nerviosa com si fos impotent per a contenir-se. I
en un instant es recordà amb una extraordinària claredat de la sensació experimentada aleshores que,
 dret darrere la porta, amb la destral a la mà, el forrellat saltava, Kokh i Piestriàkov s’
enfurismaven i ell se sentí de cop i volta corprès pel deler d’increpar-los, d’esbatussar-se amb
ells, d’ensenyar-los la llengua, de mofar-se’n, de riure, riure, riure!

—O bé sou foll, o bé… —digué Zamètov i s’aturà, com paralitzat tot d’una per una idea que li havia
passat pel cap.

—O bé què? Què? Què? Digueu-ho!

—No: res —respongué Zamètov enfurismat—, tot això és absurd!

Tots dos callaren. Després del rampell de riure que l’havia pres feia un instant, Raskòlnikov
esdevingué tot d’una consirós i trist, i, els colzes damunt la taula, hi reposà la testa. Semblava
haver oblidat del tot la presència de Zamètov. El silenci es perllongà una bona estona.

—Per què no us beveu el te? Es refredarà —digué Zamètov.

—Què? Com…? El te…? Ah, sí, és veritat… —Raskòlnikov engolí uns glops de te, es posà un bocí de pa
a la boca, i, de sobte, en guaitar Zamètov, semblà com si es recordés de tot, i, en aquell moment,
el seu rostre tornà a prendre l’expressió mofeta d’abans. Ell seguí bevent el te.

—Aquests darrers temps —digué Zamètov— les bretolades han esdevingut un fet comú. No fa gaire vaig
llegir a les Moskovski Viedomosti que a Moscou havien enxarpat tota una banda de moneders falsos.
Estaven organitzats en una mena de societat i falsificaven bitllets de banc.

—Oh, d’això ja fa temps! Vaig llegir-ho ja un mes enrere —digué tranquil·lament Raskòlnikov—. I, al
vostre entendre, aquesta gent són uns brètols? —afegí somrient.

—És que per vós no ho són, de brètols?

—Brètols? Uns infants, uns benaventurats i no uns brètols! Cinquanta persones es conxorxen per a
aquesta empresa! És que és possible fer res de bo d’aquesta manera? I tres foren massa, a menys que
es coneguessin tant els uns als altres com a si mateixos! N’hi ha prou que, en havent begut una
mica massa, un d’ells es deixi anar de la llengua perquè tot se’n vagi en orri! Uns benaventurats!
Encarreguen a un qualsevol de canviar els bitllets; és que es pot confiar un afer com aquest al
primer passavolant? I bé, suposem que, àdhuc tractant-se de benaventurats, la cosa ha reeixit, que
cadascú ha canviat a raó d’un milió, i després? Cadascú depèn de l’altre durant tota la seva vida!
Tota la vida! És millor penjar-se! Si ni tan sols de canviar saben! Un d’ells anà a canviar, rebé
cinc mil rubles i les mans li tremolaven. En comptà quatre mil i el cinquè miler se’l posà a la
butxaca sense comptar per tal de fer-se fonedís com més de pressa millor. Naturalment, provocà
sospites. I per la culpa d’aquest babau tot es va esfondrar! És que és permès obrar d’aquesta
manera? ¿És que és concebible?

—Què! Que les mans li tremolessin? —digué Zamètov—. Naturalment que és concebible. N’estic
completament persuadit, que és possible. És difícil de resistir.

—Això?

—I vós, és que resistiríeu? No, jo no ho resistiria! Per cent rubles d’avantatge emprendre una cosa
tan abominable! Anar-se’n amb un bitllet fals, i on?, en un banc, on hi ha gent tan entesa en
aquest ram, que té la mà trencada en la cosa; no, jo no tindria pas prou serenitat. I vós, que
potser la tindríeu?

Raskòlnikov tornà a experimentar de cop i volta un desig irresistible d’«ensenyar la llengua».
Adesiara el calfred li recorria l’espinada.

—Jo no ho hauria pas fet així —digué—. Heus ací com, per la meva part, canviaria. Comptaria el
primer miler quatre vegades de tots costats, examinant bitllet per bitllet, i emprendria el segon
miler, començaria a comptar i, en arribar al mig, trauria un bitllet qualsevol de cinquanta, el
miraria força vegades a contraclaror per tal de convèncer-me que no és fals: «Vegeu el que fa al
cas —diria—; tinc por; una parenta meva, no fa gaire, va perdre, d’aquesta manera, vint-i-cinc
rubles», i aleshores contaria una història qualsevol. I en comptar el tercer miler, diria: «Espereu,
 em sembla que, en el segon miler, he comptat malament el setè centenar, tinc dubtes»; deixaria
córrer el tercer miler, comptaria novament el segon i així ho aniria fent amb tots els cinc mil. I,
en acabar del tot, tornaria a treure un bitllet del segon o del cinquè miler, el miraria de nou a
contraclaror, altre cop exposaria els meus dubtes. «Feu-me el favor de canviar-me’l» i, així,
posaria fins al punt de dalt el caixer i aquest no sabria com treure-se’m del davant. En acabat, me
n’aniria, obriria la porta i aleshores tornaria enrere per tal de demanar quelcom, un aclariment
qualsevol. Heus aquí com em comportaria jo.

—Uix! Tanmateix, dieu coses ben estrafolàries! —féu Zamètov rient—. Ara, que tot el que dieu són
només paraules i, en la pràctica, de segur que no aniria pas tot tan llis com preteneu. El que us
dic és que, al meu entendre, no ja ni jo ni vós, sinó l’home espuat pel desesper i que ha passat
per totes, no pot respondre d’ell. Per no anar tan lluny, heus ací un exemple: al nostre barri han
assassinat una vella. No es pot pas negar que l’assassí era un cap calent disposat a tot, que
cometé la seva malifeta en ple dia, corrent tots els riscos, que s’escapolí per miracle, i,
tanmateix, les mans li tremolaven; no reeixí a robar, les forces li fallaren; la cosa es veu clara
en l’afer…

Raskòlnikov se sentí com ofès.

—Es veu clara la cosa! I bé, feu-li un nus a la cua, au! —exclamà esguardant malignament Zamètov.

—No us amoïneu, que ja l’enxarparan!

—I qui l’ha d’enxarpar, vosaltres? Vosaltres? Us quedareu amb un pam de nas! Ve’t ací de què feu
cas vosaltres: si hom malversa o no diners. No tenia ni un clau i, tot d’una, comença a malversar. ¿
Com no ha de ser ell? Prenent-vos per aquí, una criatura de bolquers us pot ensibornar, si s’ho
proposa!

—El fet és que tots obren tal com diuen —respongué Zamètov—, hom assassina astuciosament, arrisca
la vida i després se’n va a la taverna i cau com un mussol. Gairebé tots fan la mateixa fi. No tots
són tan vius com vós. Vós, naturalment, no hi aniríeu, a la taverna, oi?

Raskòlnikov arrufà les celles i esguardà fixament Zamètov.

—Pel que es veu, us he enllepolit, i ara voleu saber com em comportaria, no és això? —preguntà
malcontent.

—Ho voldria, en efecte —respongué Zamètov fermament i seriosament. Tanmateix, havia acabat per
esguardar i parlar massa seriosament.

—En sentiu una pruïja molt viva?

—Sí.

—Està bé. Heus ací com em comportaria —començà Raskòlnikov, atansant novament la seva faç a la de
Zamètov, guaitant-lo de fit a fit i tornant a parlar d’una manera gairebé imperceptible, tot això d’
una tal manera que aquell fins i tot s’estremí—. Heus ací com ho hauria fet jo: prendria els diners
i els objectes i, en sortir, tot seguit, sense aturar-me enlloc, me n’aniria en un indret qualsevol,
 ben amagat, poc concorregut, on no hi hagués altra cosa que tanques, una horta, un pati o quelcom
de semblant. Abans hauria ja escollit en aquest pati una pedra d’un pud o pud i mig de pes que es
trobés en un racó, prop de la tanca, i que hi hagués romàs ja del temps en què la casa fou bastida,
aixecaria la pedra i a sota, on hi hauria un clot, dipositaria objectes i diners. Això fet, col·
locaria la pedra en la mateixa forma d’abans, hi posaria una mica de terra a l’entorn amb el peu i
després seguiria el meu camí. M’esperaria un any, me n’esperaria dos, me n’esperaria tres sense
tocar els objectes i ja podrien cercar!

—Sou boig —féu Zamètov pronunciant també aquests mots, sense saber per què, en veu baixa, i
esquitllant-se, de cop i volta, de Raskòlnikov instintivament.

A aquest, tot d’una li flamejaren els ulls, empal·lidí terriblement i el llavi superior li tremolà.
S’atansà a Zamètov tan a prop com pogué i es posà a moure els llavis sense dir res; la cosa durà
mig minut. Sabia el que feia; tanmateix, no podia contenir-se. Els mots terribles li saltaven als
llavis com saltava el forrellat el dia fatal; qüestió d’un no res i el forrellat cau; qüestió d’un
no res i cauen les paraules decisives!

—I si fos jo qui va matar la vella i Lisabeta? —digué tot d’una i revingué tot seguit.

Zamètov el guaità estupefacte i es tornà blanc com el paper. Un somrís li torçà el rostre.

—És que això és possible? —digué d’una manera gairebé imperceptible.

Raskòlnikov l’esguardava rancuniosament.

—Confesseu que m’heu cregut! —digué al capdavall fredament i amb aire mofeta—. Oi que sí? Eh?

—Gens ni mica! Ara menys que mai no ho crec —digué cuitadament Zamètov.

—A la fi heu caigut a la ratera! Us tinc per la pota! ¿Això vol dir que abans ho crèieu, ja que «
ara ho creieu menys que mai»?

—Però no, res d’això! —exclamà Zamètov visiblement confós—. ¿És per això que m’heu volgut espaordir,
 per tal de fer-me arribar en aquesta conclusió?

—És a dir, que no ho creieu? I de què parlàveu quan jo vaig sortir de l’Oficina? I per què el
tinent Pólvora va interrogar-me després de l’esvaniment? Ei, minyó —cridà al dependent bo i
aixecant-se i prenent la gorra—, quant et dec?

—Trenta copecs —digué aquell acudint apressadament.

—Té, vet ací vint copecs de propina per a fer beguda. Fixeu-vos quants diners! —digué allargant a
Zamètov la seva mà tremolosa plena de bitllets —vermells, blancs, vint-i-cinc rubles! D’on els he
trets? I la nova vestimenta, d’on l’he treta? Prou sabeu que no tenia ni un clau! De segur que ja
deveu haver interrogat la mestressa…! I bé, prou! Assez causé! A reveure…, amable senyor!

Raskòlnikov sortí tremolant tot ell, sacsejat per una estrambòtica sensació d’histerisme en la qual
hi havia una part de delectança insuportable. Se sentia, a més, terriblement las, l’esperit
ombrívol. El rostre estava tot desfet, com després d’un atac. La fatiga augmentava més i més. Ara,
les seves forces s’excitaven i acudien de cop i volta, sota la influència del primer impuls, de la
primera sensació estimulant i s’afeblien ràpidament a mesura que s’afeblia la sensació.

Zamètov, en restar sol, romangué assegut en el mateix lloc, en actitud pensívola. Raskòlnikov havia
capgirat inopinadament tots els seus pensaments sobre un cert punt i havia fixat definitivament el
seu parer. «Ilia Petròvitx és un capsigrany!», decidí al capdavall.

Tot just Raskòlnikov havia obert la porta del carrer es topà de nassos amb Rasumikhin que entrava.
A una passa de distància no s’havien vist i per això cuidaren donar-se un cop de cap. Durant un
moment es mesuraren l’un a l’altre amb la mirada. Rasumikhin estava extremament esbalaït; tot d’una,
 però, una fúria autèntica flamejà amenaçadora en els seus ulls.

—Ve’t ací on eres! —cridà a tota gorja—. T’has escapolit del llit! I jo que et cercava per sota el
sofà! A la golfa hem anat! Per causa teva gairebé he pegat la pobra Nastàssia… I ve-te’l ací! Ròdia!
 Què vol dir tot això? Digues tota la veritat! Confessa’t! Sents?

—Què vol dir tot això? Que n’estic fins al capdamunt de tots vosaltres, que m’enutgeu mortalment i
vull romandre sol —respongué calmosament Raskòlnikov.

—Sol? ¿Quan amb prou feines pots caminar, quan estàs groc com la cera, i bleixes? Totxo…! Què hi
feies, al «Palau de Cristall»? Confessa-m’ho tot seguit!

—Deixa’m anar! —digué Raskòlnikov, i féu un moviment per seguir la seva via. Això posà Rasumikhin
fora de si.

—Que et deixi anar? —digué engrapant-lo fortament per l’espatlla—. I encara goses dir: deixa’m anar,
 després del que has fet? Saps el que faré ara amb tu? T’agafaré d’un braçat, et portaré a casa
sota l’aixella, com un farcell, i et tancaré amb pany i clau!

—Escolta —digué Raskòlnikov en veu baixa i, pel que es veia, completament apaivagat—; és que encara
no veus que, els teus benifets, no els vull? I per quins set sous vols fer el bé a aquells als
quals… importen tant com el que han trobat avui…?, als quals tot això és insuportable? Digues: per
què em cercares en començar la meva malaltia? Jo potser estava ben content de morir! És que encara
no t’he mostrat prou avui que em martiritzes, que estic de tu… fins al capdamunt? Ves quines ganes
de turmentar la gent! T’asseguro que tot això dificulta en molta de manera el meu restabliment, per
tal com em manté en un estat d’excitació constant. Tu mateix has vist que Zossímov ha sortit per
tal de no excitar-me. Deixa’m tu també en pau, per l’amor de Déu! I, al capdavall, quin dret hi
tens, a retenir-me per la força? És que no veus que ara la meva lucidesa és completa? Digues-me,
ensenya’m, en quina forma haig d’implorar-te que em deixis en pau, que no t’ocupis més de cobrir-me
de benifets? Tingueu-me per desagraït, per baix, per tot el que vulgueu, però, us ho prego, deixeu-
me tranquil, per Déu! Deixeu-me, deixeu-me!

Ell començà calmosament, alegrant-se per endavant de tot el verí que es disposava a vessar, i acabà
desesperadament, bleixant, com aleshores de la seva conversa amb Lugin.

Rasumikhin s’aturà, rumià un instant i el deixà anar.

—Vés-te’n al diable! —digué en veu baixa i gairebé consirosament—. Espera’t —baladrejà de sobte
quan Raskòlnikov féu un moviment per anar-se’n—. Escolta’m! Et declaro que tots vosaltres, del
primer a l’últim, sou uns xerraires i uns fanfarrons! Us proveïu de sofrença, i apa, a covar-la com
la gallina cova els ous! I en això no feu tampoc res més que copiar els altres autors! No hi ha en
vosaltres cap senyal de vida independent! Esteu fets d’esperma de balena i, en lloc de sang,
circula per les vostres venes llet aigualida! No crec en cap de vosaltres! El que cerqueu primer de
tot, en totes les avinenteses, és de no assemblar-vos a l’home. Atura’t —cridà amb una ràbia
redoblada en veure que Raskòlnikov tornava a fer un moviment per anar-se’n—, escolta’m fins a la fi!
 Ja saps que avui reuneixo els meus amics per tal de remullar el meu nou estatge; és possible que
hagin ja comparegut tots. Jo he fet una correguda cap ací i he deixat l’oncle a casa per tal que
rebés els convidats. I bé, si no fossis un totxo, un totxo de cap a peus, un totxo com un ase, una
traducció de l’estranger…, i reconec Ròdia, que ets un minyó intel·ligent, però un enze!, doncs bé,
si no fossis un enze, el millor que podries fer fóra venir a casa a passar la vetlla en lloc d’
esmolar les soles de les teves botes en va. No hi ha res a fer, puix que has sortit ja al carrer!
Et portaria una poltrona tova, els patrons en tenen una…, prendries te… en bona companyia. I, si no,
 t’instal·laré en una chaise-longue… Ça com lla, et trobaràs entre nosaltres… Zossímov també hi
serà. Vindràs?

—No.

—Ments! —cridà Rasumikhin amb impaciència—. Com ho saps? Tu no pots respondre de tu mateix! I, a
més, no entens res de tot això… Jo també he llançat com tu, a milers de vegades, una escopinada a
la humanitat i, tanmateix, després me n’he tornat enrere… Hom se sent avergonyit i se’n torna
devers l’home! Recorda-te’n, doncs, casa de Potxinkov, número 45, tercer pis…, a l’estatge del
funcionari Bàbuixkin…

—No vindré, Rasumikhin! —Raskòlnikov féu mitja volta i seguí la seva via.

—Faig aposta que vindràs! —cridà Rasumikhin corrent-li darrere—. Altrament…, no voldré saber mai
més res de tu! Atura’t, ei! Zamètov, és a dintre?

—Sí.

—L’has vist?

—L’he vist.

—T’ha parlat?

—M’ha parlat.

—De què? Bé; vés-te’n al diable! Val més que no m’ho diguis. Potxinkov, número 45, estatge de
Bàbuixkin, recorda-te’n.

Raskòlnikov prosseguí la seva via i en arribar a Sadova decantà. Rasumikhin el seguia consirosament
amb la vista. Finalment el deixà córrer i entrà a casa, però, en arribar a mitja escala, s’aturà. «
Diable! —prosseguí gairebé en veu alta—, parla amb lucidesa i com si… Però que en sóc, de totxo! ¿
És que també els orats no hi parlen, amb lucidesa? Em sembla, però, que és tot just això el que tem
Zossímov!» —Es donà un cop al front—. «I si…, és que aleshores se’l pot deixar sol? I si es llança
al riu per ofegar-se…? Jo sí que l’he feta bona! Això no pot ser!» —i se’n tornà enrere corrents a
la recerca de Raskòlnikov; però, d’aquest, se n’havia ja fet fonedís tot rastre. Ple d’enuig,
Rasumikhin se’n tornà cuitadament al «Palau de Cristall», per tal d’interrogar Zamètov.

Raskòlnikov s’encaminà directament al pont de V…, s’hi aturà al mig, recolzà ambdós braços a la
barana i es posà a esguardar al lluny. En separar-se de Rasumikhin s’havia afeblit en tanta de
manera que amb penes i treballs pogué arribar al pont. Sentia el deler d’asseure’s o d’ajeure’s en
un indret qualsevol, encara que fos al carrer. Inclinat damunt l’aigua, menava maquinalment l’
esguard devers l’últim reflex rosat de la posta, devers la taca fosca d’unes cases embolcades per
les boires espesses del crepuscle, devers un indret llunyà de la ribera esquerra on, en una golfa,
la finestra ferida pel darrer raig de sol, lluïa talment en flames, devers l’aigua fosca del canal,
que hom hauria dit que guaitava amb atenció. Finalment, uns cercles vermells començaren a giravoltar
-li davant els ulls, les cases, els vianants, les riberes, els carruatges, tot es posà a donar
voltes i a dansar al seu entorn. Tot d’una s’estremí, salvat potser de l’esvaniment per una visió
estrafolària. Raskòlnikov tingué la sensació que hi havia algú a la seva vora, a la dreta; pegà
llambregada i veié una dona alta, amb mocador al cap, rostre groc allargassat i magre i ulls
vermellencs i caiguts. Ella l’esguardava fixament, però de segur que no veia res i no destriava
ningú. Tot d’una ella es recolzà amb la mà dreta a la barana, l’encamellà per damunt el reixat i
després amb l’esquerra es llançà al canal. L’aigua bruta féu un remolí, engolí en un instant la
víctima, però un minut després el cos tornà a surar i nedà pausadament corrent avall, cap i cames
submergits, l’esquena a flor d’aigua amb la faldilla inflada damunt l’aigua com un coixí.

—Es nega! Es nega! —cridaren dotzenes de veus, la gent corria; les dues riberes s’ompliren d’
espectadors; la multitud s’agrupava al pont a l’entorn de Raskòlnikov, el premsava i l’empenyia per
darrere.

—Verge santa, però si és la nostra Afrossíniuixka! —proferí no gaire lluny la veu planyívola d’una
dona—. Per Déu, salveu-la! Fills meus, traieu-la de l’aigua!

—Una barca, una barca! —cridava la multitud.

De la barca, però, no se’n tenia ja cap necessitat. Un agent de policia davallà els tràmols de l’
escala del canal, es tragué la capota i les botes i es llançà a l’aigua. La tasca no fou gaire
costosa: l’aigua havia portat la dona a dues passes dels tràmols, l’agent l’enxarpà amb la mà dreta
per la roba, amb l’esquerra s’aferrà a una perxa que li allargà un company i la dona fou tot seguit
treta de l’aigua. L’ajagueren als rajols de granit de l’escala del canal. Ella revingué de pressa,
s’incorporà, s’assegué, començà a esternudar i esbufegar, arrebossant-se els vestits remullats amb
un gest inconscient i sense dir ni un mot.

—D’aigua, n’ha beguda pel pare i per la mare —féu aquella mateixa veu de dona, aquesta vegada prop
d’Afrossíniuixka—. No fa gaire es volia penjar, hom la tragué de la corda. Té una tenda prop d’ací.
Ara mateix en vinc. Hi ha deixat la noia perquè en tingués cura i, mentrestant, ha fet la que
portava de cap. No la coneixeu? Viu a prop d’ací, la segona casa de la cantonada.

La multitud s’anava esclarissant; els agents de policia seguien atenent la dona; algú parlà de l’
Oficina.

Raskòlnikov assistia a tota aquesta escena amb una estranya sensació d’indiferència i impassibilitat
. Tot plegat acabà per repugnar-li. «No, és fastigós…, l’aigua… no val la pena! —barbotejà entre
dents—. No hi ha per què esperar —afegí—. I si me n’anés a l’Oficina…? I per què Zamètov no hi és,
a l’Oficina? A quarts de deu és sempre oberta…» Es girà d’esquena a la barana i pegà una llambregada
 al seu entorn.

«I bé, al capdavall serà millor!», proferí decididament, abandonà el pont i va fer cap a l’Oficina.
El seu cor era buit i sord. No volia pensar. Àdhuc l’angoixa havia passat. De l’energia de feia poc,
 quan eixí de casa amb la decisió d’«acabar-ho tot d’una vegada», no en romania ni rastre. El seu
lloc havia estat ocupat per una apatia completa. «Ça com lla, és una sortida! —pensà bo i caminant
pausadament, lassament per la vora del canal—. De totes maneres, acabaré perquè així ho vull…
Tanmateix: és una sortida? Tant se val! Hi haurà un espai d’una arxina, he! Quina fi, tanmateix!
Però, ¿és ben bé la fi? Els ho diré o no els ho diré? Ah… al diable! No puc més! Allò que més
voldria és jeure en un indret o altre o seure com més aviat millor! El més vergonyós és que tot
això va esdevenint ridícul. I què! Uix, quines nicieses vénen al magí!»

Per a anar a l’Oficina de Policia calia fer via tot dret i decantar a la segona cantonada, a mà
esquerra: l’Oficina hi era a dues passes. En arribar, però, a la primera cantonada, s’aturà,
reflexionà un instant, es ficà al carreró i seguí el seu camí fent un tomb a través de dos carrers,
potser sense cap finalitat i potser per allargar la cosa encara que fos un minut i guanyar temps.
Caminava guaitant a terra. Tot d’una hauria dit que algú li havia xiuxiuejat quelcom a l’orella.
Alçà el cap i veié que es trobava al portal d’«aquella» casa mateixa. D’«aquell» vespre ençà, no
havia estat ací; no hi havia passat pel davant.

Una pruïja irresistible i inexplicable el corprengué. Entrà a la casa, travessà el portal, s’
encaminà a la primera entrada de la dreta i s’enfilà per l’escala coneguda cap al quart pis. L’
escala estreta i dreta era molt fosca. S’aturava a cada replà i esguardava encuriosit al seu entorn.
 Al replà del primer pis, havien col·locat un vidre a la finestra. «Aleshores no era així», pensà.
Heus ací l’habitació del segon pis on treballaven Nikolaixka i Mitka: «Està tancat i la porta ha
tornat a ser pintada, això vol dir que està llogat.» Heus ací el tercer pis… i el quart… «Ací.»
Raskòlnilkov romangué perplex: la porta del pis estava oberta de bat a bat, a dins hi havia gent,
se sentien veus; això, no ho esperava de cap de les maneres. Després de vacil·lar un instant, pujà
fins al darrer graó i entrà al pis. També hi feien reparacions. Això i la circumstància que hi
hagués uns treballadors l’esbalaí. S’imaginava, sense saber ben bé per què, que ho trobaria tot tal
com ho havia deixat, i que potser fins i tot els cadàvers jaurien a terra al mateix indret. I té,
parets nues, cap moble; ben estrany, a fe! S’encaminà a la finestra i s’hi assegué a l’ampit.

Hi havia dos treballadors, dos minyons joves, però l’un tenia més anys que l’altre. Empaperaven de
nou les parets amb un paper blanc amb flors liles, en lloc del paper groc i atrotinat d’abans. A
Raskòlnikov, això, sense saber per què, li desplaïa enormement; guaitava el nou empaperat amb
animadversió, com si li sabés greu que ho haguessin canviat tot.

Els treballadors, pel que es veia, s’havien entretingut més del que era de raó i ara enrotllaven a
corre-cuita el paper i es disposaven a anar-se’n a casa. De l’aparició de Raskòlnikov, no n’havien
fet gairebé cabal i continuaven la conversa. Raskòlnikov encreuà els braços damunt el pit i es posà
a escoltar.

—Ve’t ací, doncs —diu el més vell al més jove—, que se’m presenta de bon matí tota enjolivada. «Què
és això?», que li dic, «per què véns a fer la pinturera davant meu?» «El que vull, Tit Vassílievitx
—que em diu ella—, és d’ara en endavant sotmetre’m a la vostra completa voluntat.» Què te’n sembla?
I si l’haguessis vista com anava d’empolainada: com en una revista, ni més ni menys.

—I què és una revista? —preguntà el més jove, el qual, pel que es veia, prenia lliçons del seu
company.

—Una revista, minyó, és un plec d’estampes de colors que el sastre de baix rep cada setmana pel
correu, de l’estranger, on es troba com cal vestir-se tant pel que fa al sexe masculí com al femení.
 En una paraula, dibuixos. Pel que fa al sexe masculí, els dibuixos te me’ls presenten gairebé
sempre amb levita, pel que fa al sexe femení, no tens més que demanar: hi ha de tot.

—En aquest Píter,[8] no hi manca res! —exclamà el més jove amb emportament—, tret de pare i mare!

—Has parlat com un llibre. Tret d’això, un hi troba de tot —digué el més vell en to doctoral.

Raskòlnikov s’aixecà per anar-se’n a l’altra cambra, on abans hi havia el llit, la calaixera i l’
arquimesa, sense mobles, la cambra li semblà extraordinàriament esquifida. L’empaperat era el
mateix; en el racó es destriava d’una manera destacadissa a l’empaperat l’indret on hi havia les
imatges.

Donà una llambregada i se’n tornà a la finestra. L’obrer més vell se’l guaità de reüll.

—Què se us ofereix? —preguntà tot d’una adreçant-se-li.

En lloc de respondre, Raskòlnikov s’aixecà, se n’anà al cancell, agafà el cordó i li donà una
estrebada. La mateixa campaneta, el mateix dring de llauna! Estrebà el cordó un segon cop, un
tercer; escoltava i anava recordant. La sensació anterior, punyent, terrible, li anava venint a la
memòria d’una manera per moments més viva; i el dringuejar de la campana el feia estremir cada cop,
i com més anava més l’anava abassegant una sensació plaent.

—Què voleu? Qui sou? —cridà el treballador encaminant-se cap a ell.

Raskòlnikov tornà a entrar.

—Vull llogar el pis —digué—; me’l miro.

—No es lloguen pisos al vespre; a més, cal venir amb el porter.

—Han fregat el terra —prosseguí Raskòlnikov—. No hi ha pas sang?

—Quina sang?

—No ho sabeu, que ací fou assassinada una vella i la seva germana? Hi havia tot un bassiol de sang.

—Quina mena d’home ets? —cridà desassossegat el treballador.

—Jo?

—Sí.

—Vols saber-ho…? Anem a l’Oficina de Policia i ho diré.

Els treballadors el guaitaren perplexos.

—És hora d’anar-nos-en; ens hem entretingut. Anem, Aleixka. Cal tancar —digué el treballador més
vell.

—Anem —respongué Raskòlnikov amb indiferència i marxà al davant; davallà lentament l’escala—. Ep,
porter! —cridà en sortir al portal.

Vora mateix de l’entrada hi havia algunes persones dretes, que es miraven els vianants: els dos
porters, una dona, un veí amb una bata de cambra, algunes persones més. Raskòlnikov se n’anà
directament cap a ells.

—Què voleu? —digué un dels porters.

—Heu estat a l’Oficina de Policia?

—Ara mateix en vinc. Per què?

—És que encara hi ha algú?

—Sí.

—I l’ajudant, hi és?

—Fa un moment hi era. Què voleu?

Raskòlnikov no respongué i romangué palplantat al costat d’ells, pensívol.

—Ha vingut a mirar el pis —digué atansant-se el treballador més vell.

—Quin pis?

—El pis on treballem. «Per què —diu— han rentat la sang? Ací hi hagué un assassinat, i jo he vingut
per llogar el pis.» I començà a donar estrebades al cordó de la campaneta, que per poc que no el
trenca. «Anem —ha dit encara— a l’Oficina i ho contaré tot.» No ens el podíem treure del damunt.

El porter guaità Raskòlnikov amb estranyesa i arrufant la cella.

—Digueu d’una vegada: qui sou? —cridà en un to més amenaçador.

—Sóc Rodion Romànitx Raskòlnikov, exestudiant, i visc a la casa de Xil, al carreró de prop, a l’
estatge número catorze. Pots preguntar al porter. Ell em coneix.

Raskòlnikov digué tot això en actitud consirosa, sense girar el cap i esguardant fixament la foscor
gustosa del carrer.

—Per què heu anat al pis?

—Per mirar-lo.

—Què volíeu mirar?

—I si el conduíssim a l’Oficina? —digué tot d’una el veí, i callà.

Raskòlnikov l’esguardà per damunt l’espatlla, el fità i digué mandrosament i en veu baixa:

—Anem!

—Sí, sí, és qüestió de portar-l’hi! —digué el veí animant-se—. Si ha anat al pis és ben bé perquè
tenia quelcom a la consciència…

—D’embriac, no n’està, però aneu a saber! —balbucejà el treballador.

—Què voleu? —tornà a cridar el porter, al qual començava ja a pujar la mosca al nas—. Què diables
voleu?

—Què! Us fa por d’anar a l’Oficina de Policia? —digué, mofeta, Raskòlnikov.

—De què haig de tenir por? Digues més aviat, ¿per què has vingut a enutjar-nos?

—És un bergant! —cridà la dona.

—Que tants romanços! —digué l’altre porter, un mugic enorme amb l’armiaka[9] desbotonada i el
cinyell ple de claus—. Fora d’ací! És ben bé un bergant! Fora!

I engrapant-lo per l’espatlla, d’una empenta el llançà al carrer. Raskòlnikov tentinejà, però no
caigué i, redreçant-se, esguardà silenciosament els espectadors i seguí la seva via.

—Quin guillat! —proferí un dels treballadors.

—La gent s’ha tornat ben estrambòtica! —digué la dona.

—Tanmateix, hauria estat millor portar-lo a l’Oficina —afegí el veí.

—Bones ganes d’enredar-se! —decidí el porter—. És un guillat i res més! Se us fiquen entre cames
sense que els demaneu i després hom no pot desempallegar-se’n… Prou que els coneixem!

«Anar-hi o no anar-hi», pensava Raslkòlnikov aturant-se al mig de la calçada, a la cruïlla, i
guaitant al seu entorn com si esperés que algú li diria el darrer mot. Però la seva pregunta no
trobava cap ressò; tot romania callat i mort com les llambordes que trepitjava, i tot era mort per
a ell i només per a ell… De sobte, a unes dues-centes passes de l’indret on es trobava, al
capdavall del carrer, destrià, en la foscor gustosa, un agrupament de gent, veus, crits… La
multitud s’empenyia al redós d’un carruatge… Fulgurà un llum feble al mig del carrer. «Què passa?»
Raskòlnikov féu mitja volta a la dreta i s’encaminà cap a la multitud. Ell semblava aferrar-se a l’
incident més insignificant i, en pensar en aquesta disposició seva, un somrís fred es dibuixà als
seus llavis, puix que havia pres la seva decisió pel que es referia a l’Oficina i sabia fermament
que «ara s’acabarà tot».





VII


Al mig del carrer hi havia un cotxe, luxós, senyorial, amb dos fogosos cavalls grisos; de passatger,
 no n’hi havia cap, i el cotxer s’estava dret vora l’equipatge; aguantava els cavalls per la brida.
La multitud s’hi apinyava a l’entorn, continguda pels agents de policia. Un d’ells tenia un fanalet
encès a la mà i, acotant-se, il·luminava quelcom que hi havia a la calçada, vora mateix de les
rodes. Tothom parlava, cridava, s’exclamava; el cotxer semblava no adonar-se ben bé del que havia
passat i adesiara repetia:

—Quina desgràcia, Déu meu, quina desgràcia!

Raskòlnikov, obrint-se pas amb penes i treballs, pogué, per fi, veure l’objecte de tant d’enrenou i
curiositat. A terra hi havia un home trepitjat feia poc pels cavalls, sense sentits, mal vestit,
encara que amb un vestit de «bon to» i tot xop de sang, la qual s’escolava del cap, del rostre, fet
una nafra viva. Es veia que es tractava d’un accident greu.

—Déu meu! —es lamentava el cotxer—. Què volíeu que hi fes? No és que portés els cavalls a l’
esbojarrada o que no cridés, al contrari, anava pausadament sense acuitar-me. Tothom ho ha vist.
Ara que és cosa sabuda, un home embriac s’ho escolta tot com si sentís ploure. Veig que travessa el
carrer, que trampoleja, que amb prou feines es pot tenir dret; li faig un crit una vegada, i una
altra, i una altra, i aguanto els cavalls, i ell com si res, de dret sota les potes! No hi ha més;
o ho ha fet a posta o bé estava tan embriac que no feia cabal de res… Els cavalls són joves,
espantadissos, han pegat estrebada, ell ha llançat un crit, però ja era tard… i ha passat aquesta
desgràcia…

—És ben bé així com ha anat la cosa! —cridà una veu entre la multitud.

—Que l’ha avisat a crits tres vegades, és cert —féu una altra veu.

—Tres vegades, tothom ho ha sentit —ajuntà una tercera veu.

Cal dir, però, que el cotxer no estava gaire espaordit i abatut. És veia que el carruatge pertanyia
a un personatge de qualitat, el qual l’esperava en un indret o altre; els agents de policia no
mancaven, naturalment, de preocupar-se de la manera d’endegar la cosa. Calia transportar la víctima
a l’hospital. Ningú no sabia qui era.

Mentrestant Raskòlnikov havia reeixit a atansar-se més. Tot d’una, el fanal il·luminà de ple el
rostre del malaurat i ell el reconegué.

—Jo el conec!, jo el conec! —cridà, obrint-se pas fins a l’indret mateix de l’accident—. És un
funcionari retirat, el conseller titular Marmelàdov. Viu a prop d’ací, a la casa de Kosel… Un metge,
 un metge tot seguit! Jo pago! —Es tragué diners de la butxaca i els mostrà al policia. Estava
extraordinàriarnent agitat.

Els policies estaven contents de saber qui era l’accidentat. Raskòlnikov donà el seu nom i l’adreça
i amb totes les seves forces, com si es tractés del seu pare, convencé els agents de transportar
tot seguit Marmelàdov al seu estatge.

—És ací mateix, tres cases més avall —deia—, a la casa de Kosel, un alemany ric. De segur que
estava embriac i se n’anava a casa… El conec… Li agrada beure… Té família, dona, fills, una noia.
Per què portar-lo a l’hospital quan es pot trobar un doctor tot seguit, potser a la casa mateixa on
viu! Jo pago, jo pago…! Ça com lla, l’atendran els seus, el socorreran tot seguit, si el portem a l’
hospital potser es morirà pel camí…

Raskòlnikov àdhuc esquitllà una moneda a la mà del policia sense que ningú n’hagués esment. El que
demanava, però, era ben legítim, puix que el socors era més a prop. Aixecaren l’accidentat i el
portaren a braços; no mancaren voluntaris a ajudar. La casa de Kosel era a una trentena de passes.
Raskòlnikov anava al darrere sostenint amb precaució el cap de la víctima mentre indicava el camí.

—Ací, ací! A l’escala cal alçar-li el cap; decanteu… això mateix…! Jo pagaré; us ho agrairé… —
balbucejà.

Caterina Ivànovna, com de costum, així que tenia un minut lliure, es posava a caminar, els braços
encreuats al pit, amunt i avall de la cambra esquifida, de la finestra a la fogaina i de la fogaina
a la finestra, parlant amb ella mateixa, i tossint. Durant els darrers temps, parlava més sovint
amb la noia gran, Pòlienka, que tenia deu anys, la qual, tot i que moltes coses li fossin encara
incomprensibles, comprenia, però, molt bé que era necessària a la mare i, per això, esguardava
sempre amb els seus ulls grans i intel·ligents i s’espavilava, amb totes les forces, per tal de fer
veure que ho entenia tot. En aquell moment Pòlienka despullava el germà petit, el qual s’havia
trobat malament tot el dia, per tal de ficar-lo al llit. En espera que li mudessin la camisa, que
caldria rentar a la nit, el marrec seia a la cadira silenciosament, amb cara seriosa, revenxinat i
immòbil, les cames estirades cap endavant, ben estretes. Escoltava el que la mare deia a la noia,
els ulls acalats i sense bellugar-se, exactament com, de consuetud, han de seure els nois bons quan
hom els despulla per ficar-los al llit. La noia més petita que ell, completament esparracada, dreta
vora el paravent, esperava el seu torn. La porta de l’escala estava oberta per tal de defensar-se,
com fos, dels núvols de fum de tabac que venien de les altres cambres i que sovint feien tossir
cruelment la pobra tísica. Caterina Ivànovna semblava que s’hagués amagrit encara més i les taques
vermelles de les galtes havien pres una color més viva que mai.

—No et pots imaginar, Pòlienka —deia ella bo i caminant per la cambra—, l’existència joiosa i
folgada que menàvem a casa el papà i com aquest vinós m’ha perdut a mi i a tots vosaltres! El papà
tenia un càrrec civil corresponent al grau de coronel; era gairebé governador; li mancava molt poc
per a ser-ho, tan poc, que tothom li deia: «Ivan Mikhàilovitx, us considerem ja com el nostre
governador!» Quan… he!, quan… he, he, he! Oh, vida tres vegades maleïda! —exclamà escopint i
estrenyent-se el pit amb les mans—, quan… al darrer ball a casa del predvoditel[10]…, em veié, la
princesa Besemèlnaia —la qual després em beneí quan vaig maridar-me amb el teu pare, Pòlia—
preguntà tot seguit: «¿És aquella gentil joveneta que dansava amb el xal el dia de fi de curs?» (
Per què no et cuses aquest esquinç? Agafa una agulla i sargeix-lo, com t’he ensenyat, o si no demà…
he!, demà… he, he, he…!, a veure si em rebentaré d’una vegada! —cridà amb un gest de desesper.)
Aleshores tot just havia arribat de Petersburg el «Kamer-junker» príncep Xegolski…, ballà una
masurca amb mi i l’endemà volia venir a casa a demanar-me la mà; jo, però, vaig regraciar-lo
emprant les expressions més falagueres i vaig dir-li que el meu cor pertanyia ja a un altre. Aquest
altre era el teu pare Pòlienka: el papà s’enfurismà… L’aigua, està a punt? Sí? Dóna’m la camisola; ¿
i les mitges…? Lida —digué adreçant-se a la noia petita—, aquesta nit dorm sense camisa, d’una
manera o altra…, posa les mitges de costat…, ho rentarem tot plegat… Què fa aquest esparracat que
no ve, el vinós! Quina manera d’esquinçar la camisa…! Posa-ho tot plegat per no haver-me de
mortificar dues nits seguides. Déu meu! Déu meu!, he, he, he! Què és això? Què passa? —exclamà tot
mirant la gent que fressejava al cancell i que entrava a la cambra portant quelcom que ella no
podia destriar—. Què és això? Què porten? Déu meu!

—On l’hem de posar? —preguntà el policia pegant una llambregada a l’entorn quan havia entrat ja a
la cambra portant el cos ensangonat i exànime de Marmelàdov.

—Al sofà! Poseu-lo damunt el sofà! Amb el cap ací, això mateix —indicà Raskòlnikov.

—L’ha esclafat un cotxe al carrer! Estava begut! —cridà una veu del cancell estant.

Caterina Ivànovna romania palplantada, tota pàl·lida i respirant amb dificultat. Els marrecs s’
espaordiren. La petita Lídotxka llançà un crit, es precipità devers Pòlienka i s’hi aferrà tot
tremolant.

Després d’haver col·locat Marmelàdov damunt el sofà, Raskòlnikov se n’anà cap a Caterina Ivànovna.

—Assossegueu-vos, per Déu, no us alarmeu! —digué ràpidament—; en travessar el carrer, ha estat
esclafat per un cotxe; no us desespereu, seieu, revindrà. Sóc jo qui l’ha fet portar ací…, una
altra vegada vaig ser a casa vostra…, us en recordeu…? Revindrà…, pagaré tot el que calgui!

—No en sortirà pas! —exclamà Caterina Ivànovna amb desesper i es precipità devers el seu marit.

Raskòlnikov remarcà aviat que aquella dona no era de les que s’esvaneixen tot seguit. En un instant,
 aparegué un coixí sota la testa del malaurat, cosa en la qual no havia pensat ningú. Caterina
Ivànovna es posà a despullar Marmelàdov, a examinar-lo, sense perdre la serenitat, oblidant-se de
si mateixa, mossegant-se els llavis i ofegant els crits que maldaven per eixir-li del pit…

Raskòlnikov, mentrestant, envià algú en cerca del doctor. Resultà que n’hi havia un que vivia dues
cases més avall.

—He enviat a cercar el metge —repetí a Caterina Ivànovna—; no us preocupeu, jo pagaré. Teniu una
mica d’aigua…? doneu-me un tovalló, una tovallola, el que sigui, però de pressa, hom no sap encara
quines ferides té… No és mort; només està ferit; tingueu-ne la certesa… A veure què dirà el doctor!

Caterina Ivànovna es precipità a la finestra, vora de la qual, al racó, damunt una cadira esbotzada,
 hi havia una gran bujola de terra cuita plena d’aigua preparada per rentar la roba a la nit.
Caterina Ivànovna passava bugada a la nit almenys dues vegades la setmana i a vegades fins i tot
més sovint, per tal com la situació llur era tan extrema que s’havien quedat gairebé sense un fil
de roba i cada membre de la família tenia només una mudada. Caterina Ivànovna no suportava la
brutícia i preferia mortificar-se a la nit, fent esforços de flaquesa, quan tothom dormia, per
donar temps d’eixugar-se la roba estesa en un cordill i tenir-la neta l’endemà, que no pas veure
brutícia al pis. Havia agafat ja la bujola per portar-la a Raskòlnikov, però de què que no cau.
Aquest, tanmateix, ja havia trobat una tovallola i, després d’haver-la mullada, es posà a rentar el
rostre ensangonat de Marmelàdov. Caterina Ivànovna romania dreta bleixant i estrenyent-se el pit
amb les mans. Ella mateixa no tenia menys necessitat d’ésser socorreguda. Raskòlnikov començà a
comprendre que potser no havia obrat prou bé de fer portar el ferit ací. Els policies mostraven
també la seva perplexitat.

—Pòlia! —cridà Caterina Ivànovna—, vés-te’n corrents a trobar Sònia. Si no la trobes a casa, tant
se val, digues que, així que sigui de retorn, vingui tot seguit, que el pare ha estat esclafat per
uns cavalls! De pressa, Pòlia! Té, abriga’t amb el mocador!

—Corre com el vent! —cridà tot d’una el marrec i, després d’haver dit això, es tornà a recloure en
el silenci d’abans, assegut a la cadira amb els ulls esbatanats i les cames estretes.

Mentrestant la cambra s’havia omplert de gent en tanta de manera que una poma no hauria caigut a
terra. Els policies sortiren, llevat d’un que maldava per netejar la cambra del públic que havia
vingut de l’escala. De les cambres interiors, però, feren irrupció gairebé tots els estadants de la
senyora Lippevekhzel. A la primeria s’agruparen a la porta, però després entraren sense miraments a
la cambra. Caterina Ivànovna s’enfurismà.

—Almenys el deixéssiu morir en pau! —cridà a la gent—. Bon espectacle han trobat! I amb la
cigarreta als llavis!, he, he, he… Fora d’ací! Respecteu, si més no, la mort!

La tos l’ofegava, però el regany féu el seu efecte. Pel que es veia, Caterina Ivànovna els havia
fins i tot intimidats. Els estadants, l’un darrere l’altre, s’anaren retirant cap a la porta amb
aquella estranya sensació de gaubança que hom remarca sempre en produir-se una desgràcia inesperada
a d’altri, sensació de la qual no se salva ningú, sense excepció, tot i els sentiments de pesar i
de compassió més sincers.

Darrere la porta es percebien tanmateix veus que parlaven de l’hospital i deien que no hi havia per
què atribolar la gent d’ací endebades.

—Morir és una inconveniència, no és això? —cridà Caterina Ivànovna, i anava ja a obrir la porta per
caure damunt d’ells com una pedregada quan es topà amb la senyora Lippevekhzel, la qual, en
assabentar-se de la desgràcia, acudia per establir l’ordre. Era una alemanya busca-raons i
enredaire.

—Ah, Déu meu! —digué alçant els braços—, és a dir, que un cavall ha esclafat el vostre embriac de
marit? Cal portar-lo a l’hospital! Jo sóc la mestressa!

—Amàlia Liudvígovna! Us prego que mesureu bé les vostres paraules —començà dient amb arrogància
Caterina Ivànovna (ella parlava sempre en un to arrogant amb la mestressa per tal de «guardar les
distàncies», i ni en aquell moment no podia refusar-se aquest plaer)—. Amàlia Liudvígovna…

—Us he dit ja altres vegades que no goséssiu mai dels mais anomenar-me Amàlia Liudvígovna; em dic
Amàlia Ivànovna.

—Vós no us dieu Amàlia Ivànovna, sinó Amàlia Liudvígovna, i com que jo no pertanyo a la categoria
dels vostres baixos llogaters, com per exemple el senyor Lebesiàtnikov, el qual està rient darrere
la porta (en efecte, darrere la porta havia ressonat una rialla i un crit de «ja s’han agafat!», us
anomenaré sempre Amàlia Liudvígovna, tot i que no pugui comprendre per què aquest nom no us plau).
Vós mateixa veieu això que ha passat amb Semen Zàkharovitx; s’està morint. Us prego que tanqueu
immediatament aquesta porta i que no deixeu entrar ningú. Deixeu-lo, si més no, morir en pau!
Altrament, demà mateix el general governador sabrà el vostre capteniment. El príncep em coneix de
quan era soltera i es recorda perfectament de Semen Zàkharovitx, el qual ha afavorit més d’una
vegada. Tothom sap que Semen Zàkharovitx tenia molts amics i protectors als quals no importunava
pel seu noble urc, perquè tenia consciència de la seva malaurada feblesa; però ara (assenyalant
Raskòlnikov) ens ajuda un jove generós, que té mitjans i relacions, i el qual era conegut de Semen
Zàkharovitx de la infantesa, i tingueu la certesa, Amàlia Liudvígovna…

Tot això havia estat dit amb una volubilitat extraordinària, accelerada, però la tos tallà en sec l’
eloqüència de Caterina Ivànovna. En aquest moment el moribund revingué i gemegà. Caterina Ivànovna
corregué al seu costat. El malalt obrí els ulls, i, sense conèixer ningú ni recordar-se de res,
fità l’esguard de Raskòlnikov, el qual estava dret al costat d’ells. Respirava profundament i amb
treballs; al caire dels llavis brollava sang; el front encara estava tot suat. No reconeixent
Raskòlnikov, esquitllà la mirada amb desassossec. Caterina Ivànovna el guaitava amb una mirada
trista, però severa, i les llàgrimes li regalimaven cara avall.

—Déu meu! Però si té tot el pit aixafat! Quanta sang!, quanta sang! —proferí amb desesper—. Cal
despullar-lo del tot. Gira’t una mica, Semen Zàkharovitx, si pots —li cridà.

Marmelàdov la reconegué.

—Un capellà —proferí ell amb veu rogallosa.

Caterina Ivànovna se n’anà a la finestra, estintolà la testa al bastiment i exclamà amb desesper:

—Oh, viure tres vegades maleït!

—Un capellà! —tornà a proferir el moribund després d’un minut de silenci.

—Calla…! —cridà Caterina Ivànovna.

Ell obeí i callà bo i cercant-la amb uns ulls temorencs i tristos. Ella tornà a la vora de
Marmelàdov i restà dreta al capçal. El malalt s’apaivagà una mica, encara que per poca estona.
Aviat el seu esguard fità la petita Lídotxka (la seva preferida), que tremolava en un racó i que se’
l mirava amb els seus ulls infantívols esbalaïts.

—A… A… —féu Marmelàdov tot assenyalant-la amb desassossec. Es veia que maldava per dir quelcom.

—Què més vols? —cridà Caterina Ivànovna.

—Descalça! Descalça! —balbucejà ell, indicant amb una mirada extraviada els peuets descalços de la
menuda.

—Callaaaaa! —cridà Caterina Ivànovna irada—, prou que ho saps, per què hi va, de descalça!

—El doctor, gràcies a Déu! —exclamà Raskòlnikov amb alegria.

Entrà el doctor, un vell tot tocat i posat, alemany, que esguardava al seu entorn amb malfiança: s’
atansà al malalt, li prengué el pols, li palpà el cap amb atenció i, amb l’ajut de Caterina
Ivànovna, descordà la camisa xopa de sang i posà el pit del malalt al descobert. El pit estava fet
una carnisseria: trossejat, masegat, mutilat; algunes costelles del costat dret estaven fracturades.
 Al costat esquerre, al mateix indret del cor, hi havia una gran taca negrosa-verdosa, produïda per
un cop violent de peülla. El doctor arrufà les celles. El policia li contà que la víctima havia
estat agafada per la roda i arrossegada per la calçada unes trenta passes.

—El que és sorprenent és que hagi revingut —digué el doctor en veu baixa a Raskòlnikov.

—Què us en sembla? —preguntà aquest.

—Es morirà tot seguit.

—És possible que no hi hagi cap esperança?

—Ni la més mínima. Està a les darreres extremituds… La ferida del cap és molt greu… Hm… potser que
li féssim una sagnia…, però serà completament inútil. D’ací a cinc o deu minuts es morirà infal·
liblement.

—Proveu, si més no, la sagnia.

—Està bé… Us faig avinent, però, que serà inútil del tot.

En aquest moment se sentiren passes, la gent que hi havia al cancell es remogué i aparegué al
llindar un sacerdot, un vellet de cabells blancs que portava l’extremunció al moribund. Darrere d’
ell entrà un policia. El doctor cedí immediatament el lloc i canvià una mirada significativa amb el
sacerdot. Raskòlnikov pregà el doctor de romandre encara un moment. Aquell arronsà les espatlles i
romangué.

Tothom es féu enrere. La confessió durà molt poc; és dubtós que el moribund comprengués res;
pronunciava solament sons inarticulats. Caterina Ivànovna prengué Lídotxka, tragué el noi de la
cadira i, apartant-se al racó on hi havia la fogaina, s’agenollà i posà els infants davant d’ella,
també de genolls. La noia no parava de tremolar; el menut agenollat damunt els genolls nus, alçava
pausadament la mà, es persignava fent una gran creu i s’inclinava fins a terra tustant el paviment
amb la testa, la qual cosa pel que es veia, li causava una particular delectança. Caterina Ivànovna
es mossegava els llavis i contenia les llàgrimes: ella també pregava, tot endegant la camisola del
noi i posant damunt les espatlles descobertes de la noia un abrigall que havia tret de la calaixera
sense moure’s d’agenollada i bo i continuant les seves pregàries. Mentrestant els tafaners dels
estadants començaren a obrir de nou les portes de les cambres interiors. Al cancell, els espectadors
 s’anaven agrupant; havien fet cap estadants de totes les escales, sense entrar, però, a la cambra.
L’escena estava il·luminada només per una espelma.

En aquest moment s’obrí pas entre la multitud Pòlienka, la qual havia corregut en cerca de la seva
germana. Entrà bleixant a conseqüència de la correguda, es tragué el mocador, cercà la seva mare
amb els ulls, s’hi atansà i li digué: «Ve de seguida!, l’he trobada al carrer!» La mare la féu
posar de genolls a vora seu. La joveneta vingué, en efecte, tot seguit, obrint-se pas, imperceptible
ment i temorega, entre la gentada. La seva sobtada aparició en aquesta cambra, entremig de la
misèria, la mort i la desesperança, produïa una impressió estranya. També anava esparracada, el seu
agençament costava quatre cèntims, però s’adaptava al gust i a les regles del món especial en què
vivia. Sònia s’aturà al llindar mateix, però no acabava de decidir-se a passar endavant i esguardava
 tota atarantada, com si no s’adonés ben bé del que s’esdevenia i oblidant-se del seu vestit de
seda de tons clars, comprat de quarta mà, que resultava inconvenient, amb un ròssec llarg i ridícul,
 i del mirinyac immens que ocupava tota la porta, i de les botines clares i de l’ombrel·la,
completament inútil, que s’havia, però, emportat, i del grotesc capell de palla rodó amb una ploma
vermella cridanera. Sota aquest capell col·locat una mica de gairell guaitava una carona pàl·lida,
amb la boca oberta i els ulls immòbils per l’horror. Sònia era una rosseta d’uns divuit anys, de
baixa estatura, esprimatxada, però força gentil, amb uns magnífics ulls blaus. Mirava el sofà, el
sacerdot; bleixava per haver vingut corrents. Finalment, el xiuxiueig, algunes paraules llançades
entremig de la multitud, arribaren a les seves orelles. Sònia acalà els ulls, féu un pas endavant i
romangué dreta, però sempre vora la porta.

Quan el moribund hagué rebut els sagraments, Caterina Ivànovna se n’anà novament al costat del seu
marit. El sacerdot es retirà i, en sortir, digué unes paraules de consol a Caterina Ivànovna.

—I d’aquests, què en faig? —tallà aquesta amb cruesa i irritació mostrant la quitxalla.

—Déu és clement; confieu en l’ajut del Totpoderós —digué el sacerdot.

—Sí! És clement, però no per a nosaltres!

—Això que dieu és un pecat, senyora, és un pecat —remarcà el sacerdot bo i brandant la testa.

—I això, no ho és un pecat? —cridà Caterina Ivànovna mostrant el moribund.

—Potser els que n’han estat la causa involuntària estaran conformes a recompensar-vos, si més no,
per la pèrdua dels ingressos…

—No m’enteneu! —exclamà Caterina Ivànovna amb irritació—. Recompensar-me, per quins set sous? És
ell mateix, embriac, que ha anat a raure a les potes dels cavalls! Quins ingressos? Ell, d’
ingressos, no en portava cap, més aviat angúnies! Que no veieu que era un embriac que s’ho bevia
tot? Ens robava les nostres misèries per portar-les a la taverna, és a la taverna que ha consumit
tota la seva vida i la meva! He de donar gràcies a Déu que es mori! Tindrem menys perjudicis!

—A l’hora de la mort el que cal és perdonar, i aquests sentiments, senyora, són un gran pecat!

Caterina Ivànovna no es movia de la vora del malalt, li donava beure, li eixugava la suor i la sang,
 li posava bé els coixins i parlava amb el sacerdot, girant-se cap a ell de tant en tant. De sobte
és llança damunt d’ell gairebé enfurismada.

—Ah, pare! Tot això són paraules i res més que paraules! Perdonar! Teniu: si els cavalls no l’
haguessin esclafat, hauria vingut embriac, amb la camisa, l’única que té, esparracada i bruta, s’
hauria colgat i adormit tot seguit com un soc i jo hauria hagut de trescar tota la nit, rentant-li-
ho tot, posant-ho a eixugar a la finestra i, a la matinada, en llostrejar, m’hauria assegut per
cosir els esquinços. Heus aquí les meves nits…! Per què, doncs, em veniu a parlar de perdó? Ça com
lla, ja l’he perdonat!

Una tos cavernosa, terrible, tallà les seves paraules. Caterina Ivànovna expectorà al mocador i el
mostrà al sacerdot, bo i aguantant-se el pit amb l’altra mà, amb una expressió dolorosa. El mocador
estava tot xop de sang… El sacerdot acalà la testa i no digué ni un mot.

Marmelàdov es trobava en l’agonia. No treia els ulls del rostre de Caterina Ivànovna, la qual
estava novament inclinada damunt d’ell. Pel que es veia, frisava per parlar; havia àdhuc començat a
proferir, bo i removent amb penes i treballs la llengua, paraules incomprensibles, però Caterina
Ivànovna, veient que el que volia era demanar perdó, el féu callar imperiosament.

—Callaaaa! No cal…! Ja sé el que vols dir…! —I el malalt callà, però en aquell instant la seva
mirada errívola s’aturà a la porta i reüllà Sònia.

Fins aleshores no l’havia vista, puix que ella estava dreta en un racó ombrívol.

—Qui és? Qui és? —proferí de sobte amb veu rogallosa i desalenada, tot desassossegat, indicant amb
ulls esverats la porta i maldant per redreçar-se.

—Ajeu-te! Ajeu-te! —cridà Caterina Ivànovna.

Ell, però, fent esforços de flaquesa, havia reeixit a recolzar-se. Durant una bona estona fità la
seva filla amb ulls astorats, com si no la reconegués. Cal dir que no l’havia vista mai vestida com
anava. Tot d’una la reconegué, humiliada, atuïda, avergonyida sota els seus oripells de prostituta,
esperant dòcilment el seu torn per acomiadar-se del pare moribund. Una sofrença infinita es marcà
en el rostre de Marmelàdov.

—Sònia! Filla meva! Perdona’m! —digué i provà d’allargar-li el braç però, perdent el suport, s’
esllavissà del sofà, i caigué de cara a terra; es precipitaren a aixecar-lo, el posaren de nou al
sofà, però estava ja a les acaballes. Sònia llançà un crit feble, corregué cap al pare i l’abraçà
en una estreta que durà bona estona. Marmelàdov morí als seus braços.

—És mort! —cridà Caterina Ivànovna en veure el cadàver del marit—. Bé, i ara, com m’ho faré jo? Com
enterrar-lo? I què els donaré demà per menjar?

Raskòlnikov s’atansà a Caterina Ivànovna.

—Caterina Ivànovna —digué—, la setmana passada el vostre difunt marit em contà tota la seva vida i
totes les circumstàncies… Tingueu la certesa que parlava de vós amb el més gran respecte. D’aquell
vespre ençà, en adonar-me de com ell estava vinculat a tots vosaltres i assenyaladament a vós,
Caterina Ivànovna, d’aquell vespre ençà, malgrat la seva feblesa malaurada, ens vam fer amics…
Permeteu-me ara… que compleixi el meu deure envers l’amic difunt. Teniu…, heus ací vint-i-cinc
rubles, si no m’equivoco…, i si això us pot servir d’ajut…, aleshores…, jo…, en una paraula, us
vindré a veure…, sense mancar us vindré a veure… demà mateix potser… Adéu-siau!

I eixí atallat de la cambra obrint-se pas a través de la gentada de l’escala, però es topà amb
Nikodim Fòmitx, el qual, assabentat de la desgràcia, havia vingut per tal de prendre les disposicion
s necessàries. Del dia de l’escena de l’Oficina que no s’havien vist; tanmateix, Nikodim Fòmitx el
reconegué.

—Ah! Sou vós? —digué.

—S’ha mort —respongué Raskòlnikov—. Hi ha hagut un metge, un sacerdot, tot està en ordre. No
desassossegueu massa la pobra dona, la qual ja en té prou amb ser tísica. Feu els possibles per
encoratjar-la… Ja sé que sou una bona persona —afegí somrient i fitant-lo als ulls.

—I com ho heu fet per tacar-vos de sang? —remarcà Nikodim Fòmitx examinant, a la claror d’un
fanalet, algunes taques fresques de sang a l’armilla de Raskòlnikov.

—Sí…, m’he tacat…, estic tot xop de sang! —proferí en un to particular Raskòlnikov; després
somrigué, féu una inclinació amb la testa i se n’anà escales avall.

Baixava a poc a poc, sense pressa, pres per la febre i, sense que en tingués consciència, ple de la
sensació d’una nova vida ubèrrima i puixant. Aquesta sensació podia comparar-se a la del condemnat
a mort al qual perdonen tot d’una inesperadament. A la meitat de l’escala l’aconseguí el sacerdot,
que tornava a casa. Raskòlnikov li cedí el pas i es feren una inclinació silenciosa. En baixar,
però, els darrers tràmols, sentí darrere seu unes passes acuitades. Era Pòlienka, que l’encalçava
bo i cridant: «Escolteu! Escolteu!»

Raskòlnikov es girà. La noia s’havia aturat un graó més amunt que ell. Una claror tènue venia del
pati. Raskòlnikov guaità la carona esprimatxada, però gentil, de la noia, la qual li somreia i l’
esguardava amb una joiosa mirada d’infant. Havia corregut darrere d’ell per tal de complir un
encàrrec que li havien fet i que, pel que es veia, li plaïa molt.

—Escolteu, com us dieu…?, i… on viviu? —preguntà amb una veueta desalenada.

Raskòlnikov li posà les dues mans damunt les espatlles i l’esguardà amb una expressió venturosa. No
sabia ben bé per què li era tan plaent de mirar-la.

—Qui t’ha fet venir?

—Sònia, la meva germaneta —respongué ella amb un somrís encara mes joiós.

—Ja ho sabia, jo, que t’havia fet venir la teva germaneta Sònia.

—La mamà també m’ha fet venir. Quan la germaneta Sònia m’ha dit d’encalçar-vos, la mamà se m’ha
atansat i m’ha dit: «Cuita, cuita, Pòlienka.»

—L’estimes, la teva germaneta Sònia?

—L’estimo més que a ningú! —proferí amb una fermesa particular Pòlienka, i el seu somrís esdevingué
més seriós.

—I a mi, que no m’estimaràs?

En lloc de resposta, Raskòlnikov veié que la carona de la noia s’atansava a ell per tal de besar-lo
ingènuament amb els seus llavis molsuts. Tot d’una els braços prims com llumins l’enllaçaren amb
força, la testa es recolzà a la seva espatlla i la noia plorà silenciosament bo i estrenyent-lo amb
més força.

—Quina llàstima, pobre papà! —proferí ella un minut després alçant el rostre mullat per les
llàgrimes i eixugant-se-les amb la mà—. Tanmateix, la gent és ben malaurada! —afegí inesperadament
amb la gravetat particular que prenen els infants quan, tot d’una, senten el desig de parlar com
els «grans».

—I el papà, us estimava?

—La que s’estimava més era Lídotxka —prosseguí ella molt seriosament i sense somriure, talment com
parlen els «grans»—, perquè és petita i, a més, està malalta; sempre li portava presents; a
nosaltres ens ensenyava a llegir, i, a mi —afegí amb dignitat—, la gramàtica i la Doctrina; i la
mamà no deia res, però nosaltres sabíem que això li plaïa i el papà també ho sabia; la mamà em vol
ensenyar francès, perque ja és hora de tenir instrucció.

—I de pregar, en saps?

—Ja ho crec! No en fa poc, de temps! Jo, com que sóc gran, faig les meves pregàries sola; Kòlia i
Lídotxka preguen en veu alta junt amb la mamà. De primer preguem a la Verge; després diem una
pregària que comença així: «Senyor, perdona i beneeix la germaneta Sònia», després encara: «Senyor,
perdona i beneeix l’altre papà», perquè el primer papà ja és mort i aquest és un altre i per aquell
també preguem.

—Pòlietxka, em dic Rodion; prega també de tant en tant per mi: «perdona el teu servidor Rodion», i
res més.

—Tota la vida pregaré per vós —digué xardosament la noia, i tot d’una rigué de nou, és llançà al
seu coll i l’estrenyé fortament.

Raskòlnikov li donà el seu nom, li digué on vivia i prometé de tornar l’endemà sense mancança. La
noia se s’anà encisada.

Eren les onze quan sortí al carrer. Cinc minuts després, es trobava altre cop palplantat al pont,
exactament al mateix indret d’on la dona s’havia llançat a l’aigua.

«Prou! —es digué decididament i solemnial—, fora miratges, fora terrors recercats, fora espectres!
La vida no m’ha abandonat pas! És que, per ventura, aquest temps passat no he viscut? La meva vida
no ha mort junt amb la vella! Que Déu et tingui en la seva glòria, i prou, és hora que em deixis
descansar en pau! Ara cal entrar en el reialme del seny i de la llum…!, i… i de la voluntat, i de
la força…, i ja ho veurem! Ens ho farem ara! —afegí amb sobergueria com si s’adrecés a una força
obscura i la desafiés—. I jo que ja m’havia conhortat de viure en un espai d’una arxina!»

«…Estic ben feble ara, però… em sembla que la malaltia ha passat del tot. Prou que ho sabia, en
sortir de casa fa poc, que em passaria tot. A propòsit: la casa de Potxinkov és a dues passes. Me’n
vaig a trobar Rasumikhin sens falta… Que guanyi l’aposta…! Que s’acontenti ell també! La força, la
força és el que cal; sense la força no es pot reeixir; i la força s’assoleix amb la força; i, això,
ells no ho saben!», afegí amb urc i amb aplom, i se n’anà del pont sense poder a penes moure les
cames. L’urc i l’aplom creixien en ell a cada minut; al minut següent no era ja el mateix home que
en el minut precedent. Què s’havia, tanmateix, esdevingut perquè sofrís tal mudament? Ell mateix no
ho sabia; tot d’una, com aferrant-se a un bri de palla, li semblà que «podia viure», que la vida no
s’havia acabat, que la seva vida no havia mort junt amb la vella. Potser havia arribat a una
conclusió massa precipitada; ell, però, no hi pensava. «Tanmateix, he demanat que preguin pel “teu
servidor Rodion” —li passà de sobte pel cap—. I què…!, pel que pugui ser!», afegí i es rigué de la
seva pensada digna d’un brivall. Es trobava en un excel·lent estat d’esperit.

No li fou difícil trobar Rasumikhin. A la casa de Potxinkov coneixien ja el nou estadant i el
porter indicà el camí a Raskòlnikov tot seguit. De mitja escala se sentia ja el brogit i la
conversa animada d’una reunió nombrosa. La porta de l’escala estava oberta de bat a bat; se sentien
crits i disputes. La cambra de Rasumikhin era força gran; s’hi havien reunit una quinzena de
persones. Raskòlnikov s’aturà al rebedor. Darrere un paravent hi havia dues criades de la dispesera
que trastejaven vora de dos samovars, d’ampolles, plats i una plàtera amb un pastís i entremesos
que havien portat de la cuina de la casa. Raskòlnikov envià a cercar Rasumikhin el qual vingué a
corre-cuita, tot engrescat. Al primer cop d’ull hom podia veure que havia begut més de raó i, tot i
que gairebé mai no begués fins a embriagar-se, aquesta vegada era clar que havia ultrapassat la
mesura.

—Escolta —digué apressadament Raskòlnikov—, he vingut només per dir-te que has guanyat l’aposta i
que, en efecte, ningú no pot dir el que serà d’ell. Entrar, no puc; em sento tan feble, que estic a
punt de caure. I, per aquest motiu, salut i a reveure! I demà passa per casa…

—Saps el que et dic? T’acompanyaré a casa! Si tu mateix dius que estàs feble…!

—I els convidats? ¿Qui és aquest cap d’escarola que ha donat una llambregada ací?

—Aquest? No ho sé pas ben bé! Potser un conegut de l’oncle, o senzillament, algú que ha vingut
sense que ningú el demanés… L’oncle romandrà amb ells; és un home que no té preu; és de doldre que
no hi puguis fer coneixença avui. Tant se val! Que se’n vagin tots al diable! Ara no estan per mi,
i, llevat d’això, em cal airejar-me una mica. Has vingut ben bé a temps; si haguessis tardat dos
minuts més, hauria acabat a plantofades, a fe de Déu! Quines guatlles deixen anar…! No et pots
imaginar fins a quin punt l’home és capac, de mentir! Ben mirat, però, per què no imaginar-s’ho? És
que, per ventura, nosaltres no mentim també? I bé, que mentim! Així, després no tornaran a mentir…
Seu un moment, que faré venir Zossímov…

Zossímov es precipità devers Raskòlnikov amb una mena d’avidesa; hom podia remarcar en ell una
curiositat tota especial; el rostre se li aclarí aviat.

—Cal ficar-se al llit immediatament —decidí després d’examinar el pacient— i prendre un paperet que
ja tinc preparat. El prendreu?

—Encara que siguin dos —respongué Raskòlnikov, que prengué el paper tot seguit.

—Fas bé d’acompanyar-lo tu mateix —remarcà Zossímov a Rasumikhin—. Pel que es refereix a avui, les
coses van força bé; un mudament considerable en comparació amb l’estat en què es trobava fa poc. La
vida ensenya més que tots els llibres…

—Saps el que acaba de dir-me Zossímov, a l’orella en el moment de sortir? —engegà Rasumikhin en
trobar-se al carrer—. T’ho diré tot sense embuts, car són uns totxos. Zossímov m’ha demanat de
parlar amb tu pel camí i de fer-te parlar i després contar-li el que hagis dit, puix que té la
dèria… que tu… ets boig o poc se n’hi manca. Què te’n sembla? En primer lloc, ets tres vegades més
intel·ligent que ells; en segon lloc, si no te’n manca un bull, te’n pots ben riure de la dèria que
se li ha encastat al magí; en tercer lloc, aquest tros de carn batejada, cirurgià per la seva
especialitat, té la mania ara de les malalties mentals, i, pel que fa referència a tu, el que l’ha
colpit ha estat la conversa teva d’avui amb Zamètov.

—És que Zamètov t’ho ha contat tot?

—Tot, i ha fet santament. Ara ho he comprès tot, i Zamètov també… Això mateix…, en una paraula,
Ròdia…, el cas és que… Ara estic una mica embriac…, però tant se val…, el cas és que aquesta idea…,
comprens…?, començava, en efecte, a prendre cos… comprens? De fet, no gosaven dir-ho a ningú, puix
que la idea no podia ser més absurda i, assenyaladament després que l’envernissador ha estat
detingut, la cosa ha esclatat com una bombolla de sabó. Però, per què feien l’ase? Jo aleshores
vaig tenir una agafada amb Zamètov; això entre nosaltres, no li donis a entendre que ho saps, car
he observat que és molt susceptible; és a casa de Lavisa que la cosa s’esdevingué. Tot el tort era
d’Ilia Petròvitx! Quan vas esvanir-te a l’Oficina, ell va aprofitar-se’n; després, però, se n’
avergonyia; prou que ho sé…

Raskòlnikov escoltava àvidament. L’embriaguesa desfermava la la llengua de Rasumikhin.

—Si vaig esvanir-me fou a conseqüència de la xafogor i de la fetor de vernís —digué Raskòlnikov.

—Dóna explicacions encara! I no sols el vernís: la inflamació s’estava covant feia ja un mes.
Zossímov n’és testimoni! I no et pots imaginar com aquest minyó està d’atuït! «No valc ni el dit
xic d’aquest home!», diu, és a dir, el teu. A vegades té bons sentiments. Però la lliçó, la lliçó
que li has donat avui al «Palau de Cristall» és magnífica! Pots ben creure que de primer antuvi l’
has esfereït fins a produir-li convulsions. Fixa’t, tu mateix l’has obligat gairebé de bell nou a
convèncer-se d’aquesta idea absurda, i després ho comprengué tot! Bona lliçó t’han donat! Perfecte!
Ets un mestre, a fe de Déu! Ara està aixafat, anorreat! És ben de doldre que jo no hi fos! Ara ell
t’esperava ansiosament. Porfiri també desitja fer la teva coneixença…

—I… per què consideraven que jo era foll?

—No és ben bé això, em sembla que m’he deixat anar de la llengua… El que els sobtava era que només
aquest punt t’interessés… Ara es veu clar per què t’interessava, en conèixer totes les circumstàncie
s… i en saber com això t’excitava aleshores i com es conjuminà amb la malaltia… Jo, amic meu, estic
una mica embriac; que el diable se l’emporti, ell té la seva idea… Ja t’he dit que té la dèria de
les malalties mentals… Però tu de tot això no en facis cabal…

Durant un instant romangueren silenciosos.

—Escolta, Rasumikhin —digué Raskòlnikov—, t’ho vull dir tot; ara vinc de casa d’un difunt, d’un
funcionari que ha mort fa poc…, he donat tots els meus diners… i, ultra això, m’ha besat una
criatura que fins i tot si jo hagués assassinat algú, també…, en una paraula, he vist encara una
altra criatura… amb una ploma vermella…, però em sembla que estic divagant…, em sento molt feble;
aguanta’m…, de seguida arribarem a l’escala.

—Què tens? Què et passa? —preguntà Rasumikhin desassossegat.

—Una mica de vertigen; però no és d’això que es tracta, sinó d’una gran tristesa que m’aplana.
Diria que sóc una dona…!, de veritat! Guaita!, què és això? Guaita! Guaita!

—Què!

—Que no ho veus? Llum a la meva cambra, veus?, a l’escletxa de la porta.

Es trobaven ja al darrer graó, al costat de la porta de la dispesera, i, en efecte, de baix estant
es veia que a la cofurna de Raskòlnikov hi havia llum.

—És estrany! Deu ser Nastàssia —observà Rasumikhin.

—A aquesta hora no ve mai… I ja fa estona que dorm…, però… tant me fa! Adéu!

—Què vol dir això? T’acompanyaré; entrarem junts!

—Ja ho sé que entrarem junts; però jo et vull estrènyer la mà aquí i aquí acomiadar-te. Apa, dóna’m
la mà!

—Però, què et passa, Ròdia?

—Res. Anem, seràs testimoni…

Enfilaren els darrers tràmols i a Rasumikhin se li acudí que, ben mirat, Zossímov tenia raó. «Ah!,
l’he desguitarrat jo amb la meva xerrameca!», balbucejà entre dents. Tot d’una, en atansar-se a la
porta, sentiren veus a la cambra.

—Què diable vol dir això? —exclamà Rasumikhin.

Raskòlnikov fou el primer a agafar el pom de la porta, l’obrí de bat a bat i restà palplantat al
llindar. La seva mare i la seva germana seien al sofà i l’esperaven ja feia una hora i mitja! ¿Per
què eren elles allò que menys esperava i per què el seu pensament n’estava tan allunyat, tot i que
li haguessin repetit avui la nova que s’havien posat en camí i que podien presentar-se d’un moment
a l’altre?

Durant tota aquesta hora i mitja havien assetjat a preguntes Nastàssia, la qual, en aquest mateix
instant, es trobava encara amb elles i els ho havia explicat tot de pe a pa. En sentir que
Raskòlnikov havia «fugit», malalt, i, pel que es veia, en estat de desvarieig, s’havien posat fora
de si. «Déu meu, què li ha passat.» Durant aquesta hora i mitja no feren més que plorar i sofrir
horriblement.

L’aparició de Raskòlnikov fou acollida amb un crit de joia i d’emportament. Totes dues es llançaren
als seus braços. Però ell s’estava palplantat, immòbil, la consciència l’havia ferit, inesperadament
, com un llamp. Els braços no podien alçar-se per abraçar-les, no podien! Mare i germana l’
estrenyien en els seus braços, reien, ploraven. Ell féu un pas endavant, trampolejà, i caigué a
terra esvanit.

Espaordiment, crits d’horror, gemecs… Rasumikhin que estava dret al llindar, es precipità a la
cambra, prengué el malalt en els seus braços i, en un tancar i obrir d’ulls, el posà damunt el sofà.

—No és res, no és res! —cridà a la mare i a la germana—; és un esvaniment. El metge ha dit fa un
instant que està molt millor, que està bé del tot! Aigua! Teniu, veieu?, ja revé, ja ha revingut!

I agafant Dúnia per la mà amb tanta força que gairebé la hi torçà, la féu convèncer que, en efecte,
«havia revingut». Mare i germana esguardaven Rasumikhin com si fos la providència, entendrides i
amb agraïment. Nastàssia els havia ja contat com s’havia comportat amb el seu Ròdia, durant la
malaltia, aquell jove tan eixerit, com l’havia anomenat aquell vespre en íntima conversa amb Dúnia,
la mateixa Pulkhèria Alexàndrovna Raskòlnikova.





TERCERA PART





I


Raskòlnikov s’incorporà i s’assegué al divan. Amb un gest feble de la mà, féu senyal a Rasumikhin
de deturar el devessall de paraules incoherents i xardoroses que el seu amic adreçava a mare i
filla per tal de consolar-les, prengué les mans d’ambdues i durant dos minuts guaità silenciosament
adés l’una adés l’altra. La mare se sentí espaordida de l’esguard d’ell. En aquest esguard
traspuava un sentiment intens fins a la sofrença i hi havia quelcom de la immobilitat de la mirada
dels orats. Pulkhèria Alexàndrovna arrencà en plor.

Avdòtia Romànovna estava pàl·lida. La seva mà tremolava en la del germà.

—Aneu-vos-en a casa… amb ell —proferí amb veu trencada indicant Rasumikhin—, fins a demà, demà
parlarem de tot… Fa gaire que heu arribat?

—Aquest vespre, Ròdia —respongué Pulkhèria Alexàndrovna—; el tren s’ha retardat molt. Per res del
món Ròdia, no me n’aniré! Passaré la nit ací, a la vora…

—No em turmenteu! —proferí ell excitat.

—Jo em quedaré ací, a prop d’ell —exclamà Rasumikhin—; no el deixaré ni un minut, i que la gent que
tinc a casa se les endegui com pugui! Ja hi ha l’oncle, que fa de president!

—Com, com podré mostrar-vos el meu agraïment! —començà a dir Pulkhèria Alexàndrovna estrenyent la
mà de Rasumikhin, però Raskòlnikov la tornà a interrompre:

—No tinc més forces, no tinc més forces! —repetí exasperat—. No em turmenteu! Ja n’hi ha prou, aneu-
vos-en… No puc, no puc…!

—Anem-nos-en, mamà, encara que només sigui per sortir de la cambra un moment —xiuxiuejà Dúnia
espaordida—; es veu ben bé que la nostra presència li és insuportable!

—És possible que ni tan sols me’l pugui mirar després de tres anys de no veure’l! —digué Pulkhèria
Alexàndrovna plorant.

—Espereu-vos! —digué aturant-les—, no feu més que interrompre i les idees se’m confonen… ¿Heu vist
Lugin?

—No, Ròdia, però ha tingut ja notícia de la nostra arribada. Ja sabem, Ròdia, que Petr Petròvitx ha
tingut l’amabilitat de visitar-te avui —afegí Pulkhèria Alexàndrovna amb certa timidesa.

—Sí…, ha tingut l’amabilitat… Dúnia, ¿saps el que li he dit, a Lugin? Que el tiraria escales avall
i l’he engegat al diable…

—Ròdia, què dius! De segur…, vols dir… —començà Pulkhèria Alexàndrovna espaordida, però s’aturà bo
i esguardant Dúnia.

Avdòtia Romànovna mirava el seu germà de fit a fit i esperava. Mare i filla havien estat assabentade
s de la picabaralla per Nastàssia en la mesura que aquesta havia pogut comprendre el que feia al
cas i explicar el que havia passat i, perplexes, esperaven anguniosament conèixer-ne tots els
detalls.

—Dúnia —prosseguí Raskòlnikov amb esforç—, aquest casament no m’agrada i, per això, demà mateix,
així que vegis Lugin, has de tornar-li la paraula donada; i que no se’n parli més!

—Déu meu! —exclamà Pulkhèria Alexàndrovna.

—Germà, pensa bé en el que dius! —començà a dir vivament Avdòtia Romànovna, però es contingué tot
seguit—. En aquest moment el teu estat no et permet potser… Estàs fatigat —digué dolçament.

—Potser et creus que desvariejo? No… Tu et cases amb Lugin «per mi», i jo, de sacrificis, no en
vull. Per això, escriu-li una carta… refusant… Demà al matí me la dónes a llegir i no en parlem més!

—Jo, això, no puc fer-ho! —exclamà ofesa la noia—. Amb quin dret…

—Dúnetxka, tu tens també un caràcter massa viu… Que no veus…? —digué la mare, temorega—. Anem-nos-
en, serà millor!

—Desvarieja! —cridà Rasumikhin amb l’emportament que li donava l’embriaguesa—. Del contrari, no
gosaria parlar d’aquesta manera. Demà tot li haurà passat… Avui, en efecte, l’ha engegat a passeig
i, és clar, l’home s’ha enutjat… Ens ha mostrat les seves aptituds oratòries i després ha sortit
amb la cua entre cames…

—És a dir, que és cert? —exclamà Pulkhèria Alexàndrovna.

—Fins demà, germà —digué Dúnia amb compassió. Anem, mamà… Adéu, Ròdia!

—Sents el que et dic, germana? —repetí ell reunint les darreres forces—; no desvariejo; aquest
casament fóra una abjecció. Passi que jo sigui un abjecte; tu, però… n’hi ha prou amb un… Jo puc
ser un miserable, però tal germana no la consideraria com a germana. O jo o Lugin! Aneu-vos-en.

—Que t’has begut l’enteniment! Dèspota! —baladrejà Rasumikhin.

Raskòlnikov, però, no respongué o potser no tenia forces per a fer-ho. Exhaurit, es colgà al sofà i
es girà de cara a la paret. Avdòtia Romànovna esguardà encuriosida Rasumikhin; els seus ulls negres
llampegaren; Rasumikhin fins i tot s’estremí sota aquest esguard. Pulkhèria Alexàndrovna romania
palplantada, com ferida per un llamp.

—Per res del món no me n’aniria —balbucejà ella a Rasumikhin gairebé amb desesper—. Em quedaré ací,
en un indret o altre…

—I ho espatllareu tot! —respongué fora de si i en veu baixa Rasumikhin—, anem-nos-en, si més no, a
l’escala. Nastàssia, fes-nos llum! Us juro —continuà a mitja veu quan eren ja a l’escala— que fa
poc ha cuidat pegar-nos a mi i al doctor!, al mateix doctor, compreneu? Però aquest ha afluixat per
tal de no excitar-lo, jo no m’he mogut d’ací, a baix, per vigilar-lo i ell s’ha vestit i ha fugit.
I si ara l’excitem es tornarà a escapolir i Déu sap on anirà i quina en pot fer…

—És possible…!

—Sí. Llevat d’això, és impossible que deixeu sola, sense vós, Avdòtia Romànovna, a la cambra
moblada. No oblideu en quina mena de casa esteu estatjades! ¿És que aquest brètol de Petr Petròvitx
no us hauria pogut trobar un estatge millor…? Tingueu en compte, però, que he begut una mica massa
i per això… potser m’he deixat anar de la llengua; no en feu cabal…

—I bé, vaig a parlar amb la dispesera de Ròdia —digué Pulkhèria Alexàndrovna—, li imploraré un racó
per a mi i per a Dúnia per aquesta nit. No puc deixar-lo en aquest estat, no puc!

Aquesta conversa s’esqueia al replà de l’escala, davant per davant de la porta de la dispesera.
Nastàssia, dreta al darrer tràmol, els feia llum. Rasumikhin estava extraordinàriament excitat.
Mitja hora abans, en acompanyar Raskòlnikov a casa, tot i que xerrés ultramesura (de la qual cosa
tenia plena consciència), se sentia ferm i amb el cap gairebé clar, malgrat l’enorme quantitat de
beguda que havia engolit. Ara es trobava en una mena d’estat d’èxtasi i, ensems, hom hauria dit que
tot el vi que s’havia begut li tornava tot d’una a pujar al cap amb una força redoblada. Ell havia
agafat ambdues dames per les mans, els parlava i provava de convèncer-les amb una franquesa
sorprenent i, segurament per tal de convèncer-les millor, gairebé a cada mot els estrenyia les mans
amb tota la seva força, com si es valgués d’unes tenalles, i devorava alhora amb els ulls Avdòtia
Romànovna amb una gran desimboltura. Les pobres dones, vençudes per la dolor, provaven de desempalle
gar-se de la seva mà enorme i ossosa; ell, però, no sols no en tenia esment, sinó que encara els
estrenyia els dits amb més força. Si li haguessin demanat, com un servei, de llançar-se de cap
escales avall, ho hauria fet immediatament sense vacil·lar ni raonar; Pulkhèria Alexàndrovna, tota
desassossegada pels pensaments relatius al seu Ròdia, tot i que veiés que el jove era bon xic
excèntric i que sentís que, tanmateix, li estrenyia la mà amb massa força, no volia remarcar totes
aquestes excentricitats, assenyaladament en uns instants en què Rasumikhin era una providència per
a ella. Pel que es referia a Avdòtia Romànovna, encara que se sentís corpresa pel mateix desassossec
 i que no fos espantadissa de mena, veia fitar-se en ella l’esguard arborat de l’amic del seu germà
amb esbalaïment i àdhuc esfereïda, i, si no hagués estat per la confiança il·limitada que li havien
inspirat envers aquest home terrible les contalles de Nastàssia, no hauria pogut resistir la
temptació de fugir i d’emportar-se la seva mare.

D’altra banda comprenia que, en aquell moment, no podien prescindir d’ell. S’ha de dir, tanmateix,
que deu minuts després ella s’assossegà en molta de manera: una de les característiques de
Rasumikhin era que, fos quin fos l’estat del seu esperit, es revelava de cos enter al primer cop d’
ull i, per això, hom sabia ben aviat amb qui se les havia.

—És impossible i absurd que feu semblant demanda a la dispesera! —exclamà maldant per convèncer
Pulkhèria Alexàndrovna—. Encara que sigueu la seva mare, en quedar-vos ací no fareu altra cosa que
exasperar-lo i, aleshores, el diable sap què pot passar! Escolteu, heus ací el que proposo:
Nastàssia, de moment, el vetllarà, jo us acompanyaré al vostre estatge, perquè no és qüestió de
deixar-vos anar soles pel carrer; el nostre Petersburg, en aquest sentit, és ben perillós… Després
tornaré ací en una correguda i us dono paraula d’honor que al cap d’un quart us assabentaré del seu
estat, de si dorm, etcètera. Després, escolteu!; després faré un salt al meu estatge, ple de
convidats, tots embriacs, i m’emportaré Zossímov, el doctor que té cura de Ròdia, que també és a
casa i que no està embriac, puix que aquest no ho està mai. Me l’emportaré per tal que vegi Ròdia i
després tornaré a venir al vostre estatge, és a dir, que en una hora rebreu noves dues vegades, una
pel meu conducte i una altra pel del doctor, enteneu?, pel del doctor mateix, el qual és ja tota
una altra cosa que pel meu conducte! Si va malament, us juro que us acompanyaré ací; si va bé, us
ficareu al llit. Jo passaré tota la nit ací al vestíbul; ell no n’haurà esment; faré romandre
Zossímov a l’estatge de la dispesera per tal de tenir-lo a mà en cas de necessitat. Qui pot ser més
útil per ell, en aquest moment, vosaltres o el doctor? La cosa és clara: el doctor serà més útil,
més útil. Per tant, aneu-vos-en a casa. Pel que toca a romandre a l’estatge de la dispesera, per a
mi és possible, però per a vosaltres és impossible; ella no consentiria a donar-vos recés, perquè…
és totxa. Tindria gelosia d’Avdòtia Romànovna, perquè ho sapigueu…, i àdhuc de vós…, però sense cap
dubte d’Avdòtia Romànovna. És un caràcter completament inesperat, completament! S’ha de dir que jo
també sóc un taboll… I bé, anem! Voleu venir amb mi? Voleu venir amb mi, sí o no?

—Anem, mamà —digué Avdòtia Romànovna—; ho farà tot tal com ho ha promès, és segur. Ell ha ressuscita
t ja el meu germà; i, si és cert que el metge passarà la nit ací, què podem desitjar de millor?

—Veieu…?, vós…, vós… em compreneu, perquè sou un àngel! —exclamà Rasumikhin amb exaltació—. Anem!
Nastàssia! Vés-te’n a dalt tot seguit i estigues-te a prop d’ell, amb llum; jo tornaré d’ací a un
quart.

Pulkhèria Alexàndrovna, encara que no estigués convençuda del tot, acabà per no fer cap més
objecció. Rasumikhin prengué mare i filla pel braç i les féu davallar l’escala. La mare, tanmateix,
no estava ben bé assossegada: «No hi ha dubte que és eixerit i bo, però, en l’estat en què es troba,
 pot fer el que promet?»

—Ah!, ja comprenc, és el meu estat el que us desassossega —digué Rasumikhin, que havia endevinat el
seu pensament, caminant per la vorera a gambades, de tal manera que les dues dames amb penes i
treballs podien seguir-lo, la qual cosa, però, ell no remarcava—. No hi fa res!, és a dir… Estic
embriac com un animal, però no és pas això el que fa al cas; i si n’estic, d’embriac, és de vi.
Així que us he vist, m’ha pujat al cap. No en feu cabal de mi! No dic més que nicieses; no sóc
digne de vosaltres…, sóc indigne de vosaltres en el grau més elevat…! Així que us hauré conduït a
casa, me n’aniré d’un salt al canal, em llançaré dues galledes d’aigua al cap i em posaré fresc com
una rosa… Ah, si sabéssiu com us estimo a totes dues…! No rigueu i no us enutgeu…! Enutgeu-vos
contra tots, però no en contra meu! Sóc el seu amic i, per tant, el vostre… Vull que sigui així… Ho
pressentia… l’any passat, en un cert moment… Però no, no pressentia res, puix que us heu presentat
com caigudes del cel. El que hi ha és que no dormiré en tota la nit… Aquest Zossímov temia que no s’
hagués embogit… Heus ací per què cal no excitar-lo…

—Què dieu? —exclamà la mare.

—És possible que el doctor hagi dit això? —preguntà Avdòtia Romànovna esverada.

—Ho ha dit, però no és això, no és pas això. Li ha donat uns pólvors, jo ho he vist i, mentrestant,
heu arribat… Ah…! Hauríeu fet millor arribant demà! Hem fet bé d’anar-nos-en. D’ací a una hora
Zossímov mateix us donarà noves del seu estat. Ell no n’està pas, d’embriac, i a mi ja m’haurà
passat tot… Però, per quins set sous he begut tant? Per què m’han fet discutir, els maleïts? Jo que
havia fet aposta que per res del món no discutiria! Però si diuen tantes monstruositats! He cuidat
anar a trompades amb ells! Hi he deixat l’oncle com a president… I bé, em voleu creure? Exigeixen
la impersonalitat completa, i en això troben l’essència de totes les delectances! El suprem progrés
per ells consisteix a ser al menys possible un mateix, a assemblar-se al menys possible a si mateix!
 Si en les absurditats llurs fossin, si més no, originals! Però…

—Escolteu —tallà temoregament Pulkhèria Alexàndrovna; però això l’engrescà encara més.

—Què us creieu? —féu Rasumikhin alçant més i més la veu—, us imagineu que m’enfurismo perquè menten?
 Res d’això! A mi m’agrada que mentin! Mentir és l’únic privilegi humà enfront de tots els
organismes. La mentida mena a la veritat. Per això sóc un home, perquè mento. Mai dels mais hom no
ha assolit una veritat sense mentir anticipadament catorze vegades, per no dir cent catorze;
nosaltres, però, no sabem mentir d’una faisó original! Ment, però ment a la teva manera i aleshores
et besaré! Mentir d’una manera pròpia és gairebé millor que dir la veritat d’altri; en el primer
cas ets un home, en el segon no ets més que un ocell! La veritat no es fa escàpola, i, la vida, hom
la pot fer aturar en sec. Quina mena de gent som tots nosaltres en l’actualitat? Tots sense
excepció, pel que es refereix a la ciència, l’educació, el pensament, la inventiva, els ideals, les
aspiracions el liberalisme, el seny, l’experiència, i tot, tot, tot, tot, tot, ens trobem encara a
la primera classe preparatòria de l’Institut! Ens ha plagut de viure de les idees d’altri i n’estem
sadolls! És així o no? És cert el que dic? —cridà Rasumikhin sacsejant i estrenyent les mans d’
ambdues dames—. És així?

—Oh, Déu meu, no ho sé! —digué la pobra Pulkhèria Alexàndrovna.

—És així, és així…, encara que no estigui d’acord amb tot el que diu —afegí seriosament Avdòtia
Romànovna i llançà un crit de dolor: amb tanta força li havia estret la mà Rasumikhin.

—És així, és així, dieu? I bé, després d’això, vós… vós… —exclamà amb emportament— sou una deu de
bondat, de puresa, de seny i… de perfecció! Doneu-me la vostra mà… i vós doneu-me també la vostra,
vull besar-vos les mans ací, tot seguit, de genollons!

I s’agenollà al mig de la voravia, la qual, sortosament, estava deserta en aquell instant.

—Prou, us ho prego, què feu? —exclamà Pulkhèria Alexàndrovna, desassossegada en gran manera.

—Aixequeu-vos, aixequeu-vos —digué Dúnia rient però amb no menys desassossec.

—Mai dels mais si abans no em doneu la mà! Això mateix; ara ja n’hi ha prou, ja m’he aixecat i anem!
 Sóc un malaurat d’animal, sóc indigne de vosaltres, estic embriac i me n’avergonyeixo… No sóc
digne d’estimar-vos, però prosternar-se davant vostre és el deure de tot aquell qui no sigui una
bèstia bruta! Per això m’he prosternat… Ve’t ací el vostre estatge i si més no per haver-vos
entaforat en aquest cau, Rodion ha fet bé de treure de casa Petr Petròvitx. ¿Com ha gosat estatjar-
vos en aquestes cambres moblades? És un escàndol! ¿No sabeu la mena de gent que hi ve? I vós sou la
seva promesa, no és veritat? I bé! Després d’això us declaro que el vostre promès és un belitre!

—Escolteu, senyor Rasumikhin, us excediu… —començà Pulkhèria Alexàndrovna.

—Sí, sí, teniu raó, m’he excedit, me n’avergonyeixo! —digué reprenent-se Rasumikhin—, però…, però…
no us podeu enutjar pel que us dic. Perquè parlo a cor obert i no perquè… Hm!, això fóra innoble,
en una paraula no perquè us… Hm!, i bé, no diré el perquè; no goso…! Però, quan ha entrat, tots hem
comprès que no era un home del nostre món. No pas perquè portés els cabells rullats pel barber, ni
perquè s’acuités a mostrar-nos el seu talent, sinó perquè és un espieta i un especulador, perquè és
un jueu i un xarlatà, i tot això ho porta pintat a la cara. Us creieu que és intel·ligent? No, és
un totxo, és un totxo! Es que, per ventura, és això que us convé per fer parella? Oh, Déu meu!
Vegeu —digué aturant-se tot d’una quan començaven ja a enfilar l’escala—, la jovenalla que és a
casa meva, per exemple: per bé que tots estiguin embriacs, són, si més no, honestos i si mentim,
car jo també mento, oi?, assolirem, al cap i a la fi la veritat, per tal com anem per un viarany
noble, i Petr Petròvitx per un viarany noble no hi va pas. I, tot i que fa un moment els he dit la
lliçó del porc, els respecto tots, i àdhuc Zamètov, si bé no el respecto, l’estimo perquè és un gos
peter; i aquest porcell de Zossímov perquè és honest i sap el seu fet… I bé, prou, ja ho he dit tot
i tot està perdonat, oi? Anem. El conec, aquest passadís no és la primera vegada que hi vinc, ací
al número tres hi va haver un escàndol… On us estatgeu ¿A quin número? Al número vuit? Fareu bé de
tancar amb clau i de no obrir ningú. D’ací a un quart tornaré per portar-vos noves i al cap de
mitja hora vindré amb Zossímov, ja ho veureu! Adéu-siau! Me’n vaig!

—Déu meu, Dúnetxka, què passarà? —digué Pulkhèria Alexàndrovna adreçant-se ansiosament a la seva
filla.

—Assossegueu-vos, mamà —respongué Dúnia traient-se el capell i l’abrigall—; aquest jove ens ha
estat enviat per Déu, encara que vingui d’una platxèria. Us asseguro que hom pot refiar-se’n. Tot
el que ha fet ja pel meu germà…

—Ah, Dúnetxka, Déu sap si tornarà o no! Com és possible que m’hagi conformat a deixar Ròdia…! No és
pas així com esperava trobar-lo! Quina duresa! Diria que no estava content de veure’ns…!

Els ulls se li ompliren de llàgrimes.

—No, no és pas això, mamà. No ho heu vist bé perquè no paràveu de plorar. La greu malaltia que
sofreix: heus ací la causa de tot.

—Ah, aquesta malaltia! ¿Què serà de nosaltres, què serà de nosaltres? I com t’ha parlat, Dúnia! —
digué la mare esguardant temoregament Dúnia als ulls per tal de llegir-hi els seus pensaments i mig
consolant-se ja en veure que Dúnia el defensava i que, per tant, l’havia perdonat—. Estic segura
que demà pensarà altrament —ajuntà per tal de conèixer del tot el pensament de la seva filla.

—I jo estic segura que demà dirà el mateix… quant a això —replicà Avdòtia Romànovna.

I la conversa no passà d’ací, puix que era aquest un punt sobre el qual Pulkhèria Alexàndrovna
tenia ara massa por de parlar. Dúnia s’atansà a la seva mare i la besà. Aquesta, sense dir res, la
fermà estretament en els seus braços. Després s’assegué esperant, tota angoixada, el retorn de
Rasumikhin i seguint amb un esguard temorenc la seva filla, la qual s’havia posat a passejar-se amb
els braços encreuats i en actitud consirosa amunt i avall de la cambra. Avdòtia Romànovna tenia el
costum de passejar-se d’aquesta manera d’un costat a l’altre sempre que hi havia quelcom que la
preocupava, i, en tals avinenteses, sa mare es guardava bé prou de pertorbar-la en les seves
meditacions.

Rasumikhin, naturalment, resultava una mica ridícul en la seva passió sobtada, encesa en un moment
en què havia begut massa, per Avdòtia Romànovna; tanmateix, en contemplar-la, assenyaladament en
aquest instant quan, amb els braços encreuats, trista i pensívola, es passejava amunt i avall de la
cambra, de segur que molts excusarien Rasumikhin, sense que ni tan sols calgués invocar en profit d’
ell la circumstància atenuant de l’embriaguesa. Avdòtia Romànovna era pel seu exterior força
remarcable: alta, admirablement ben feta, cepada; cadascun dels seus gestos exterioritzava una
confiança en si mateixa que no perjudicava gens ni mica la gràcia i la delicadesa dels seus
moviments. Pel rostre s’assemblava al seu germà; però podia dir-se fins i tot que era una bellesa.
Els cabells eren castanys, una mica més clars que els del seu germà; els ulls eren gairebé negres,
fulgurants, plens d’urc, en alguns instants, i, en altres, plens alhora de bonesa. Estava pàl·lida,
però la seva pal·lidesa no tenia res de malaltissa; el rostre resplendia de frescor i de salut. La
boca era petita, el llavi inferior, d’un vermell pujat, tirat un pic endavant junt amb el mentó,
era l’única irregularitat d’aquest rostre magnífic, al qual donava una expressió de fermesa i
gairebé d’urc. La fesomia era ordinàriament més aviat seriosa i pensívola que joiosa; això sí, quin
encís el d’aquest rostre quan un somrís l’il·luminava, quan es veia animat per una rialla joiosa,
jovenívola, franca! Es compren que Rasumikhin, ardent, sincer, una mica ingenu, fort com un brau,
que no havia vist mai cosa semblant, i, a més, esclafat pel vi, perdés el senderi. Llevat d’això, l’
atzar havia volgut que veiés Dúnia per primera vegada en un moment en què la joia i la tendresa de
reveure Ròdia havia transfigurat els trets del seu rostre. Després veié com el seu llavi inferior
tremolava d’indignació davant les ordres insolents del seu germà, i se sentí vençut.

S’ha de dir que Rasumikhin no havia mentit en deixar entendre quan, embriac, s’enfilava amb elles
per l’escala, que l’excèntrica dispesera de Raskòlnikov, Praskòvia Pàvlovna, tenia gelosia no sols
d’Avdòtia Romànovna, sinó també, potser, de Pulkhèria Alexàndrovna. Pulkhèria Alexàndrovna, tot i
que tingués ja quaranta-tres anys, servava encara romanalles de la seva antiga bellesa, a més,
semblava molt més jove del que era, la qual cosa s’escau sempre amb les dones que serven fins a la
vellesa la lucidesa de l’esperit, la frescor de les impressions i l’ardència honesta i pura del cor.
 Diguem entre parèntesis que servar tot això és l’únic mitjà de no perdre la bellesa àdhuc en
esdevenir vells. Els cabells li començaven ja a blanquejar i a ésser menys abundosos; a prop dels
ulls havien aparegut, ja feia temps, petites arrugues en pota de gall; tenia les galtes begudes per
les preocupacions i el dolor i, malgrat tot això, aquest rostre era bell. Era el retrat de Dúnetxka
amb vint anys de més i sense l’expressió del llavi inferior, tirat cap endavant, que caracteritzava
la fesomia de la filla. Pulkhèria Alexàndrovna era sensible, però no fins a la sensibleria;
temorega i transigent, però fins a un cert límit podia transigir molt, conformar-se amb molt, fins
i tot amb allò que contradeia les seves conviccions, però hi havia sempre un límit d’honradesa, de
principis i conviccions ferms que cap avinentesa no li hauria fet ultrapassar.

Vint minuts precisos després que Rasumikhin havia eixit, ressonaren dos cops lleugers i ràpids a la
porta. E1 jove havia tornat.

—No entraré, que no tinc temps! —digué cuitadament quan li obriren la porta—. Dorm com un benaurat,
d’un son tranquil i excel·lent Déu faci que dormi d’aquesta manera deu hores seguides! Nastàssia és
a la vora d’ell; li he manat de romandre-hi fins que jo torni. Ara me’n vaig a cercar Zossímov; ell
us assabentarà de tot i després us en podreu anar al llit, puix que ja veig que no us podeu tenir
dretes…

I, bon punt hagué dit aquests mots, se n’anà corrents pel passadís.

—Quin jove més eixerit i… abnegat! —exclamà Pulkhèria Alexàndrovna tota joiosa.

—Sembla que és una bella persona! —respongué amb certa xardor Avdòtia Romànovna posant-se de nou a
passejar amunt i avall de la cambra.

Aproximadament una hora més tard, va sentir-se trepig de passes al passadís i hom tustà la porta.
Aquesta vegada les dues dones esperaven completament confiades l’execució de la promesa feta per
Rasumikhin, i, en efecte, ell retornà acompanyat de Zossímov. Zossímov no havia vacil·lat a deixar
immediatament els seus joiosos companys de platxèria, per tal d’anar a veure l’estat en què es
trobava Raskòlnikov; a l’estatge de les dames, però, hi anà amb recança i sense donar crèdit a
Rasumikhin, que havia begut més de la raó. Tanmateix, el seu amor propi es veié satisfet i àdhuc
afalagat: comprengué que, en efecte, l’esperaven com un oracle. Durant els deu minuts que durà la
visita, reeixí a convèncer i assossegar Pulkhèria Alexàndrovna. Manifestà un interès extraordinari
pel malalt, però s’expressava amb una serietat i una reserva extremes, com esqueia a un metge de
vint-i-set anys cridat a consulta; no es permeté la digressió més mínima fora del motiu de la seva
visita i no deixà traspuar el més petit desig d’entrar en relacions més personals i particulars amb
les dues dames. Encara que, en entrar, hagués remarcat tot seguit la bellesa resplendent d’Avdòtia
Romànovna, s’esforçà a no fer-ne cabal durant tota la visita i s’adreçava exclusivament a Pulkhèria
Alexàndrovna. Tot això li produïa una gaubança interior extraordinària. Pel que es referia al
malalt, declarà que en aquell instant l’havia trobat en un estat satisfactori del tot. Segons les
seves observacions la malaltia del pacient, llevat de les males condicions materials en que havia
viscut durant els darrers mesos, era per raó de causes d’ordre moral: «és, per dir-ho així el
producte complex d’influències materials i morals múltiples, desassossecs, temors, preocupacions,
certes idees, etcètera».

Havent remarcat, de cua d’ull, que Avdòtia Romànovna se l’escoltava amb una atenció marcada, s’
estengué sobre aquest tema. A la pregunta que, anguniosa i temorenca, li féu Pulkhèria Alexàndrovna
respecte a «certes sospites de follia», ell respongué, amb somrís tranquil i obert, que hom havia
exagerat les seves paraules, que naturalment, es podia observar en el malalt una idea fixa, quelcom
que semblava mostrar l’existència d’una monomania (i ell, Zossímov, es consagrava actualment d’una
manera especial a aquesta branca extraordinàriament interessant de la medicina), calia recordar,
però, que gairebé fins avui mateix el malalt es trobava en un estat de desvarieig i… i naturalment
l’arribada de la seva família li retornarà les forces, el distraurà i exercirà efectes saludables «
si no res més, es poden evitar noves commocions», afegí en un to significatiu. Després va aixecar-
se i s’acomiadà d’una manera alhora benèvola i cerimoniosa, acompanyat de benediccions i de
regraciaments xardorosos (Avdòtia Romànovna àdhuc li allargà la mà, que ell no cercava) i sortí
extraordinàriament encisat de la seva visita i encara més d’ell mateix.

—Pel que es refereix a parlar, ho deixem per al matí; ara colgueu-vos tot seguit, que ja és hora
que reposeu! —digué amb força Rasumikhin—. Demà de bona hora em teniu ací per tal de portar-vos
noves.

—Quina noia més encisadora aquesta Avdòtia Romànovna! —remarcà Zossímov gairebé amb fruïció quan
foren al carrer.

—Encisadora? Has dit encisadora? —udolà Rasumikhin llançant-se damunt Zossímov i engrapant-lo per
la gorja—. Si mai goses… M’entens? M’entens? —cridà bo i sacsejant-lo pel coll de la jaqueta i
aculant-lo a la paret—. Sents el que et dic?

—Deixa’m anar, vinós del diable! —féu Zossímov bo i maldant per desempallegar-se d’ell i després,
quan Rasumikhin el deixà anar, fità el seu esguard en ell i tot d’una esclafí el riure. Rasumilkhin
romania palplantat davant d’ell, amb els braços penjant i un posat seriós i ombrívol.

—És clar com l’aigua, sóc un ase —proferí, ombrívol com una nuvolada—, però… tu també ho ets.

—No, amic meu, jo no ho sóc pas, jo no somio nicieses.

Continuaren fent via sense dir-se un mot, i solament en atansar-se a l’estatge de Raskòlnikov,
Rasumikhin pregonament preocupat, trencà el silenci.

—Escolta —digué a Zossímov—, ets un brau minyó, però, comptades totes les teves males qualitats,
ets, per torna, un depravat i encara dels més innobles. Ets un sutze nerviós i feble, flonjo i ple
de greix i no et pots refusar res, i, això, ho qualifico de sutzeria, per tal com mena de dret a la
sutzesa. T’has afemellat en tanta de manera que em costa de comprendre com pots ser, malgrat això,
un bon metge i fins un metge abnegat. Dorms en llit de plomes (un doctor!) i a les nits et lleves
per visitar un malalt… D’ací a tres anys ja no et llevaràs per anar-hi… Però, què diable m’
empatollo, no es pas això el que fa al cas… Ve’t ací el que et volia dir: avui passaràs la nit a l’
estatge de la dispesera (m’ha costat moltes penes i treballs convèncer-la); jo dormiré a la cuina:
ve’t ací una avinentesa que se us escau per a poder fer una coneixença més íntima! No és pas el que
et penses! Amic meu, no hi ha ni una ombra d’això…

—Jo no em penso res.

—Amic meu, és una criatura púdica, silenciosa, temorega, d’una castedat a prova de bomba i que,
malgrat tot això, sospira i es fon com la cera! Deslliura’m d’ella per tots els diables del món! És
molt, molt avinent! Però jo ja n’estic tip: reclamo un substitut!

Zossímov esclafí una gran riallada.

—Es veu ben bé que ja no saps el que et dius. Què vols que en faci d’ella?

—T’asseguro que és joc de poques taules; n’hi ha prou que li diguis una facècia qualsevol, que
prenguis seient a la seva vora i que parlis. Et juro que no te’n penediràs. A la cambra, hi té un
clavecí; ja saps que canto una mica; li he cantat una cançoneta russa autèntica que fa: «Ploro
llàgrimes ardents…» Les melodies autènticament russes li plauen, i té, la cosa començà amb cançons.
I què diré de tu? Tu al piano ets un virtuós, un mestre, un Rubinstein… Et juro que no te’n
penediràs!

—És que li has fet alguna promesa, que li has signat un document, que t’has compromès, potser, a
casar-t’hi?

—Res, res d’això, res que s’hi assembli. Ella no és pas d’aquesta fusta. Abans tenia Txevàrov…

—I bé, deixa-la!

—És impossible deixar-la així com així!

—Per què és impossible?

—Per res, perquè ho és i prou. El principi d’atracció, amic meu, hi és per alguna cosa…

—Però, per què li has donat ales?

—No li n’he donades pas; al capdavall potser jo mateix m’he deixat enxarpar a la ratera per la meva
niciesa; però a ella tant li fa que siguis tu o que sigui jo; l’únic que vol és que hi hagi algú
que segui al costat seu i que sospiri. Amic meu, és una dona…, no t’ho puc expressar com voldria…,
i bé; tu coneixes les matemàtiques i sé que no has deixat de dedicar-t’hi… Explica-li el càlcul
infinitesimal, et juro que no farsejo, que parlo seriosament, a ella tot li és igual: començarà a
mirar-te tota embadalida i a sospirar, i la cosa pot durar encara que sigui un any. Jo, per exemple,
 durant dos dies seguits vaig parlar-li llargament de la Cambra dels Lords (perquè, de què pots
parlar-li?) i ella no feia altra cosa que sospirar i suar. Això sí, no li parlis d’amor, puix que
és púdica fins a la convulsió; però fes-li entendre que no pots decidir-te a anar-te’n, i prou.
Confort complet: absolutament com si fossis a casa teva: llegeix, seu, jeu, escriu… Àdhuc pots
besar-la; això sí, amb precaució…

—Però quina necessitat tinc d’ella?

—Ah! No puc de cap de les maneres reeixir a aclarir-t’ho! Com vols que t’ho digui?: heu nascut l’un
per l’altre. No és pas d’avui que penso en tu… Ça com lla la cosa ha d’acabar així: aleshores, ¿no
t’és igual començar més aviat o més tard? Amic meu, ací tindràs el llit de plomes, i més que això!
La cosa és atraient: ací trobaràs la fi del món l’àncora, el port calmós, el melic de la terra, la
flor i nata dels blinis,[11] saborosos pastissos de peix, el samovar del vespre, dolços sospirs, l’
escalfador al llit i una bona estufa; en fi, serà com si t’haguessis mort i alhora fossis viu; dos
avantatges d’un cop! I bé, em sembla que he xerrat prou, és hora d’anar a dormir! Escolta: a
vegades a la nit em deixondeixo; en aquest cas, aniré a veure el que fa, encara que tot marxi com
una seda. No cal que et desassosseguis massa, i si tantes ganes en tens, vés-hi una vegada. Però si
observes quelcom, desvarieig, per exemple, o febre, desvetlla’m tot seguit. De totes maneres, no
crec que n’hi hagi cap necessitat…





II


Rasumikhin es deixondí l’endemà a quarts de vuit, tot seriós i preocupat. Nombrosos dubtes, nous i
imprevistos, abassegaren i ompliren de perplexitats el seu esperit aquest matí. Abans, no es podia
ni tan sols imaginar que un bell dia es deixondiria així. Es recordà fins als darrers detalls de
tots els incidents de la vetlla i comprengué que s’havia produït en la seva ànima quelcom d’
extraordinari, que experimentava una sensació inconeguda d’ell fins aleshores que no s’assemblava
de res a les anteriors. Tenia, alhora, consciència neta que el somni que li havia abrandat la testa
era irrealitzable en grau extrem, en tanta de manera irrealitzable, que fins i tot se n’avergonyí i
passà a les qüestions més pràctiques i a les cabòries que li havia llegat «el dia remaleït d’ahir».

El record més esglaiós era que s’hagués mostrat tan «baix i repulsiu», no solament perquè estigués
embriac, sinó encara perquè davant una pobra noia, aprofitant-se de la seva situació i esperonat
per una gelosia estúpida havia vilipendiat el seu promès, tot i que desconegués les relacions i els
compromisos que existien entre ells i no sabés ben bé quina mena d’home era Lugin. Ultra això, quin
dret tenia a jutjar-lo d’una manera tan precipitada i irreflexiva? I qui li demanava el seu parer?
I és que, per ventura, una criatura com Avdòtia Romànovna pot lliurar-se, pels diners, a un home
indigne? Això vol dir, per tant, que Petr Petròvitx deu estar ornat de certes qualitats. La cambra
moblada? Sí, ¿però d’on podia saber-ho ell que la casa era de mala anomenada? Oi més, és un fet que
ell els prepara un nou estatge… Uix, que miserable és tot això! És que la circumstància que
estigués embriac pot justificar-lo? Aquesta excusa estúpida el rebaixa encara més! La veritat és en
el vi i heus ací que sota la seva influència havia engegat tota la veritat, és a dir, «tota la
sutzura del seu cor amarat de baixesa i d’enveja». I és que a ell, Rasumikhin, li era permès tal
somni? Qui era ell, l’insolent embriac i fanfarró d’ahir, en comparació amb una noia com aquella? «
És que és possible tal comparança cínica i ridícula?» Aquesta idea el feia enrojolar tot, i de
sobte, com fet a posta, precisament en aquest instant, es recordà d’una manera destacadissa del que
els havia dit ahir, quan estaven drets a l’escala, que la dispesera tenia gelosia d’Avdòtia
Romànovna… Aquest record era ja insuportable: amb totes les seves forces etzibà un cop de puny a la
fogaina de la cuina, esberlà un maó i es féu mal a la mà.

«Naturalment —balbucejà entre dents un minut després amb una mena d’humiliació—, ara, totes
aquestes vileses, no les esborres mai més… i, per tant, no cal ni pensar-hi; per això, presenta’t
sense dir un mot, compleix el teu deure silenciosament també… i no demanis perdó, i no diguis res…,
i… ara ja és tard, tot se n’ha anat en orri!»

Tanmateix, en vestir-se, ho féu més acuradament que de consuetud. De vestit, només en tenia un, i,
si n’hagués tingut un altre, potser no se l’hauria posat, «a gratcient no se l’hauria posat…». Tot
i això, romandre cínicament descurat i brut era impossible: ell no té dret a ofendre els sentiments
dels altres, més que més quan aquests «altres» tenen necessitat d’ell i li havien demanat d’anar-
los a veure. Passà acuradament el raspall al vestit. La roba interior era presentable; en aquest
aspecte era particularment acurat.

Aquest matí féu escrupolosamemt les seves ablucions (Nastàssia li havia donat un bocí de sabó), es
rentà els cabells, el coll i assenyaladament les mans. En fer-se la pregunta: cal afaitar-se la
pelussa o no? (Praskòvia Pàvlovna tenia unes navalles excel·lents que havia heretat del senyor
Zarnitsin), respongué en sentit negatiu i fins i tot amb certa brusquedat: «Que quedi tal com és!
Encara es pensarien que m’he afaitat per tal de…, es clar que s’ho pensarien! No, per res del món!»

«I… assenyaladament, sóc tan groller, vaig tan brut, tinc unes maneres tan tavernàries!, i… i
suposem que sigui, fins a un cert punt un home com cal…, i és que d’això, de ser un home com cal,
haig de vanar-me’n? Cadascú ho ha de ser, d’home com cal, i… tanmateix, me’n recordo, a la meva
consciència hi ha certs fets… no pas que no fossin prou nets, però bah…! I els pensaments que a
vegades tinc? Hm… i, tot això, associar-ho a Avdòtia Romànovna! I bé, al diable! A dretes seré brut,
 greixós, tavernari! Que se’n vagi tot a passeig! Encara ho seré més…!»

Aquests monòlegs foren interromputs per Zossímov el qual havia dormit a la sala de Praskòvia
Pàvlovna. En sortir per anar-se’n a casa, anà a donar un cop d’ull al malalt. Rasumikhin l’informà
que Raskòlnikov dormia com una marmota. Zossímov donà l’ordre de no despertar-lo, sinó d’esperar
que es deixondís ell mateix i prometé de venir a quarts d’onze.

—Si, naturalment, és a casa —afegí—. Amb un malalt com aquest no es pot comptar amb res. Saps si
anirà a casa d’elles, o si elles vindran ací?

—Em penso que vindran elles —respongué Rasumikhin comprenent per què li havia fet la pregunta— i
segurament parlaran dels seus afers de família. Jo me n’aniré. Tu, com a metge, no cal dir-ho, tens
més drets que jo.

—Jo no sóc pas un director de consciència, no faré més que entrar i sortir; sense ells, no és pas
feina el que tot just em manca…

—Hi ha una cosa que em desassossega —digué Rasumikhin arrufant les celles—; ahir, en acompanyar
Ròdia, embriac com estava, vaig deixar-me anar de la llengua i vaig dir algunes nicieses, entre
altres; que temies que ell no tingués una certa predisposició a la follia…

—Amb les dames també t’hi vas deixar anar de la llengua…

—Ja ho sé, que és una niciesa! Pega’m, si vols! Però és que de veritat tenies una opinió ferma?

—És una absurditat, ve’t ací el que et dic! És que hom pot parlar d’opinió ferma? Ets tu que me’l
presentares com un monomaníac aleshores que vas fer-me venir… I ahir no vam fer altra cosa que
tirar oli al foc…, és a dir, tu n’ets el responsable amb les teves contalles sobre l’envernissador;
magnífica conversa, quan tota la pertorbació mental li ve potser d’aquest fet! Si jo hagués sabut
exactament el que passà a l’Oficina de Policia i que un canalla l’havia… ofès amb tals sospites, hm!
, ahir no hauria consentit una conversa sobre aquest tema. No ha d’oblidar-se que aquests monomaníac
s d’una gota d’aigua en fan un oceà, de les ficcions en fan realitats… Allò que ahir contà Zamètov
m’ha mig aclarit la cosa. Conec el cas d’un hipocondríac, un home de quaranta anys, que, incapaç de
suportar les mofes diàries de què era objecte a taula per un brivall de vuit anys, el matà. I en el
nostre cas, un home esparracat, un inspector insolent, una malaltia que comença i una sospita com
aquesta! És el cas d’un hipocondríac desesperat i, llevat d’això, excepcionalment, furiosament
orgullós! És ben possible que tota la malaltia vingui d’aquí! És més que possible…! Aquest Zamètov
és un minyó encisador, però… no sé per què va contar tot això ahir. És un xerraire terrible!

—Però, a qui ho contà? Només a tu i a mi.

—I a Porfiri.

—I bé, què hi fa?

—A propòsit: ¿tens alguna influència damunt la mare i la germana? Cal que avui es mostrin circumspec
tes amb ell…

—Ja saben el que han de fer… —respongué Rasumikhin contrariat.

—I per què està tan mal disposat contra Lugin? És un home de diners; a ella, segons sembla, no li
causa cap repulsió…, i no tenen ni un clau, oi?

—Què significa aquest interrogatori? —exclamà Rasumikhin irritat—; d’on vols que ho sàpiga, com
tenen la butxaca? Pregunta’ls-ho tu mateix i ho sabràs.

—Uix, ets ben neci a vegades! El vi segueix fent-ne de les seves… A reveure; transmet els meus
regraciaments a Praskòvia Pàvlovna per la seva hospitalitat. Ella es tancà amb pany i clau, al «bon
dia» que li he cridat a través de la porta no m’ha respost. Tanmateix s’havia llevat a les set i li
han portat el samovar de la cuina… No he merescut l’honor de veure-la…

A les deu en punt Rasumikhin es presentà a la casa Bakalèiev. Les dues dames l’esperaven amb una
impaciència febrosa. S’havien llevat a les set o potser encara més aviat. Ell entrà ombriu com la
nit, féu un salut malgraciós i tot seguit se n’irrità contra ell mateix. Pulkhèria Alexàndrovna es
precipità devers ell, li agafà ambdues mans i se n’hi anà d’un no res que no les besés. Rasumikhin
esguardà temoregament Avdòtia Romànovna; en aquest rostre altiu hi havia en aquell moment una
expressió tan clara d’agraïment i d’amistat, d’un respecte tan complet i inesperat envers ell (en
lloc de la mirada mofeta i del menyspreu mal dissimulat que esperava), que a dir veritat, se’n
sentí més confós que si hom l’hagués acollit amb atabuixos. Per sort hi havia un tema de conversació
 tot indicat i ell s’hi aferrà immediatament.

En assabentar-se que «encara no s’havia deixondit» i que «tot anava bé», Pulkhèria Alexàndrovna
declarà que era millor, per tal com «tenia una gran, una gran necessitat d’enraonar prèviament» amb
Rasumikhin. Li preguntaren, després d’això, si havia pres el te, l’invitaren a prendre’l junt amb
elles, car no ho havien fet encara per tal d’esperar-lo. Avdòtia Romànovna féu sonar el timbre,
aparegué un cambrer tot esparracat i llantiós, hom li demanà de portar te, el qual fou servit d’una
manera tan descurada i inconvenient que les dues dames se’n sentiren avergonyides. Rasumikhin
començà a malparlar enèrgicament de les «cambres moblades» on s’havien estatjat; però, recordant-se
de Lugin, es parà en sec i restà tot confós; per sort Pulkhèria Alexàndrovna li etzibà una
veritable pedregada de preguntes, i això fou per a ell una àncora de salvació.

Per respondre a totes aquestes preguntes parlà tres quarts seguits, interromput i interrogat de nou
a cada instant, i contà tots els fets més essencials i cabdals que coneixia relatius a la vida de
Rodion Romànovitx durant el darrer any, i acabà amb una relació detallada de la seva malaltia. Ell
servà, però, el silenci sobre molts punts, entre ells el que es referia a l’escena de l’Oficina de
la Policia i les seves causes. Les dues dames l’escoltaven àvidament; quan cregué que havia contat
tot allò que podia interessar-les, resultà que per elles encara, com si diguéssim, no havia
començat.

—Digueu-me, digueu-me, què penseu…? ah! perdoneu-me, encara no conec el vostre nom —féu vivament
Pulkhèria Alexàndrovna.

—Dmitri Prokòvitx.

—Doncs bé, Dmitri Prokòvitx, voldria saber, en tinc un gran desig…, com en general… considera les
coses, no sé si m’enteneu, com dir-vos-ho o com dir-vos-ho millor: què és el que estima i què és el
que no estima. Es mostra sempre irritable com ara? Quins són els seus desigs i els seus somnis, si
voleu? Sota quina influència particular es troba actualment? En una paraula, voldria…

—Ah, mamà, és que és possible respondre d’un cop a tantes preguntes? —remarcà Dúnia.

—Ah, Déu meu, Déu meu, no és pas així, no és pas així com esperava trobar-lo, Dmitri Prokòvitx!

—És mot natural! —respongué Dmitri Prokòvitx—. De mare, no en tinc; l’oncle, però, ve cada any a
Petersburg i gairebé mai no em reconeix, àdhuc pel meu exterior i, tanmateix, és un home intel·
ligent; i bé, durant els tres anys que ha durat la vostra separació n’ha caigut molta, d’aigua. Què
voleu que us digui? Fa un any i mig que conec Rodion: és esquerp, ombriu, orgullós; durant els
darrers temps (i potser ja molt abans existia en ell aquesta disposició) ha esdevingut malfiat i
hipocondríac. És generós i bo. No li plau de revelar els seus sentiments i més aviat es mostrarà
dur i cantellut que no pas posarà el seu cor al descobert. A vegades, però, no és hipocondríac,
sinó senzillament fred i insensible fins a la inhumanitat, com si hi hagués en ell dos caràcters
contraposats que es manifesten l’un després de l’altre. A vegades és impossible treure-li les
paraules de la boca! Pretén estar sempre enfeinat, tothom el destorba i roman ajagut tot el sant
dia al llit sense fer res! No és amic de plasenteries i no pas perquè estigui mancat d’esperit sinó
més aviat perquè no disposa de prou temps per a malversar-lo en aquestes foteses. Quan hom li parla
no escolta mai fins a la fi. No s’interessa mai per allò que, en un moment donat, interessa a
tothom. Té una gran idea de si mateix i em sembla a mi que no sense algun dret. Què us puc dir més…?
 Crec que la vostra vinguda tindrà en ell una influència saludable.

—Ah, Déu ho vulgui! —exclamà Pulkhèria Alexàndrovna, desassossegada per aquesta opinió de Rasumikhin
 sobre el seu Ròdia.

Rasumikhin es decidí al cap i a la fi a guaitar més ardidament Avdòtia Romànovna. Durant la
conversa l’havia esguardada, però, sovint, de cua d’ull, i esquitllat tot seguit la mirada. Avdòtia
Romànovna adés s’asseia prop de la taula i escoltava atentament, adés s’aixecava i, com era en ella
de consuetud, es posava a caminar amunt i avall de la cambra amb els braços encreuats i estrenyent
els llavis, fent de llarg en llarg una pregunta sense deixar de passejar-se consirosa. (Tenia també
el costum de no escoltar fins a la fi allò que hom li deia.) Portava un vestit lleuger d’estofa
fosca i un xal blanc transparent. Alguns indicis permeteren a Rasumikhin de remarcar que les dues
dones eren molt pobres. Si Avdòtia Romànovna hagués anat abillada com una reina, és probable que no
l’hauria intimidat; ara, però, tot just per tal com anava tan mal vestida, el temor el rauxava cor
endins i tenia por de cadascun dels seus mots, de cadascun dels seus gestos, la qual cosa cohibia
encara més un home que no se sentia prou segur de si mateix.

—Heu donat molts detalls curiosos sobre el caràcter del meu germà… i els heu donats imparcialment.
Això està molt bé; jo que em creia que li professàveu una admiració cega! —remarcà Avdòtia
Romànovna amb un somrís—. Em sembla que hi deu haver una dona en la seva existència —afegí
pensívola.

—Jo, això, no ho he dit, però potser teniu raó; ara que…

—Què?

—Que ell no estima ningú i potser no estimarà mai ningú —digué Rasumikhin.

—És a dir, que és incapac d’estimar?

—Sabeu el que us dic, Avdòtia Romànovna? Que us assembleu terriblement al vostre germà, àdhuc en
tots els aspectes! —amollà tot d’un plegat i d’una manera inesperada per a ell mateix, Rasumikhin;
recordant-se, però, en el mateix instant, del que suara havia dit sobre Raskòlnikov, s’enrojolà com
un pebrot i quedà tot confós. Avdòtia Romànovna no pogué estar-se de riure en esguardar-lo.

—Pel que es refereix a Ròdia és possible que aneu errats tots dos —remarcà Pulkhèria Alexàndrovna
una mica picada—. No parlo pas del present, Dúnetxka. El que escriu Petr Petròvitx en aquesta carta…
 i el que hem suposat tu i jo potser no és cert; no us podeu imaginar, però, Dmitri Prokòvitx, fins
a quin punt és estrafolari i, com dir-ho?, capriciós. Del seu caràcter, no me n’he pogut fiar mai,
fins i tot quan només tenia quinze anys. Estic convençuda que ara és capaç de fer un cop de cap com
no s’acudiria a ningú més… Per no anar tan lluny: ¿esteu assabentat que fa un any i mig, quan se li
acudí de casar-se amb la filla… d’aquesta, com li diuen… Zarnítsina, la seva dispesera, em va
turmentar i desassossegar en tanta de manera que se n’hi va anar d’un no res que no ho pogués
contar?

—Coneixeu els detalls d’aquesta història? —preguntà Avdòtia Romànovna.

—¿Us creieu —prosseguí xardorosament Pulkhèria Alexàndrovna— que aleshores l’haurien pogut aturar
les meves llàgrimes, els meus precs, la meva vellesa, potser la meva mort de tristor, la nostra
misèria? Hauria passat per damunt tots els obstacles amb la més gran tranquil·litat del món. I
tanmateix, és possible que no ens estimi?

—Ell mateix no m’ha contat mai res d’aquesta història —respongué amb reserva Rasumikhin—; n’he
hagut, però, esment, en certa manera, per la senyora Zarnítsina, la qual tampoc no és gaire
enraonadora, i el que en sé és ben estrany…

—I bé, què en sabeu? —preguntaren ambdues dones.

—A dir veritat, res que sigui molt particular. Tot el que sé és que aquest casament, que era cosa
feta i que no es realitzà únicament a causa de la mort de la promesa, era en molta de manera
desplaent a la senyora Zarnítsina… Llevat d’això, hom diu que la noia no era bella, o fins i tot
que era lletja… i malaltissa… i estranya. Amb tot, sembla que tenia certes qualitats. Que les devia
tenir és indubtable, car altrament hom no hi comprendria res… De dot, tampoc no en tenia i, a més,
no és pas certament això el que hauria pogut afalagar-lo… En general, és ben difícil de jutjar en
un cas com aquest.

—Jo estic certa que era una noia digna de ser estimada —remarcà lacònicament Avdòtia Romànovna.

—Que Déu em perdoni, però aleshores vaig alegrar-me de la seva mort, encara que no sàpiga a qui
dels dos hauria estat més funest aquest casament —digué Pulkhèria Alexàndrovna; després, cautelosame
nt, amb pauses i fitant sense parar l’esguard en Dúnia, a la qual es veia que la cosa era desplaent,
 es posà a interrogar de nou Rasumikhin a propòsit de l’escena del dia abans entre Ròdia i Lugin.
Aquest incident semblava desassossegar-la assenyaladament, fins a fer-la tremolar de paüra.

Rasumikhin ho tornà a contar tot en detall; però aquesta vegada hi afegí la seva conclusió: ell
acusà directament Raskòlnikov, sense cercar gairebé cap excusa en la seva malaltia, d’haver ofès
premeditadament Petr Petròvitx.

—La cosa, la portava ja de cap abans de caure malalt —afegí.

—Jo també ho crec així —digué Pulkhèria Alexàndrovna tota apesarada. Li causà, però, molta sorpresa
que aquesta vegada Rasumikhin parlés de Petr Petròvitx en termes tan prudents i àdhuc amb certa
consideració. Aquesta circumstància colpí igualment Avdòtia Romànovna.

—És a dir, que és aquest el vostre parer sobre Petr Petròvitx? —no pogué contenir-se de preguntar
Pulkhèria Alexàndrovna.

—No puc tenir una altra opinió sobre el futur marit de la vostra filla —respongué xardorosament i
ferma Rasumikhin— i no és pas per polidesa que parlo d’aquesta manera, sinó perquè…, perquè…, i bé!,
 encara que només sigui pel sol fet que Avdòtia Romànovna ha honorat aquest home amb la seva
predilecció. Si ahir vaig denigrar-lo en tanta de manera… heu d’atribuir-ho a la meva embriaguesa i,
 també, al fet que era un insensat; sí, un insensat; no sé on tenia el cap, m’havia begut l’
enteniment del tot…, i avui me n’avergonyeixo. —Rasumikhin s’enrojolà tot i callà. A Avdòtia
Romànovna se li encengué el rostre, però romangué silenciosa. D’ençà que parlaven de Lugin no havia
pronunciat ni un sol mot.

Pulkhèria Alexàndrovna, mancada de l’ajut de la seva filla, es trobava visiblement empantanegada.
Finalment, embarbussant-se i alçant a cada instant els ulls devers Dúnia, declarà que, en el moment
actual, hi havia una circumstància que la tenia capficada en molta de manera.

—Vegeu, Dmitri Prokòvitx —començà—. Haig de ser completament franca amb Dmitri Prokòvitx, Dúnetxka?

—No cal dir-ho —remarcà amb força Avdòtia Romànovna.

—Vegeu de què es tracta —s’acuità a dir Pulkhèria Alexàndrovna com si, en permetre-li de comunicar
les seves angúnies, li haguessin tret una muntanya del damunt—. Aquest matí a primera hora hem
rebut una carta de Petr Petròvitx responent a la que li adreçàvem ahir per tal d’assabentar-lo de
la nostra arribada. Vegeu, ahir, segons la seva promesa, havia de venir a rebre’ns a l’estació. En
lloc de venir ell mateix, ens envià un home que ens acompanyà ací i que ens transmeté de part de
Petr Petròvitx que aquest ens visitaria avui al matí. En lloc de venir ens ha enviat aquesta carta…
El millor serà que la llegiu vós mateix; hi ha un punt que em desassossega molt, i… digueu-me
francament el vostre parer, Dmitri Prokòvitx! Vós coneixeu millor que ningú el caràcter de Ròdia i
millor que ningú ens podeu aconsellar. Us faig avinent que Dúnia ha pres tot seguit una decisió; jo,
 però, encara no sé què fer i… us esperava a vós.

Rasumikhin desplegà la carta, datada del dia abans, i llegí el que segueix:

«Senyora Pulkhèria Alexàndrovna:

»Tinc l’honor d’assabentar-vos que, a causa d’obstacles imprevistos, no he pogut venir a rebre-us a
l’estació; amb aquest fi us he enviat un home de tota confiança. De la mateixa manera els afers
inajornables que tinc al Senat i el propòsit de no destorbar la vostra entrevista amb el fill i la
d’Avdòtia Romànovna amb el germà, em lleven l’honor de retre-us visita demà al matí. Tindré l’honor
de venir a saludar-vos en el vostre estatge demà a les vuit en punt del vespre. M’atreveixo a
afegir que us prego insistentment que Rodion Romànovitx no assisteixi en aquesta entrevista, per la
raó que, en visitar-lo ahir, quan ell estava malalt, m’ofengué de la manera més grollera i
inqualificable. Llevat d’això, em cal una explicació necessària i circumstanciada pel que afecta un
cert punt sobre el qual desitjo conèixer la vostra opinió. Tinc l’honor d’advertir-vos per endavant
que si, malgrat el meu prec, trobo Rodion Romànovitx al vostre estatge, em veuré forçat a retirar-
me immediatament i, en aquesta avinentesa, no haureu de plànyer-vos més que de vosaltres mateixes.
Us escric d’aquesta manera suposant que Rodion Romànovitx, que en el moment de la meva visita
semblava estar tan malalt, s’ha posat bo tot d’una dues hores després i que, havent sortit de casa,
com ha sortit, pot venir, per tant, al vostre estatge. Me n’he pogut convèncer en veure’l, amb els
meus propis ulls, a casa d’un embriac esclafat per uns cavalls i mort a conseqüència d’això, a la
filla del qual, una joveneta de mala conducta notòria, donà ahir vint-i-cinc rubles sota pretext de
pagar l’enterrament. Això em causà un fort esbalaïment, per tal com sé les penes i treballs que us
ha costat d’obtenir aquesta suma.

»Alhora que testimoniejo els meus homenatges a Avdòtia Romànovna, us prego d’acceptar l’expressió
dels sentiments d’adhesió respectuosa del vostre humil servidor,

P. LUGIN»



—Què fer ara, Dmitri Prokòvitx? —digué Pulkhèria Alexàndrovna amb les llàgrimes als ulls—. Com puc
dir-li a Ròdia que no vingui? Ahir ell exigia tan insistentment que retornéssim a Petr Petròvitx la
paraula donada i heus ací que ara em prohibeix de rebre’l! El que hi ha és que bon punt se n’
assabenti vindrà expressament…, i què passarà aleshores?

—Obreu tal com ha decidit Avdòtia Romànovna —respongué tranquil·lament i sense pensar-s’hi
Rasumikhin.

—Ah, Déu meu…! Ella diu…, ella, Déu ho sap, el que diu, i no m’aclareix el fi que es proposa! Ella
diu que serà millor, és a dir, que és absolutament indispensable que Ròdia vingui expressament a
les vuit i es trobi amb Petr Petròvitx… Jo, la carta, no voldria mostrar-la-hi i, astuciosament,
per la vostra mitjanceria, fer que no vingués… puix que és tan irritable! Oi més, no comprenc quin
embriac s’ha mort i com ha pogut donar a la seva filla tots els darrers diners… que…

—Que tants sacrificis ens han costat, mamà —afegí Avdòtia Romànovna.

—Ahir ell no estava en el seu estat normal —digué pensívol Rasumikhin—. Si sabéssiu quina en va fer
ahir en una cerveseria, encara que, a dir la veritat, obrà com calia… hm…! En efecte, ahir, en
tornar a casa, em parlà d’un mort i d’una noia; jo, però, no en vaig comprendre res… És clar que jo
mateix, ahir…

—El millor serà, mamà, que ens n’hi anem i us asseguro que tot seguit veurem el que cal fer. A més,
ja és hora, Déu meu! les onze! —exclamà donant un cop d’ull a un magnífic rellotge d’or que portava
penjat al coll amb una cadena de Venècia finíssima i que desharmonitzava d’una manera cridanera amb
tota l’altra indumentària.

«Un present del promès», pensà Rasumikhin.

—Ah! És hora d’anar-nos-en, anem. Dúnetxka, anem! —féu Pulkhèria Alexàndrovna tota esverada—. En
veure que triguem, es creurà que estem enutjades per allò d’ahir. Ah, Déu meu!

Bo i parlant es posà de pressa el capell i el xal. Dúnetxka es preparà també per sortir. Els guants
que portava eren tronats, foradats, però aquesta pobresa de la indumentària, que saltava als ulls,
donava a les dames un aire particular de dignitat, la qual cosa s’escau sempre amb els que saben
portar vestimentes humils.

Rasumikhin esguardava Dúnetxka amb devoció i se sentia orgullós d’acompanyar-la. «Aquella reina que
se sargia ella mateixa les mitges a la presó —pensà—, en aquell moment s’assemblava més a una reina
que durant les cerimònies més fastuoses.»

—Déu meu! —exclamà Pulkhèria Alexàndrovna—, és que podia pensar-me mai que m’espaordiria, com ara m’
espaordeix, tenir una entrevista amb el meu fill, amb el meu Ròdia amat…! Tinc por, Dmitri
Prokòvitx —afegí esguardant-lo temoregament.

—No tingueu por, mamà —digué Dúnia besant-la—. Confieu en ell; jo hi confio.

—Ah, Déu meu! Jo també hi confio i, tanmateix, no he dormit en tota la nit —exclamà la pobra dona.

Sortiren al carrer.

—Saps, Dúnia? Aquesta matinada, en abaltir-me, he somiat la difunta Marfa Petrovna… vestida tota de
blanc… Ve’t ací que s’atansà, em prengué la mà i, bo i brandant la testa, em guaitava amb un
esguard sever, com reprovant… Això pot significar res de bo? Ah, Déu meu! Dmitri Prokòvitx, ¿no ho
sabíeu, encara, que Marfa Petrovna és morta?

—No, no ho sabia; quina Marfa Petrovna?

—És morí sobtadament! I figureu-vos…

—Després, mamà —intervingué Dúnia—, ell no sap encara de quina Marfa Petrovna es tracta.

—Ah, no la coneixíeu? Jo que em creia que estàveu assabentat de tot! Perdoneu-me, Dmitri Prokòvitx,
aquests dies senzillament no sé en quina paret toco. Us considero com la nostra providència i per
això estava persuadida que conexíeu tots els nostres afers. Us tinc com un parent… No us enutgeu
pel que us dic. Ah, Déu meu! Què teniu a la mà dreta? Us heu fet mal?

—Sí, m’he fet mal —balbucejà Rasumikhin amb una expressió joiosa.

—A vegades sóc excessivament expansiva i Dúnia me’n fa retret. Però, Déu meu, en quina cofurna viu!
I aquesta dona, la seva dispesera, d’això en diu una cambra! Escolteu, heu dit que a ell no li plau
d’obrir el seu cor; ¿voleu dir, doncs que puc enutjar-lo amb les meves… febleses…? ¿M’indicareu
quin ha de ser el meu capteniment, Dmitri Prekòvitx? Jo, com voleu que us ho digui?, em sento tota
desorientada.

—No li pregunteu massa coses si veieu que arrufa les celles; assenyaladament no li feu massa
preguntes relatives a la seva salut; no li plau.

—Ah, Dmitri Prokòvitx; que és dolorós de ser mare! I d’aquesta escala, què me’n dieu…? Quina escala
més horrible!

—Mamà, esteu pàl·lida, assossegueu-vos, estimada —digué Dúnia amanyagant-la—; per ell ha de ser una
benaurança veure-us i vós encara us turmenteu —afegí amb un llampec als ulls.

—Espereu-vos, jo passaré endavant per tal de veure si s’ha deixondit.

Les dames seguiren enfilant l’escala pausadament i, en arribar al quart pis, observaren que la
porta de la dispesera estava entrebadada i que dos ulls negres i penetrants les guaitaven per l’
escletxa. Quan els esguards s’encontraren, la porta es tancà amb un tal estrèpit que Pulkhèria
Alexàndrovna llançà un crit d’esglai.





III


—Està molt bé, està molt bé! —cridà joiosament Zossímov en veure entrar les dames.

Feia deu minuts que havia vingut i estava assegut al sofà en el mateix racó d’ahir. Raskòlnikov
seia a l’altre extrem, anava vestit i fins i tot s’havia rentat i pentinat, cosa que de molt temps
ençà no havia fet. La cambra quedà plena de cop i volta; tanmateix Nastàssia reeixí a entrar
darrere els visitants i romangué per tal d’escoltar la conversa.

En efecte, Raskòlnikov estava força bé, assenyaladament en comparació amb el dia d’ahir, estava,
però, molt pàl·lid i es mostrava distret i ombriu. Pel seu aspecte exterior s’assemblava a un home
ferit o que suportés un dolor físic molt viu: tenia les celles de gairell, els llavis contrets, els
ulls inflamats. Parlava poc i amb recança com si li costés un gran esforç o com si complís un deure
i, adesiara, es manifestava un cert neguit en els seus moviments. Mancava només que portés el braç
en xarpa o el dit embolicat perquè fos completa la seva semblança amb un home turmentat per un
panadís o amb el braç trencat.

Tanmateix, aquest rostre pàl·lid i ombriu s’il·luminà per un instant, com per un raig de llum, quan
entraren la mare i la germana; això, però, afegí a la seva expressió, en lloc de la distracció
malenconiosa d’abans, una mena de turment més concentrat. El rostre s’enfosquí ràpidament, però el
turment romangué i Zossímov, que observava i estudiava el seu pacient amb tota l’ardència juvenil d’
un doctor que comença a exercir, observà en ell i en fou esbalaït, en entrar els seus parents, en
lloc de joia una mena de decisió celada de suportar una hora o dues una tortura que no podia evitar.
 Després s’adona que, durant la conversa, cada mot semblava obrir una ferida en l’ànima del seu
client; però el sobtà alhora de veure que el monomaníac d’ahir, al qual enfurismava una paraula
qualsevol, reeixia a dominar-se fins a un cert punt i a celar els seus sentiments.

—Sí, jo mateix veig ara que estic gairebé restablert del tot —digué Raskòlnikov besant tendrament
sa germana i sa mare, el rostre de la qual resplendí— i no ho dic «com ho deia ahir» —afegí
adreçant-se a Rasumikhin i estrenyent-li amicalment la mà.

—Jo també m’he sorprès de trobar-lo tan bé —començà Zossímov, el qual s’alegrava de l’arribada dels
visitants, puix que en deu minuts havia perdut ja el fil de la conversa amb el malalt—. D’ací a
tres o quatre dies si la cosa segueix com ara, es restablirà del tot i tornarà a ser el que era
abans, és a dir, un mes enrere o dos… i potser fins i tot tres. Car ja feia temps que la malaltia s’
anava covant…, oi? Confesseu que potser vós mateix en teníeu la culpa… —afegí amb un somrís
contingut, com si temés encara irritar el malalt.

—És molt possible —respongué fredament Raskòlnikov.

—Si us ho dic —prosseguí Zossímov animant-se— és perquè el vostre restabliment depèn ara, sobretot,
de vós mateix. Ara, quan hom pot enraonar amb vós, us voldria convèncer que cal suprimir, per dir-
ho així, les causes primeres que han influït en la germinació de la vostra malaltia. Si ho feu així,
 us guarireu; si no, el vostre estat s’agreujarà encara més. Aquestes primeres causes, les ignoro;
vós, però, deveu conèixer-les. Vós sou un home intel·ligent, i, naturalment, us heu observat. A mi
em sembla que el començ de la malaltia coincideix amb la vostra sortida de la Universitat. No podeu
romandre inocupat i, per això, el meu parer, el que us pot servir més d’ajut, és posar-vos a
treballar, proposar-vos un fi i perseguir-lo tossudament.

—Sí, sí, teniu tota la raó…, tornaré a entrar a la Universitat com més aviat millor; aleshores tot
anirà com una seda…

Zossímov, que havia començat a donar aquests prudents consells en part per tal de produir efecte
davant les dames, se sentí, naturalment, decebut en veure al rostre del seu client, en acabar el
seu discurs, un somrís mofeta. S’ha de dir, però, que la decepció de Zossímov durà només un instant.
 Pulkhèria Alexàndrovna s’apressà a regraciar-lo, assenyaladament per la seva visita d’avui.

—Com! Us ha vingut a veure a la nit? —preguntà Raskòlnikov amb un cert desassossec—. És a dir, que
no heu descansat després del viatge?

—Ah, Ròdia, tot això era abans de les dues. A casa, Dúnia i jo mai no ens fiquem al llit abans d’
aquesta hora.

—Jo tampoc no sé com regraciar-lo —prosseguí Raskòlnikov arrufant tot d’una les celles i acalant la
testa—. Deixant de banda la qüestió de diners, perdoneu-me si hi faig al·lusió —digué adreçant-se a
Zossímov—, no sé en què he merescut tal interès de la vostra part. Senzillament, no ho comprenc… i
fins i tot us diré que em resulta pesat, per tal com és incomprensible. Ja veieu que us parlo amb
franquesa.

—No us hi amoïneu —digué Zossímov amb una rialla afectada—; suposeu que sou el meu primer client;
els metges que comencen a exercir estimen els seus primers clients com si fossin els seus propis
fills; n’hi ha que fins i tot en semblen gairebé enamorats. I, veieu?, la meva clientela és encara
ben poc nombrosa!

—I ja no dic res d’aquest —afegí Raskòlnikov mostrant Rasumikhin—, el qual llevat de les injúries i
dels maldecaps, no ha rebut res més de mi…

—Quines nicieses t’empatolles! És que avui et trobes en un estat d’esperit sentimental? —cridà
Rasumikhin.

Si hagués estat més perspicaç hauria vist que no hi havia estat d’esperit sentimental ni res que s’
hi assemblés, més aviat quelcom de ben diferent. Avdòtia Romànovna, però, ho remarcà i observava el
seu germà atentament i amb desassossec.

—Pel que afecta a vós, mamà, gairebé ni goso parlar-ne —continuà, com si repetís una lliçó apresa
al matí—. Solament avui he pogut comprendre com deveu haver sofert ahir esperant el meu retorn.

En haver dit això, silenciosament i amb un somrís als llavis allargà la mà a la seva germana; en
aquest somrís, però, resplendí aquesta vegada un sentiment veritable. Dúnia, joiosa, i agraïda, va
estrènyer la mà que li allargaven. Era la primera vegada que s’adreçava a ella després de la
picabaralla d’ahir. El rostre de la mare resplendí de joia i benaurança davant aquesta reconciliació
 definitiva i muda del germà amb la germana.

—Veieu? És per això que me l’estimo —balbucejà Rasumikhin, amb el seu tarannà d’exagerar-ho tot,
removent-se enèrgicament a la cadira—. D’impulsos com aquest, no n’hi manquen!

«I que bé ho ha fet! —pensà la mare—. Quins impulsos més nobles que té, i amb quina senzillesa, amb
quin tacte ha posat terme al malentès d’ahir amb la seva germana: allargar-li la mà en aquest
moment i mirar-la amb afecció, i prou! I quins ulls magnífics els seus, i quin rostre més bell…!
Ben mirat, fins ho és més que el de Dúnia…! Però, Déu meu, quin vestit, com va horriblement mal
vestit! Vàssia, el mosso de la tenda d’Afanassi Ivànovitx, té un aspecte més decent…! I té, ara
ella es llança als seus braços, l’estreny contra el seu pit… i plora; tanmateix, tinc por, tinc por…
, qui l’entén, Déu meu! Té, parla manyagament, i tinc por! De què tinc por…?»

—Ah, Ròdia —digué ella apressant-se a respondre a l’observació del seu fill—, no et pots imaginar
fins a quin punt Dúnia i jo fórem ahir malaurades! Ara que tot ha passat, i tornem a ser felices,
ja podem contar-ho. Figura’t: tot just arribades, correm cap ací per abraçar-te, i aquesta dona (té,
 heu-vos-la ací! Bon dia, Nastàssia!) ens diu tot d’una que, pres per una febre ardent, jeies al
llit, que t’havies escapat al carrer i que, en aquell moment, et buscaven. No et pots pas imaginar
quines foren les nostres angúnies! Em vingué tot seguit al pensament la tràgica fi del tinent
Potàntxikov (un conegut nostre, amic del teu pare, tu no te’n recordes, Ròdia), el qual, pres també
per una febre delirant, s’escapà de la mateixa manera i caigué al pou del pati, d’on no el pogueren
treure fins l’endemà. Nosaltres, naturalment, encara exageràvem el perill! Volíem córrer en busca
de Petr Petròvitx perquè amb el seu ajut…, perquè, ves, érem soles, completament soles —digué amb
veu planyívola i, tot d’un plegat, s’aturà en sec en recordar que al·ludir Petr Petròvitx era
encara prou perillós tot i que «tornessin tots a ser benaurats».

—Sí, sí…, tot això, naturalment…, és enutjós… —balbucejà Raskòlnikov com a resposta, però amb un
capteniment tan distret i gairebé indiferent, que Dúnia se’l guaità esbalaïda.

—Què és el que us volia dir encara? —prosseguí maldant per recordar—; sí: us ho prego, mamà, i a tu
també, Dúnetxka, no us cregueu que no he volgut venir a veure-us el primer i que esperava la vostra
visita.

—Per què dius això, Ròdia? —exclamà Pulkhèria Alexàndrovna, tan esbalaïda com la seva filla.

«Què és això! És que ens respon simplement per polidesa? —pensà Dúnetxka—. Es reconcilia i demana
perdó com si complís una formalitat i repetís una lliçó.»

—Bon punt m’he deixondit, volia venir al vostre estatge; el fet de no tenir cap vestit per a posar-
me, però, m’ho ha impedit; ahir vaig oblidar-me de dir-li… a Nastàssia… que em rentés aquesta sang…
Fa un instant només que m’he pogut vestir.

—Sang! Quina sang? —digué Pulkhèria Alexàndrovna alarmada.

—Res… no us desassossegueu, mamà… És la sang d’un home que ahir, mentre jo, mig desvariejant,
rondava pels carrers, va ser esclafat…, un funcionari…

—Desvariejaves i te’n recordes? —tallà Rasumikhin.

—És veritat —respongué Raskòlnikov tot consirós—; em recordo de tot fins al més petit detall i,
tanmateix, no puc explicar-me bé per què feia o deia això o allò, per què vaig anar cap aquest o
cap aquell indret.

—És un fenomen ben conegut —remarcà Zossímov—; l’acte, hom l’acompleix amb una mestria, amb una
astúcia extraordinàries; el principi, la direcció de l’acte, però, es troba alterat i depèn de
diverses impressions morboses.

«Ben mirat, potser és millor que em consideri gairebé com un foll», pensà Raskòlnikov.

—¿És que això no pot fins i tot escaure’s amb un home sa? —remarcà Dúnetxka esguardant amb
inquietud Zossímov.

—És una observació força justa —respongué el doctor—; en aquest sentit, tots nosaltres ens
distingim poc, ben sovint, dels orats, amb la petita diferència, però, que la pertorbació mental
dels «malalts» és més considerable que la nostra, i per això cal establir una línia divisòria. A
dir veritat, l’home harmònic gairebé no existeix; hom pot trobar-ne un entre centenars de milers i
encara en exemplars ben febles…

En sentir la paraula «orats», que imprudentment amollà Zossímov en dissertar sobre el seu tema
preferit, tots arrufaren les celles. Raskòlnikov, que, abismat en els seus pensaments, seia, amb un
somrís estrany en els seus llavis pàl·lids, semblà no haver hagut esment de les paraules del doctor.
 En les cavorques de la seva ànima hi havia quelcom que anava fent el seu fet.

—I bé, què deies d’un home esclafat? T’he interromput —s’acuità a dir Rasumikhin.

—Què? —féu Raskòlnikov com si es deixondís—; sí…, doncs bé, em vaig tacar de sang en ajudar a
portar-lo a casa… A propòsit, mamà, ahir vaig fer una cosa imperdonable; és ben cert que no sabia
ben bé el que em feia. Tots els diners que m’havien enviat, vaig donar-los a la seva muller… per a
l’enterrament. La pobra vídua és ben de plànyer…, és tísica…, ha quedat amb tres petits orfes,
afamats…, a la casa no hi ha ni un clau… i té encara una altra filla… Potser vosaltres mateixos els
hauríeu donats en veure tanta misèria… Reconec tanmateix, que no tenia cap dret a obrar d’aquesta
manera, sobretot sabent les dificultats que havíeu tingut per a poder trobar-me aquests diners. Per
a ajudar cal abans tenir el dret de fer-ho: «Crezvez, chiens’ si vous n’êtes pas contents». —
Raskòlnikov esclafí el riure—: No és així, Dúnia?

—No, no és així —respongué Dúnia amb fermesa.

—Bah! I tu tens també… bones intencions! —balbucejà ell tot mirant-la gairebé amb odi i somrient d’
una manera irònica—. Ho hauria hagut de tenir en compte… I bé, és lloable: millor per a tu…, i en
arribar en una certa fita, si no la ultrapasses, seràs malaurada, i si la ultrapasses, potser
encara ho seràs més… Tot això, però, no són més que absurditats! —afegí irritat, lamentant el seu
emportament involuntari—. L’únic que volia dir, mamà, és que us demano perdó —digué cantellut i a
batzegades.

—I ara, Ròdia! Estic convençuda que, tot el que fas, ho fas bé! —respongué la mare.

—No n’estigueu tant, de convençuda! —respongué Raskòlnikov torçant la boca amb un somriure.

Seguí un silenci. Tothom sentia que hi havia quelcom de forçat en tota aquesta conversa, i en el
silenci, i en la reconciliació, i en el perdó.

«Hom diria que tenen por de mi», pensà Raskòlnikov esguardant la mare i la germana de cua d’ull. En
efecte, com més callava, més viva era la paüra de Pulkhèria Alexàndrovna. «I, tanmateix, de lluny
me les estimava tant!», li passà pel cap a Raskòlnikov.

—Saps, Ròdia, que Marfa Petrovna és morta? —digué tot d’una Pulkhèria Alexàndrovna.

—Quina Marfa Petrovna?

—Ah, Déu meu, Marfa Petrovna Svidrigàilova! En la meva darrere carta et parlava molt d’ella.

—A… A… ah, sí, me’n recordo. És a dir, doncs, que s’ha mort? —digué com si es deixondís—. És
possible? De què ha mort?

—Figura’t, sobtadament! —s’apressà a dir Pulkhèria Alexàndrovna, estimulada per la curiositat d’ell—
, i tot just el mateix dia que vaig enviar-te la carta! Imagina’t: sembla que aquest horrible home
ha estat la causa de la seva mort. Diuen que l’havia apallissada cruelment!

—Tan malament vivien? —preguntà ell adreçant-se a la germana.

—No, tot al contrari d’això. Ell es mostrava molt condescendent, fins i tot afable amb ella. Ben
sovint era fins i tot excessivament indulgent amb el seu caràcter. Això ha durat set anys… La
paciència se li ha acabat tot d’una.

—Per tant, no és pas un home tan terrible si ha resistit durant set anys. Sembla que el justifiquis,
 Dúnetxka.

—No, no, és un home horrible! M’és difícil d’imaginar-me res de tan horrible! —va respondre gairebé
estremint-se Dúnia, la qual arronsà les espatlles i romangué en actitud consirosa.

—La cosa passà al matí —prosseguí apressadament Pulkhèria Alexàndrovna—. Després ordenà que li
junyissin els cavalls per tal d’anar-se’n a vila acabat de dinar, com tenia costum de fer en
semblants avinenteses; menjà, segons diuen, amb molta gana.

—Tot i haver-la apallissada?

—Sempre l’havia tingut, aquest… costum. En havent dinat se n’anà tot seguit a prendre un bany per
no perdre temps… Saps? Se sotmetia a un tractament de banys per guarir-se de no sé quines malalties.
 Al jardí, hi tenen una bassa, en la qual ella es banyava regularment cada dia. Bon punt entrà a l’
aigua fou colpida per un atac.

—La cosa no té res de sorprenent! —digué Zossímov.

—És que Svidrigàilov l’havia apallissada de valent?

—Quina importància pot tenir saber-ho? —féu Pulkhèria Alexàndrovna.

—Hm! Ben mirat, mamà, no sé pas per què conteu aquestes nicieses —proferí tot d’una Raskòlnikov amb
irritació.

—De què volies que parlés, amic meu? —digué Pulkhèria Alexàndrovna.

—El que sembla és que tots tingueu por de mi. No és cert? —digué ell amb un somrís amarg.

—Sí, és cert —digué Dúnia, fitant-lo severament—. En enfilar l’escala la mamà fins i tot s’ha
persignat; tan esverada estava!

El rostre de Raskòlnikov es contragué convuls.

—Ah, què és el que dius, Dúnia! No t’enutgis, t’ho prego, Ròdia…, com pots parlar així, Dúnia! —
digué Pulkhèria Alexàndrovna tota confosa—; el que és cert és que, durant el viatge, asseguda al
vagó, no feia més que pensar en l’alegria de veure’t, de parlar amb tu de totes les nostres coses…
i, endinsada en els meus somnis, era tan benaurada, que ni tan sols tenia esment del camí que fèiem!
 I ara en sóc, de benaurada… És ben endebades que has dit el que has dit, Dúnia! El sol fet de
veure’t és ja per a mi una benaurança, Ròdia…!

—Prou, mamà, prou —balbucejà ell tot confós, bo i estrenyent-li la mà—; tenim encara prou temps
davant nostre per a poder parlar de tot!

En haver dit aquests mots, tot d’una es desconcertà i empal·lidí; novament sentí un fred mortal al
fons de la seva ànima; novament esdevingué per ell clar i entenedor que havia dit feia poc una
horrible mentida, que ara no solament no podria parlar amb elles, sinó que ni ara ni mai no tenia
ja de què parlar amb ningú. La impressió d’aquest pensament cruel fou tan viva, que, sense saber
ben bé el que es feia, s’aixecà i, sense mirar ningú, s’encaminà cap a la porta.

—Què fas? —li cridà Rasumikhin engrapant-lo pel braç.

Raskòlnikov tornà a seure i donà una llambregada al seu entorn. Tots se’l guaitaven perplexos.

—Déu meu, i que és enutjosa la vostra companyia! —exclamà tot d’una, d’una manera completament
inesperada—; digueu alguna cosa! Per què calleu com morts? Apa, parleu! Cal conversar… Ens hem
reunit tots i ni Déu no us desclou els llavis. Apa, digueu una cosa qualsevol, el que sigui…

—Lloat sia Déu! Em creia que s’anava a repetir allò d’ahir! —digué Pulkhèria Alexàndrovna persignant
-se.

—Què tens, Ròdia? —preguntà, malfiada, Avdòtia Romànovna.

—Res, una niciesa que m’ha vingut al magí! —respongué, i tot d’una esclafí el riure.

—Millor si no és més que una niciesa! Jo mateix m’havia pensat que… —balbucejà Zossímov aixecant-se
del sofà—. Cal que us deixi…, potser retornaré, si… si és que us trobo a casa…

Saludà i sortí.

—Quina bella persona! —remarcà Pulkhèria Alexàndrovna.

—Sí, una bella persona, i un home instruït, intel·ligent… —proferí Raskòlnikov tot d’una amb una
volubilitat inesperada i amb una animació no gens ordinària en ell—. No recordo haver-lo vist abans
de la malaltia…

»Però, no, em sembla que ens havíem trobat en un indret o altre… Heus ací encara una bella persona!
—afegí mostrant Rasumikhin amb un moviment del cap—. Et plau, Dúnia? —preguntà a la seva germana, i
tot d’una es posà a riure sense que hom sabés per què.

—Molt —respongué Dúnia.

—Uix, que ets… ximple! —proferí Rasumikhin terriblement confós i enrojolant-se fins a les orelles,
i s’aixecà de la cadira. Pulkhèria Alexàndrovna somrigué i Raskòlnikov esclafí el riure plenament.

—On vas?

—Tinc feina… Cal que me’n vagi.

—No tens res a fer, no te’n vagis! ¿Que potser te’n vols anar perquè se n’ha anat Zossímov? Queda’t…
 Quina hora es? Són les dotze ja? Quin rellotge més gentil, Dúnia! Per què torneu a fer el mut? L’
únic que parla sóc jo…

—És un present de Marfa Petrovna —respongué Dúnia.

—I és molt car —afegí Pulkhèria Alexàndrovna.

—A-a-ah! I que és gros, no sembla de senyora!

—A mi m’agraden així.

«Per tant, no és un present del promès»; pensà Rasumikhin gaubant-se’n, hom no sap per què.

—Jo em creia que era un present de Lugin —remarcà Raskòlnikov.

—No, encara no li ha fet cap present, a Dúnetxka.

—A-a-ah! Us recordeu, mamà, que jo estava enamorat i em volia casar? —digué tot d’una guaitant la
mare, colpida del tomb que havia donat a la conversa i del to en què parlava.

—Ah, sí, amic meu! —Pulkhèria Alexàndrovna donà una llambregada a Dúnetxka i Rasumikhin.

—Hm! Sí! Què us en puc dir? No me’n recordo prou bé. Era una noia malalta —prosseguí Raskòlnikov
novament pensívol i ombriu—, completament malalta; li plaïa de socórrer els pobres, tenia el
pensament d’entrar en un monestir, i una vegada que em parlava d’això es posà a plorar a llàgrima
viva; sí, sí…, me’n recordo…, me’n recordo molt bé… Era més aviat lletja… Si haig de dir la veritat,
 no sé ben bé què és el que m’agradava…, em sembla el fet que estigués sempre malalta… Si hagués
estat coixa o geperuda em sembla que me l’hauria estimada més… (Un somriure pensívol es dibuixà en
els seus llavis.) Res…, un deliri de primavera…

—No, no era pas únicament un deliri de primavera —digué Dúnetxka xardorosament.

Raskòlnikov fità un esguard concentrat en la seva germana, però no sentí ben bé el que ella digué o
no comprengué les seves paraules. Després, pregonament consirós, s’aixecà, s’atansà a la mare, la
besà i se’n tornà al seu lloc.

—És que l’estimes encara? —proferí Pulkhèria Alexàndrovna commoguda.

—Si l’estimo? Ara? Ah, sí…, és d’ella que parleu! No! Tot això és ara en un altre món…, i fa tant
de temps! Cal dir que tinc la impressió que absolutament tot s’escau enllà d’això que m’envolta…

Guaità atentament les dues dones.

—Teniu…, us tinc ací, sembla…, i hom diria que us veig a una distància de mil verstes… Però per
quins set sous parlem d’això! I per què m’ho pregunteu? —afegí amb recança mossegant-se les ungles
i s’endinsà de nou en els seus pensaments.

—En quin estatge més abominable vius, Ròdia! Diria que és una tomba —digué tot d’un plegat
Pulkhèria Alexàndrovna rompent el silenci agradable que s’havia fet—. Estic segura que la teva
malenconia es deu en bona part a aquesta cambra.

—L’estatge…? —respongué ell distret—. Sí, l’estatge ha contribuït en molta de manera…, jo hi he
pensat també… Si sabéssiu, mamà, quin estrany pensament acabeu d’expressar! —afegí ell tot d’una
amb un somrís enigmàtic.

A Raskòlnikov li mancaven ja gairebé les forces per a suportar la presència d’aquesta mare i d’
aquesta germana de les quals havia estat separat durant tres anys, però amb les quals tenia la
sensació que era impossible de parlar fos del que fos. Hi havia, però, un afer inajornable que, ça
com lla, calia resoldre sens falta avui mateix; així ho havia decidit feia poc en desvetllar-se. En
aquest moment li produïa un gaudi segur tenir un afer per a sortir de la situació empantanegada en
què es trobava.

—Heus ací el que vull dir-te, Dúnia —començà en un to seriós i sec—; naturalment, et demano de
perdonar-me per l’incident d’ahir; considero, tanmateix, com un deure recordar-te que no faig ni un
pas enrere del que vaig dir-te com a cosa cabdal. O jo o Lugin. Jo puc ser un brètol, però tu no ho
has de ser. N’hi ha prou amb un. Si et cases amb Lugin, deixaré en el mateix instant de considerar-
te com a germana.

—Ròdia, Ròdia! Però si dius el mateix que ahir! —exclamà Pulkhèria Alexàndrovna afligida—, per què
et tractes sempre de brètol? Jo no ho puc suportar, això! Ahir deies el mateix…

—Germà —respongué Dúnia fermament i amb no menys de sequedat que ell—, tot el nostre malentès rau
en un error tou. Aquesta nit hi he reflexionat i he trobat la raó d’aquest error. Pel que sembla,
tu suposes que jo em sacrifico per algú i a algú. No hi ha res d’això. Em caso senzillament perquè
la meva situació és molt pesada i, naturalment, serà per a mi una alegria de poder ser útil als
meus parents; aquest, però, no és el motiu principal de la meva resolució…

«Ment! —pensà ell bo i rosegant-se les ungles de ràbia—. Tot per sobergueria! No vol confessar que
es proposa ser la meva benefactora! Oh, quins caràcters més baixos! Amen com si odiessin…! Oh, com
els… detesto tots!»

—En una paraula, si em caso amb Petr Petròvitx —prosseguí Dúnetxka— és perquè de dos mals escullo
el menor. Tinc la intenció de complir honestament tot el que ell espera de mi, i per tant, no l’
enganyo… Per què has somrigut fa un moment?

Ella s’enrojolà tota i un llampec d’ira abrandà els seus ulls.

—Dius que ho compliràs tot? —preguntà ell somrient maliciosament.

—Fins a un cert límit. Per la manera com Petr Petròvitx m’ha demanat la mà he vist fa poc el que li
cal. Ell té potser una idea massa elevada de si mateix, però tinc l’esperança que sabrà també
apreciar-me en el que valc… Per què tornes a riure?

—I tu, per què et tornes a enrojolar? Ments, germana, esperonada per la tossuderia femenina, per
tal de mostrar-me la teva fermesa… Tu no pots estimar Lugin. L’he vist i he parlat amb ell. Et
cases, doncs, pels diners, i per tant, ça com lla, obres d’una manera baixa i em plau que, si més
no, puguis encara enrojolar-te!

—No és cert, no mento! —exclamà Dúnetxka perdent la sang freda—; no m’hi casaré sense estar segura
que m’aprecia i sap el que valc; no m’hi casaré si no estic fermament convençuda que puc estimar-lo.
 Sortosament puc convèncer-me’n potser avui mateix. Aquest casament no és una baixesa com tu dius!
I fins i tot si tinguessis raó, si jo, en efecte, em decidís a cometre una baixesa, és que no fóra
una crueltat de la teva part parlar-me com em parles? Per què exigeixes de mi un heroisme que
potser tu mateix no tens? És un despotisme, és una violència! Si faig algun mal a algú no serà més
que a mi mateixa… Encara no he mort ningú…! Per què em mires d’aquesta manera? Per què empal·
lideixes? Ròdia, què tens? Ròdia, estimat…!

—Senyor! S’esvaneix, tu en tens la culpa! —exclamà Pulkhèria Alexàndrovna.

—No, no…, res d’això…, nicieses… Un rodament de cap… No m’he esvanit… Hm!, sí… ¿que és el que volia
dir? Sí: ¿com et podràs convèncer avui mateix que pots estimar-lo i que… t’aprecia, és així com ho
has dit, oi? O és que no ho he sentit bé?

—Mamà, ensenyeu al meu germà la carta de Petr Petròvitx.

Pulkhèria Alexàndrovna donà la carta amb les mans tremoloses. Raskòlnikov la prengué amb una gran
curiositat. Abans, però, de desplegar-la, mirà Dúnia amb una mena d’esbalaïment.

—És estrany —proferí ell lentament, com colpit per un nou pensament—: què n’he de fer, de tot això?
¿A què vénen a treure cap tots aquests crits? Casa’t amb qui et sembli!

Parlava com per a si mateix, però pronunciava les paraules en veu alta i durant uns instants mirà
la seva germana amb una mena de recança. Finalment, desplegà la carta, bo i conservant una
expressió d’estrany esbalaïment; després començà a llegir lentament i, un cop acabada la lectura,
llegí la carta una altra vegada. Pulkhèria Alexàndrovna estava particularment desassossegada. Tots
esperaven una explosió.

—És sorprenent —començà ell després d’un minut de reflexió, donant la carta a la mare i sense
adreçar-se a ningú—; s’ocupa d’afers, és advocat, parla, com ho diré?, amb una certa eloqüència, i,
tanmateix, escriu com un analfabet.

Aquestes paraules produïren una estupefacció general; no era pas això el que esperaven.

—Però no saps que tots hi escriuen, així? —observà Rasumikhin amb veu poc segura.

—És que l’has llegida la carta?

—Sí.

—La hi hem ensenyada, Ròdia…, li hem demanat consell —començà Pulkhèria Alexàndrovna confosa.

—És l’estil judicial —tallà Rasumikhin—; els papers judicials, és costum d’escriure’ls tots d’
aquesta manera.

—Judicial? Sí, això mateix, judicial, d’home d’afers… Ni molt literari ni analfabet del tot: d’home
d’afers!

—Petr Petròvitx no ha ocultat mai que rebé poca instrucció, i fins i tot es vana d’haver-se obert
camí ell mateix —remarcà Avdòtia Romànovna, una mica picada del to emprat pel germà.

—I bé, si es vana, té motius per a fer-ho, no dic pas el contrari. Tu, germana, sembla que t’has
ofès perquè no he fet més que observacions frívoles sobre aquesta carta, i et creus que insisteixo
sobre aquestes nicieses per tal de molestar-te. Res més lluny de les meves intencions. Pel que
respecta a l’estil, m’ha vingut al magí una observació que, en l’avinentesa actual, té la seva
importància. La frase «no haureu de plànyer-vos més que de vosaltres mateixos» no deixa res a
desitjar des del punt de vista de la claredat. Ultra això hi ha en la carta l’amenaça que se n’
anirà immediatament si jo vinc. Aquesta amenaça d’anar-se’n és equivalent a l’amenaça de deixar-vos
plantades, si no us mostreu obedients en trobar-vos ja a Petersburg, on heu vingut a demanda seva.
I bé: quina és la teva opinió? ¿Potser creus que aquesta expressió de Lugin pot ofendre tant com
ofendria si, posem per cas, hagués estat escrita per aquest (assenyalà Rasumikhin) o per Zossímov o
per algú de nosaltres?

—No —respongué Dúnetxka animant-se—, em sembla que ha expressat el seu pensament d’una manera massa
ingènua i que, potser, l’únic que hi ha és que no maneja la ploma amb prou habilitat… La teva
observació és molt assenyada, germà. Jo no l’esperava pas. —S’ha expressat en un estil judicial i
amb aquest estil hom no pot expressar-se altrament i, per això, s’ha mostrat més groller del que
potser ell mateix volia. Tanmateix, t’haig de decebre una mica: en aquesta carta hi ha una altra
frase que conté una calúmnia prou vil en contra meu. Els diners, vaig donar-los ahir a una vídua,
tísica i atuïda per la malaurança, i no «sota pretext de pagar l’enterrament», sinó directament per
a l’enterrament, i no a «una joveneta de mala conducta notòria», com ell escriu, i la qual vaig
veure ahir per primera vegada a la meva vida, sinó a la vídua. En tot això, no hi veig res més que
la pruïja de desacreditar-me als vostres ulls i de provocar una disputa entre nosaltres. L’estil,
en aquest cas, és també judicial, és a dir, que revela massa evidentment el seu fi amb un apressamen
t en molta de manera ingenu. Ell és intel·ligent, però per a obrar prudentment no n’hi ha prou amb
la intel·ligència. Tot això ens presenta l’home de cos enter… i no crec que t’apreciï massa. Et dic
això únicament per obrir-te els ulls, puix que desitjo sincerament la teva felicitat.

Dúnetxka no respongué; la seva resolució estava presa i esperava el vespre.

—I bé, Ròdia, què decideixes? —preguntà Pulkhèria Alexàndrovna, encara més intranquil·la d’ençà que
el seu fill havia adoptat un to reposat, d’home pràctic.

—Què voleu dir amb això?

—Vull dir que Petr Petròvitx escriu que tu no vinguis al nostre estatge avui al vespre i que si hi
véns… se n’anirà. I bé, vindràs o no vindràs?

—No sóc pas jo, naturalment, qui ha de decidir, sinó vós, en primer lloc si no considereu ofensiva
l’exigència de Petr Petròvitx, i, en segon lloc Dúnia, si tampoc no s’ofèn. Jo, per la meva part,
faré el que us convingui més —afegí secament.

—Dúnetxka ha pres ja la seva resolució i jo estic completament d’acord amb ella —s’apressà a dir
Pulkhèria Alexàndrovna.

—He decidit demanar-te, Ròdia, i demanar-t’ho insistentment, que vinguis sense pensar-t’hi més en
aquesta entrevista. Vindràs?

—Vindré.

—Us prego també de venir al nostre estatge a les vuit —digué adreçant-se a Rasumikhin—. Mamà, faig
la mateixa invitació a Dmitri Prokòvitx.

—I fas molt bé, Dúnetxka. Que es faci tal com heu decidit —afegí Pulkhèria Alexàndrovna—. Per mi
també serà millor: no em plau fingir ni mentir; val més que diguem les coses tal com són… Petr
Petròvitx és lliure d’enutjar-se o no!





IV


En aquest instant la porta s’obri silenciosament i una joveneta entrà a la cambra llambregant,
temorega, al seu entorn. La seva aparició causà una sorpresa general i tots la miraren amb
curiositat. Al primer cop d’ull Raskòlnikov no la reconegué. Era Sofia Semènovna Marmelàdova. Ell l’
havia vista per primera vegada ahir, però en un moment, en una avinentesa i vestida de tal manera
que havien deixat en el seu record una imatge tota diferent. Ara era una noia vestida modestament i
fins i tot pobrament, molt joveneta encara, de maneres decents i reservades, amb un rostre clar,
encara que una mica temorenc. Portava un vestit d’anar per casa molt senzill i un capell passat de
moda; de la indumentària de la vetlla només li restava l’ombrel·la. En veure la cambra plena de
gent, cosa que ella no esperava, s’immutà en tanta de manera que, com un infant, féu un moviment
per tornar-se’n.

—Ah…, sou vós? —digué Raskòlnikov tot esbalaït i tot d’un cop també s’immutà.

Ell pensà tot seguit que la mare i la germana coneixien ja l’existència, per la carta de Lugin, d’
una noia «de mala conducta notòria». Feia un moment que havia protestat contra la calúmnia de Lugin
i havia declarat que, aquesta noia, l’havia vista ahir per primera vegada; i té, tot d’una es
presentava ella mateixa a casa d’ell. Es recordà també que havia deixat passar sense protesta l’
expressió «de mala conducta notòria». Tots aquests pensaments travessaren ràpidament i d’una manera
poc destacadissa el seu esperit. En mirar, però, aquesta malaurada criatura la veié tan atuïda, que
tot d’un plegat sentí per ella una gran compassió. En el moment en què Sònia, espaordida, féu un
moviment per anar-se’n, una mena de revolució s’operà en el seu esperit.

—No us esperava —s’acuità a dir Raskòlnikov aturant-la amb una mirada—. Feu-me la mercè d’asseure-
us. Segurament veniu de part de Caterina Ivànovna. Perdoneu, no us assegueu aquí; teniu, asseieu-
vos ací…

En entrar Sònia, Rasumikhin, que seia prop de la porta en una de les tres cadires de Raskòlnikov, s’
havia mig aixecat per tal de deixar-la passar. De primer, Raskòlnikov li havia indicat un lloc a l’
extrem del sofà on poc abans estava assegut Zossímov; en recordar, però, que aquest sofà era un
moble massa «familiar» i que li servia de llit, s’apressà a indicar-li la cadira de Rasumikhin.

—I tu asseu-te ací —digué a Rasumikhin, asseient-lo en el mateix lloc ocupat abans per Zossímov.

Sònia s’assegué gairebé tremolant de por i esguardà temoregament les dues dames. Es veia que ella
mateixa no comprenia com s’havia pogut asseure al costat d’elles. Aquest pensament li produí tal
esverament que es tornà a aixecar i, tota confosa, s’adreçà a Raskòlnikov.

—Jo… jo… he vingut per un moment, perdoneu si us he torbat… —digué amb veu tremolosa—. És Caterina
Ivànovna qui em fa venir, no tenia ningú més per a enviar-vos… I Caterina Ivànovna us prega de
venir demà al matí… als funerals…, a Sant Mitrofan, i després a casa nostra…, a casa d’ella, a
menjar una queixalada… ella espera que li fareu aquest honor…

—Faré tots els possibles…, ben segur… —respongué Raskòlnikov balbucejant i aixecant-se també—. Feu-
me la mercè, asseieu-vos —digué ell tot d’una—; em cal parlar amb vós. Porteu pressa, potser?
Tingueu la bondat de dedicar-me dos minuts…

I amb un gest li indicà que segués. Sònia es tornà a asseure i de nou esguardà temoregament les
dues dames i acalà els ulls.

El rostre pàl·lid de Raskòlnikov s’encengué, se sentia tot transportat; el seu esguard llampegava.

—Mamà —digué ell amb fermesa—, és Sofia Semènovna Marmelàdova, la filla d’aquest malaurat senyor
Marmelàdov que ahir fou esclafat davant els meus ulls per uns cavalls i de la qual us he parlat ja…

Pulkhèria Alexàndrovna esguardà Sònia amb un lleuger parpelleig als ulls. Malgrat la basarda que
experimentava davant la mirada ferma i provocativa de Ròdia no es pogué refusar aquesta satisfacció.
 Dúnetxka fità la pobra noia guaitant-se-la perplexa. Sònia, en sentir la seva presentació, tornà a
alçar els ulls, però s’immutà encara més que abans.

—Us volia preguntar —s’apressà a dir-li Raskòlnikov— com us heu endegat avui… No us han importunat…,
 per exemple…, la policia?

—No, no hi ha hagut res…, la causa de la mort era massa evident; ningú no ens ha molestat, l’únic
que hi ha és que els estadants s’enutgen.

—Per què?

—Troben que el cos està massa temps a casa…, fa un temps massa xafogós, la fetor…, així és que avui
al vespre el portaran a la capella del cementiri, on el tindran fins a demà. Caterina Ivànovna de
primer no ho volia; ara, però, ha comprès que no es podia fer altrament…

—Avui, doncs?

—Caterina Ivànovna us prega de fer-nos l’honor de venir demà als funerals i després a casa d’ella
al dinar fúnebre.

—Vol donar un dinar?

—Sí, una col·lació; ella m’ha encarregat molt insistentment de trametre-us els seus regraciaments
pel vostre socors d’ahir…; sense vós no hauríem tingut amb què enterrar-lo. —Un tremolor sacsejà
els llavis i el mentó de Sònia, però reeixí a contenir-se i tornà a acalar els ulls.

Durant la conversa, Raskòlnikov la mirava atentament. Era una carona magra i pàl·lida i bastant
irregular; el seu petit nas i el mentó tenien quelcom d’angulós i punxegut. Hom no podia pas dir
que fos bella; els seus ulls blaus, però, eren tan clars, i, en animar-se, el rostre prenia una tal
expressió de bonesa i ingenuïtat que hom se’n sentia involuntàriament captivat. Llevat d’això, en
el seu rostre i en tota la seva figura hi havia un tret assenyaladament característic: malgrat els
seus divuit anys, semblava molt més jove, gairebé un infant, i això àdhuc es manifestava a vegades
d’una manera risible en alguns dels seus moviments.

—¿Però és possible que Caterina Ivànovna hagi pogut sortir del pas amb uns recursos tan magres i
pensi encara donar una col·lació? —preguntà Raskòlnikov prosseguint tenaçment la conversa.

—El taüt serà molt senzill… i tot ho serà, de senzill i, per tant, costarà pocs diners… Caterina
Ivànovna i jo fa poc que ho hem calculat tot; ens restarà encara alguna cosa per a donar un dinar…
Caterina Ivànovna vol que el donem sens falta. Què hi fareu…?, això la consola… Ja sabeu com és…

—Ho comprenc…, ho comprenc… Naturalment… Per què no pareu de mirar la meva cambra? La mare diu que
s’assembla a una tomba.

—Ahir ens donàreu tot el que teníeu! —respongué Sònetxka amb una veu sorda i ràpida i tornant a
acalar els ulls. Els llavis i el mentó li tremolaren novament. En entrar havia quedat esbalaïda
davant la pobresa de l’estatge de Raskòlnikov; i aquests mots se li havien escapat espontàniament.

Seguí un silenci. Els ulls de Dúnetxka s’aclariren i Pulkhèria Alexàndrovna mirà Sònia amb certa
afabilitat.

—Ròdia —digué ella aixecant-se—, no cal dir que dinarem junts. Dúnetxka, anem… I tu, Ròdia, el que
hauries de fer és sortir per passejar-te una mica; després podràs reposar i venir a trobar-nos com
més aviat millor… Tinc por que no t’hàgim fatigat massa.

—Sí, sí, vindré —respongué ell apressadament bo i aixecant-se—. Però ara em recordo que tinc
quelcom a fer…

—Com pot ser que no dineu junts? —cridà Rasumikhin mirant Raskòlnikov amb esbalaïment—; no ho facis
pas!

—Sí, sí, vindré, naturalment, naturalment… I tu queda’t un moment. Ara no teniu necessitat d’ell, ¿
oi, mamà? No us en privo pas?

—Oh, no, no! I vós, Dmitri Prokòvitx, ¿sereu prou amable de venir a dinar?

—Feu-nos la mercè, veniu —afegí Dúnia.

Rasumikhin s’inclinà i el seu rostre resplendí. Durant un instant tots se sentiren estranyament
torbats.

—Adéu, Ròdia, és a dir, a reveure, no em plau dir «adéu». Adéu, Nastàssia…, ah!, altra vegada he
tornat a dir «adéu»…!

Pulkhèria Alexàndrovna tenia la intenció de saludar Sònia; malgrat, però, la seva bona voluntat, no
s’hi pogué resoldre i eixí cuitadament de la cambra.

Avdòtia Romànovna, al contrari, semblava esperar aquest moment amb impaciència i, quan, darrere de
sa mare, passà per davant de Sònia, la saludà amablement i segons totes les regles.

Sònia s’immutà, s’inclinà amb un apressament temorenc i fins una mena d’impressió punyent es
reflectí en el seu rostre, com si l’amabilitat i l’atenció d’Avdòtia Romànovna envers ella l’
haguessin afectada penosament.

—Dúnia, adéu! —cridà Raskòlnikov des del vestíbul—. No em vols donar la mà?

—Però si ja te l’he donada, ho has oblidat? —respongué Dúnia, girant-se afablement devers ell.

—No hi fa res, dóna-me-la una altra vegada!

I li estrenyé els dits amb força. Dúnetxka li somrigué bo i enrojolant-se, s’apressà a deslliurar
la mà i seguí la seva mare, tota feliç sense que ella mateixa sabés ben bé per què.

—Molt bé —digué Raskòlnikov a Sònia en tornar a la cambra i esguardant-la amb una mirada clara—.
Que el Senyor doni la pau als morts, però que deixi viure els vius! No és així? No és així? Veritat
que és així?

Sònia guaitava amb esbalaïment el rostre de Raskòlnikov, que sobtadament s’havia aclarit. Ell la
fità silenciosament durant un instant; tot allò que el pare difunt li havia contat sobre la seva
filla li revenia en aquell moment a l’esperit…

—Gràcies a Déu, Dúnetxka, que hem sortit al carrer —digué Pulkhèria Alexàndrovna bon punt es
trobaren a fora—; en sento una veritable alegria; sembla que respiri més lliurement. Ahir, al tren,
podia imaginar-me que fins d’això m’alegraria?

—Us repeteixo, mamà, que està molt malalt. Per ventura, no ho veieu? Potser és de sofrir per
nosaltres que ha perdut la salut. Cal ser indulgent i perdonar molt, molt!

—Tu no n’eres pas, d’indulgent! —tallà xardorosament Pulkhèria Alexàndrovna—. Saps el que et dic,
Dúnetxka? En mirar-vos he vist ben bé que ets el seu retrat, no sols pel rostre, sinó també per l’
esperit: tots dos sou malenconiosos, esquerps i irritables, orgullosos i generosos… Ves, no pot pas
ser que sigui egoista, oi, Dúnetxka…? Quan penso en el que pot passar aquest vespre, el cor se m’
estreny!

—No us desassossegueu, mamà, passarà el que ha de passar.

—Dúnetxka! Pensa un instant en la situació en què et trobes! ¿I si Petr Petròvitx torna enrere la
seva paraula? —digué tot d’una imprudentment la pobra Pulkhèria Alexàndrovna.

—És que després d’això serà digne de cap mena d’estima? —respongué Dúnetxka amb menyspreu.

—Hem fet bé d’anar-nos-en ara —s’apressà a dir Pulkhèria Alexàndrovna—. Sembla que portava pressa
per anar en un lloc o altre; que es passegi, que respiri almenys una mica d’aire pur…, a la seva
cambra no hi ha manera de respirar…, hi fa una xafogor horrible… En aquest Píter, tanmateix, es
respira tan difícilment al carrer com a les cambres resclosides. Déu meu, quina ciutat! Atura’t,
ten compte, ves que no et caigui damunt aquest piano que traginen… A aquesta noia, també li tinc
por.

—Quina noia, mamà?

—Aquesta que ha vingut fa un instant, Sofia Semènovna…

—Per què?

—És un pressentiment que tinc, Dúnia. Tant me fa que em creguis com que no, així que ha entrat a la
cambra m’ha vingut al magí la idea que la causa cabdal rau…

—No hi ha res d’això! —exclamà Dúnia amb recança—. Ves quins pressentiments els vostres, mamà! La
coneix del dia d’ahir ençà i, en entrar, ni tan sols la coneixia.

—Sí, sí, doncs, ja ho veuràs…! Em desassossega, ja ho veuràs, ja ho veuràs! Ella em mirava d’una
tal manera, amb els ulls oberts de bat a bat, que m’espaordí! I té: Petr Petròvitx ja saps el que
escriu a propòsit d’ella, i Ròdia tanmateix ens la presenta, i no sols a mi, sinó a tu i tot. Per
tant, la té en molta estima!

—Petr Petròvitx pot escriure el que li plagui! ¿Heu oblidat el que deien i escrivien sobre
nosaltres? Jo estic certa que és una noia… excel·lent… i que tot això no són altra cosa que
beneiteries!

—Déu ho faci!

—I Petr Petròvitx és un sedasser innoble! —talla bruscament Dúnia.

Pulkhèria Alexàndrovna la mirà amb la boca badada.

La conversa quedà aturada en sec.

—Heus ací de què et volia parlar… —digué Raskòlnikov emportant-se Rasumikhin vora la finestra.

—Així, doncs, diré a Caterina Ivànovna que vindreu… —digué Sònia apressadament bo i fent un
moviment per sortir.

—Un moment, Sofia Semènovna!, no tenim cap secret, no ens destorbeu per res… Us voldria dir encara
dos mots… Veureu…

I interrompent-se tot d’una s’adreçà a Rasumikhin.

—Escolta, tu coneixes… aquest… com li diuen… Porfiri Petròvitx, veritat?

—Ja ho crec! És parent meu. Per què? —respongué Rasumikhin vivament intrigat.

—Ahir dèieu que és ell… qui mena la instrucció… d’aquest afer… d’aquest assassinat…, oi?

—Sí… i què? —preguntà Rasumikhin obrint uns ulls com unes taronges.

—Sembla que interroga els qui havien portat objectes a empenyorar. Ara bé: jo hi tinc també algunes
foteses, de les quals gairebé no val la pena de parlar: un anell de la meva germana, del qual em
féu present com a record quan vaig marxar a Petersburg, un rellotge de plata del pare. Tot plegat,
deu costar cinc o sis rubles, però són objectes pels quals sento estima perquè són records. Què
haig de fer? Em doldria que aquests objectes es perdessin, sobretot el rellotge. Quan es parlava
del rellotge de Dúnetxka, tot tremolava de por que la mare no em demanés de mostrar-li el meu. És
la sola cosa que hem conservat del pare. Si perdo aquest rellotge, caurà malalta. Ja saps el que
són les dones! Digues-me, doncs, el que haig de fer. Ja sé que caldria fer una declaració a la
policia. Però no serà millor adreçar-se directament a Porfiri? Què me’n dius? Tinc pressa a endegar
l’afer. Ja veuràs com abans de dinar la mare em demanarà noves del rellotge!

—No cal pas adreçar-se a la policia, sinó directament a Porfiri! —cridà Rasumikhin amb una agitació
extraordinària—. Oh, que estic content! Però hi podem anar tot seguit, viu a dues passes d’ací… de
segur que el trobarem a casa.

—Sí… anem-hi.

—Ell estarà molt, molt, molt, molt content de fer la teva coneixença! Jo li he parlat molt de tu
diverses vegades… Ahir mateix li’n parlava. Anem…! És a dir, que tu coneixies la vella? Ve’t ací!
Tot això pren un tomb ad-mi-ra-ble…! Ah, sí…! Sofia Ivànovna…

—Sofia Semiònovna —corregí Raskòlnikov—. Sofia Semiònovna, és un amic meu, Rasumikhin, un brau
minyó.

—Si heu d’anar-vos-en… —començà a dir Sònia, la qual aquesta presentació l’havia confós encara més
i que no gosava mirar Rasumikhin.

—I bé, anem! —decidí Raskòlnikov—, us vindré a veure avui, Sofia Semiònovna; digueu-me només on
viviu.

Ell pronuncià aquests mots amb una certa precipitació i evitant l’esguard d’ella. Sònia donà la
seva adreça bo i enrojolant-se. Sortiren tots junts.

—Que no tanques la porta? —preguntà Rasumikhin mentre davallava l’escala darrere d’ells.

—No la tanco mai…! Ja fa dos anys que vull comprar un pany —afegí negligentment—. Benaurats els qui
no tenen res a tancar amb pany i clau, oi? —digué adreçant-se a Sònia.

En arribar al portal s’aturaren.

—Aneu a mà dreta, Sofia Semènovna? A propòsit: com m’heu trobat? —preguntà ell. Es veia que no era
ben bé això el que volia preguntar. Raskòlnikov tenia la pruïja de guaitar els ulls clars i
tranquils de la noia, i no sabia per què, no hi reeixia.

—¿No recordeu que ahir donàreu l’adreça a Pòletxka?

—Pòlia? Ah, sí… Pòletxka!, és la petita…, ¿és la vostra germana? És a dir que vaig donar-li l’
adreça?

—És possible que ho hàgiu oblidat?

—No… me’n recordo…

—De vós, ja n’havia sentit parlar pel difunt… El que hi ha és que aleshores no sabia el vostre nom,
i ell tampoc no el sabia… Ara he vingut…, i quan ahir vaig saber el vostre nom… he preguntat avui: ¿
és ací que viu el senyor Raskòlnikov? No ho sabia, que visquéssiu també a dispesa… Adéu-siau… Diré
a Caterina Ivànovna…

Ben contenta de poder-se’n finalment anar, Sònia emprengué la seva via apressadament i amb els ulls
acalats. Volia fer-se escàpola a la mirada llur, com més aviat millor, com més de pressa millor
recórrer la vintena de passes que hi havia fins a la cantonada de la dreta i romandre, per fi, sola
i aleshores, sense pressa, sense mirar ningú, sense ésser distreta per res, rumiar sobre cadascuna
de les paraules pronunciades, sobre tots els incidents d’aquesta visita. Mai dels mais no havia
experimentat una sensació semblant. Tot un nou món ignorat sorgia confusament en la seva ànima. Tot
d’una es recordà que Raskòlnikov li havia promès d’anar-la a veure avui mateix, potser aquest matí,
potser tot seguit.

—No pas avui, però, per favor! —balbucejà ella angoixosa, talment un infant que implorés quelcom—.
Déu meu! A casa meva…! en aquesta cambra…, veurà… Oh, Senyor!

Endinsada com estava en els seus pensaments, no pogué remarcar que, de l’instant mateix en què
havia sortit, un desconegut li seguia la petja. En el mateix moment en què tots tres, Rasumikhin,
Raskòlnikov i ella, s’havien aturat a la vorera per parlar durant un instant, l’inconegut passava
pel costat d’ells. Els mots de Sònia: «¿he preguntat: és ací que viu el senyor Raskòlnikov?» el
feren gairebé estremir. Ell mirà d’esquitllentes, però amb atenció, tots tres, sobretot Raskòlnikov,
 al qual s’adreçava Sònia; després donà un cop d’ull a la casa per tal de poder reconèixer-la més
tard. Tot això fou fet en un tancar i obrir d’ulls, tot passant, i l’inconegut seguí la seva via
escurçant el pas com si esperés algú. Era Sònia que ell esperava; veié que s’acomiadava d’ells i
que prosseguia el seu camí.

«On viu? He vist aquesta fesomia en algun lloc —pensà—; cal saber-ho.»

En arribar a la cantonada, passà a l’altre costat del carrer, es girà i veié que Sònia anava en la
mateixa direcció d’ell sense adonar-se de res. En arribar a la cantonada, ella embocà el mateix
carrer. Ell la seguí, sense esquitllar els ulls d’ella, caminant per la voravia oposada. En haver
recorregut una cinquantena de passes, ell travessà la calçada, encalçà Sònia i la seguí a cinc
passes de distància.

Era un home d’uns cinquanta anys, d’alçària superior a la mitjana, cepat, d’espatlles amples i
fornides, una mica encorbades. Anava abillat d’una faisó elegant i confortable. El seu capteniment
era el d’un senyor. Portava a la mà un bell bastó que feia ressonar damunt la voravia a cada passa
i uns guants frescos. El seu rostre ample era prou plaent i el color fresc de les galtes no
permetia prendre’l per un petersburguès. Els cabells, encara ben espessos, eren completament rossos,
 amb alguns brins grisos, i la barba ampla, llarga i espessa era encara més clara que els cabells.
Els seus ulls eren blaus i esguardaven fredament, de fit a fit i d’una manera reflexiva. Els llavis
eren vermells. En general era un home que s’havia conservat esplèndidament i que semblava molt més
jove del que era.

En arribar al canal, a la voravia no hi havia ningú més que ells dos. Durant el camí l’inconegut
havia pogut observar que la noia estava capficada i distreta. En travessar el portal de casa seva,
ell la seguí bo i mostrant un cert esbalaïment. En entrar al pati, ella decantà a mà dreta, on hi
havia l’escala del seu estatge. «Bah!», balbucejà l’inconegut, i enfilà l’escala darrere d’ella.
Fou tot just aleshores que Sònia s’adonà d’ell. Arribada al tercer pis, s’encaminà cap a un
passadís i tustà al número nou, a la porta del qual estava escrit en guix: «Kapernàumov. Sastre.» «
Bah!», repetí l’inconegut, sobtat per aquesta estranya coincidència, i tustà al costat, al número
vuit. Les dues portes estaven a sis passes l’una de l’altra.

—Viviu a casa de Kapernàumov? —digué ell mirant Sònia i rient—. Ahir em va adobar l’armilla. Jo
estic estatjat al costat vostre, a casa la senyora Resslich, Gertruda Kàrlovna. Quina casualitat!

Sònia el mirà amb atenció.

—Som veïns —continuà ell amb aire faceciós—. Només fa tres dies que sóc a Petersburg. A reveure…!

Sònia no respongué. Hom li obrí la porta i la noia entrà a casa seva. Se sentia com intimidada i
vergonyosa…

Durant tot el camí, mentre s’encaminava a l’estatge de Porfiri, Rasumikhin es trobava en un estat
particularment agitat.

—És perfecte, és perfecte —repetí diverses vegades— i estic content, estic content!

«I per què ho deu estar, de content?», pensà Raskòlnikov.

—Jo no ho sabia, que també havies donat alguna cosa en penyora a la vella. I… i… fa temps d’això?
És a dir, fa temps que vas anar a casa d’ella?

«És un totxo ben ingenu!»

—Quan? —féu Raskòlnikov bo i aturant-se i com maldant per recordar—, em sembla que vaig anar a casa
seva tres dies abans de la seva mort. Cal dir, però, que no és pas que ara vulgui desempenyorar-los,
 aquests objectes —s’apressà a dir com si aquesta qüestió el preocupés vivament—; ves, no m’ha
quedat més que un ruble… gràcies al maleït desvarieig d’ahir!

Pronuncià el mot «desvarieig» amb una força particular.

—Sí, sí, sí —digué cuitadament Rasumikhin responent a un pensament que li havia vingut—. Heus ací
per què aleshores tu…, la cosa m’havia colpit…, i saps?, durant el desvarieig no parlaves d’altra
cosa que d’uns anells i d’uns penjolls…! Sí, sí…, ara tot és clar, tot s’explica.

«Això mateix! Aquesta idea se’ls havia esquitllat a l’esperit! Aquest home es faria crucificar per
mi, i s’alegra de poder-se explicar per què jo parlava d’anells durant el meu desvarieig! I,
tanmateix, els dubtes que tenien eren prou vius!»

—Vols dir que el trobarem a casa? —digué ell en veu alta.

—És segur, és segur —respongué Rasumikhin sense vacil·lar—. És un brau minyó, ja ho veuràs! És una
mica matusser; no vull pas dir que sigui mal educat, és en un altre sentit que parlo. No és totxo,
ni de bon tros, més aviat intel·ligent; des del punt de mira intel·lectual, té un tarannà particular
… És incrèdul, escèptic, cínic… És fidel al vell mètode que consisteix a no admetre més que les
proves materials… Però sap el seu fet… L’any passat va instruir un afer d’assassinat en el qual
gairebé mancaven tots els indicis! Té un desig molt viu, molt viu, de fer la teva coneixença.

—I per què en té un desig tan viu?

—Oh, no és pas que…, veuràs, durant aquests darrers temps, quan estaves malalt, hem tingut l’
avinentesa de parlar sovint de tu… I bé, ell assistia a les nostres converses…, i en saber que
estudiaves a la facultat de Dret i que per les circumstàncies en què vivies no havies pogut acabar
el curs, digué: «És ben de doldre!» N’he tret la conclusió…, això és, tot plegat, no solament això;
ahir Zamètov… Veuràs, Ròdia, ahir en acompanyar-te a casa, embriac com estava, vaig engegar-te
certes nicieses; temo, amic meu, que no hagis pres les meves paraules massa seriosament; el que hi
ha…

—Al capdavall, què és el que m’has dit? ¿Qué em consideren com a boig? Potser tenen raó —digué
Raskòlnikov amb un somrís forçat.

—Sí, sí… és a dir, uix!, no… Tot el que he dit… (i no solament pel que es referix a la teva follia)
no eren més que insubstancialitats pròpies d’un embriac.

—Per què t’excuses? No et pots imaginar fins a quin punt això m’enutja! —exclamà Raskòlnikov
extraordiàriament irritat. Cal dir, però, que en part fingia.

—Ja ho sé, ja ho sé, i ho comprenc. Estigues cert que ho comprenc. Em fa fins i tot vergonya de dir-
ho…

—Si et fa vergonya, no en parlis, doncs!

Tots dos callaren. Raskòlnikov es trobava com extasiat, la qual cosa sollevava en l’esperit de
Raskòlnikov una sensació de repugnància. El desassossegava allò que suara Rasumikhin havia dit de
Porfidi.

«A aquest li cal també fer com la guineu que s’adreça, obsequiós, a les gallines —pensà bo i pal·
lidejant i sentint els batecs del seu cor— i fer-ho de la manera més natural possible. El més
natural fóra deixar-me en pau. No adreçar-se’m d’una manera forçada. No, aleshores no fóra tampoc
natural… Bé, ja veurem el tomb que prendran les coses… d’ací a un moment…! Faig bé d’anar-hi o no?
La papallona es llança ella mateixa a l’espelma per tal de fer-s’hi abrusar. El cor batega; això ja
és pitjor…»

—En aquesta casa grisa —digué Rasumikhin.

«El més important és saber si Porfiri està assabentat que ahir vaig anar al pis d’aquesta bruixa i
de la pregunta que vaig fer sobre la sang. Cal saber-ho tot seguit, que ho llegeixi en el seu
rostre així que posi els peus en la seva cambra; altrament…, encara que em costi la meva pèrdua cal
que ho sàpiga!»

—Saps el que et dic? —proferí tot d’una Raskòlnikov adreçant-se a Rasumikhin amb un somrís faceciós—
; he observat que tot aquest matí et trobes en un estat d’agitació extraordinària. Oi?

—En un estat d’agitació? Res d’això —féu Rasumikhin sobtat.

—Ben cert, amic meu, ho he ben observat. Fa poc t’estaves assegut al caire de la cadira, cosa que
no fas mai, i hom hauria dit que seies damunt d’agulles. Te n’aixecaves a cada instant sense més ni
més d’una revolada. Adés t’enfurismaves, adés se’t posava una cara de benaventurat. Fins t’
enrojolaves; sobretot quan t’han convidat a dinar t’has tornat vermell com un pebrot.

—Però, no, què t’empatolles? Per què ho dius això?

—És ben grotesca aquesta timidesa de col·legial! Té, ja et tornes a enrojolar!

—Ets un porc, ja veus el que et dic!

—Però per què t’immutes? Romeu! Espera’t, avui contaré això en un indret que sé, ha, ha, ha!, faré
riure la mamà… i encara una altra persona…

—Escolta, escolta, és seriós; fixa’t, és… Després d’això, diable! —proferí a la fi Rasumikhin,
glaçat d’esverament—. Què els vols contar? Amic meu, jo… Uix, quin porc estàs fet!

—Una veritable rosa de primavera! I si sabessis com et va de bé aquest paper! Un Romeu de dotze
vertrxkov! I com t’has rentat avui, fins t’has netejat les ungles, veritat? És que, això, ho havies
fet mai abans? Que Déu em perdoni, però em sembla que fins i tot t’has encosmeticat els cabells!
Acota el cap!

—Porc!

Raskòlnikov esclafí el riure i aquesta hilaritat, que hom diria que no podia contenir, durava
encara en entrar al rebedor de Porfiri Petròvitx. Era el que calia a Raskòlnikov: de dins estant
hom podia adonar-se que havien entrat rient.

—Si dius un mot… ja et pots donar per la pell! —balbucejà Rasumikhin enfuriat engrapant Raskòlnikov
per l’espatlla.





V


Raskòlnikov entrà a la cambra amb la fesomia d’un home que malda amb totes les seves forces per
contenir-se per tal d’evitar un esclafit de riure. Darrere d’ell entrà Rasumikhin, el rostre
contret per la vergonya i la ràbia, vermell com una peònia, desmanegat i matusser. L’expressió del
rostre i tota la figura en aquell moment eren, en efecte, prou grotesques per a justificar la
hilaritat de Raskòlnikov. Raskòlnikov, que no havia estat encara presentat, s’inclinà davant
Porfiri Petròvitx (el qual, dret al mig de la cambra, els interrogava amb la mirada) i li estrenyé
la mà, bo i fent encara esforços per ofegar el seu desig irresistible de riure i de proferir, si
més no, uns quants mots per tal de presentar-se. Bon punt, però, havia reeixit, amb penes i
treballs, a prendre un tarannà seriós i a balbucejar alguns mots, en pegar llambregada a Rasumikhin
fou ja impotent per a contenir-se: comprimida com havia estat fins aleshores, la rialla esclafí
sorollosament, irresistiblement. La fúria amb la qual Rasumikhin prenia aquest «riure espontani»
donava a l’escena l’aparença d’una letícia franca i, assenyaladament, de naturalitat. Rasumikhin,
com fet a gratcient, ajudava Raskòlnikov en els seus propòsits.

—Oh, que el diable se l’emporti! —ululà. Rasumikhin féu un moviment violent amb la mà i trabucà,
amb soroll de vidres trencats, una tauleta rodona en la qual hi havia un vas de te.

—Per què feu malbé el mobiliari, senyors? És un perjudici per a la caixa de l’Estat! —exclamà
joiosament Porfiri Petròvitx.

Raskòlnikov reia en tanta de manera que havia oblidat la seva mà en la del jutge; però, per tal de
no ultrapassar la mesura, un instant després la retirà d’una manera tota natural. Rasumikhin, més
confós que mai després d’haver trabucat la taula i trencat el vas, esguardà ombriu les conseqüències
 del seu emportament, se n’anà bruscament a la vora de la finestra, i, girat d’esquena al públic es
posà a guaitar al defora, amb una cara de tres déus, sense, tanmateix, veure res. Porfiri Petròvitx
reia de bona gana; es veia, però, que li calien explicacions. En un racó estava assegut Zamètov: en
entrar els hostes es mig aixecà bo i iniciant un somriure i esguardant perplex i fins amb una mena
de malfiança tota aquesta escena. El desconcertava, assenyaladament, Raskòlnikov, al qual la
presència inesperada de Zamètov produí una impressió desplaent.

«Heus ací quelcom que no hauríem de perdre de vista», pensà.

—Us prego d’excusar-me —començà a dir amb una confusió forçada Raskòlnikov.

—No s’ho val, m’heu causat un gran plaer, heu fet una entrada tan agradosa… I bé, és que ni tan
sols ens vol saludar? —féu Porfiri Petròvitx indicant Rasumikhin amb un moviment de cap.

—Us dono paraula que no sé per què s’ha enutjat amb mi en tanta de manera. Pel camí li he dit que s’
assemblava a Romeu i… li ho he demostrat; i no hi ha hagut res més, que jo sàpiga.

—Porc! —cridà Rasumikhin sense girar el cap.

—Això vol dir que tenia motius molt seriosos per a enutjar-se d’aquesta manera per una paraula
inofensiva —digué Porfiri rient.

—Tu, jutge d’instrucció maleït…! I bé, que el diable se us emporti a tots! —replicà Rasumikhin, i,
tot d’una, posant-se també a riure, amb una expressió joiosa al rostre, s’atansà, com si res no
hagués passat, a Porfiri Petròvitx.

—Prou d’aquest coll! Tots sou uns babaus. Anem al gra: et presento el meu amic Rodion Romànovitx
Raskòlnikov, el qual, en primer lloc, ha sentit parlar de tu i vol fer la teva coneixença, i, en
segon lloc, té un petit afer amb tu. Bah! Zamètov! Com és que ets ací? ¿És que us coneixeu? De quan
ençà?

«Una de nova. Què significa això?», pensà Raskòlnikov, inquiet.

La pregunta de Rasumikhin semblà immutar una mica Zamètov, però es reféu tot d’una.

—Ahir ens vam conèixer, a casa teva —digué amb desimboltura.

—És a dir, que Déu m’ha deslliurat de la missió que m’havien encomanat. La setmana passada em
demanà amb molta insistència que te’l presentés, Porfiri, i, pel que veig, no heu tingut cap mena
de necessitat de mi per a entrar en relacions… On tens el tabac?

Porfiri Petròvitx anava vestit d’estar per casa: bata de cambra, roba interior molt neta i
sabatilles estalonades. Era un home de trenta-cinc anys, d’una alçària superior a la mitjana, ple
de carns i fins una mica ventrut; no portava pèl a la cara; els cabells, els portava tallats arran
en una testa gran i rodona amb una protuberància a l’occípit. El seu rostre embotornat, rodó i una
mica camús, tenia un color malaltís groc fosc, però no mancava de vivesa i àdhuc de jocunditat. Hom
hauria pogut trobar la bonhomia en aquest rostre si no hagués estat l’expressió dels ulls, en els
quals lluïa un esclat aquós, estaven coberts per unes parpelles gairebé blanques i semblaven
parpellejar sempre com per fer signes d’intel·ligència a algú. La mirada d’aquests ulls desharmonitz
ava amb tota la resta de la figura, la qual tenia quelcom de femení i li donava una expressió més
seriosa del que hom podia esperar al primer cop d’ull.

Porfiri Petròvitx, bon punt sentí que Raskòlnikov tenia un «petit afer» amb ell, l’invità a asseure’
s al sofà, s’assegué ell mateix a l’altre extrem i es posà a la disposició del seu hoste, en espera
que li exposés l’afer sense tardança, amb aquella atenció forçada i excessivament seriosa que us
resulta desplaent i us immuta quan parleu amb un inconegut, i assenyaladament si allò que exposeu
és desproporcionat, al vostre parer, a l’atenció desusada que hom us concedeix. Raskòlnikov, però,
exposà amb desimboltura, amb precisió i exactitud el seu afer, en tanta de manera que quedà content
d’ell mateix i pogué àdhuc observar, mentrestant, Porfiri Petròvitx. Aquest, per la seva banda, no
deixà tampoc ni un moment d’esguardar-lo. Rasumikhin, que s’havia instal·lat davant d’ells, assegut
al costat d’aquella mateixa taula escoltava amb impaciència l’exposició de l’afer i els seus ulls
anaven incessantment del seu amic a Porfiri i a la inversa, la qual cosa ultrapassava ja una mica
la mesura.

«Totxo!», digué entre si Raskòlnikov.

—El que us cal és fer una declaració a la policia —respongué Porfiri amb l’aire d’un home pràctic—.
En aquesta declaració exposareu que, havent-vos assabentat de l’esdeveniment tal, és a dir, d’
aquest assassinat, demaneu, al vostre torn, que hom assabenti el jutge d’instrucció que mena l’afer
que tals o quals objectes us pertanyen, que voleu desempenyorar-los…, o… no us hi amoïneu, ells
mateixos us ho escriuran.

—El cas és que en el moment actual —digué Raskòlnikov maldant per fingir-se confós— tinc certes
dificultats materials… i àdhuc aquestes foteses no puc… veieu?, ara voldria limitar-me a declarar
que els objectes són meus i que quan tindré diners…

És igual —respongué Porfiri Petròvitx acollint fredament aquesta explicació financera—. Ben mirat,
si voleu podeu escriure’m directament dient que, havent-vos assabentat de tal cosa, declareu que
els objectes tals o tals altres us pertanyen, i demaneu…

—Puc escriure aquesta requesta en paper senzill? —interrompé Raskòlnikov, interessant-se novament
pel costat pecuniari de l’afer.

—Oh, en un paper qualsevol! —i, tot d’una, Porfiri Petròvitx l’esguardà amb un aire evidentment
mofeta, parpellejant i com fent-li l’ullet.

Potser només ho havia semblat a Raskòlnikov, puix que la cosa durà un instant brevíssim. Hi havia,
però, quelcom d’intencionat. Raskòlnikov hauria jurat que l’havia mirat així el diable sap per què.

«Ho sap tot!», es digué instantàniament.

—Perdoneu si us he molestat amb aquestes foteses —digué una mica confós—; aquests objectes valen
tots plegats cinc rubles, però me’ls estimo sobretot com a record de llur procedència, i confesso
que ha estat gran el meu desassossec en assabentar-me que…

—És per això que ahir et vas esverar tant en sentir que jo deia a Zossímov que Porfiri interrogava
els propietaris dels objectes empenyorats! —remarcà amb una intenció evident Rasumikhin.

Això era ja insuportable. Raskòlnikov no es pogué contenir i li adreçà un esguard abrandat de fúria.
 Tot seguit, però, comprengué que s’havia deixat emportar i féu un esforç per tal de recobrar la
sang freda.

—Amic meu, sembla que et mofes de mi —digué adreçant-se a Rasumikhin amb una contrarietat hàbilment
fingida—. Reconec que potser em preocupo massa d’aquestes foteses davant els teus ulls, però no se’
m pot considerar per aquest motiu egoista, ni excessivament cobejós; als meus ulls aquests objectes
insignificants poden tenir un valor. Ja t’he dit que aquest rellotge d’or que no en té cap, de
valor, és l’única cosa que va deixar el pare. Pots riure’t de mi, però ha arribat la mare —en dir
això es girà devers Porfiri— i si ella sabés —prosseguí tornant-se a girar devers Rasumikhin i
donant un tremolor a la seva veu— que aquest rellotge no es troba ja en el meu poder, et juro que
se’n desesperaria! Son així les dones!

—Però no és pas això! No és pas en aquest sentit que parlava! Ben al revés! —exclamà tot desolat
Rasumikhin.

«Ho he fet bé? És natural? És que no he exagerat? —es preguntava Raskòlnikov amb angoixa—. Per què
he dit: “Les dones són així”?»

—Ah! Ha arribat la vostra mare? —preguntà Porfiri Petròvitx amb un fi que ell se sabia.

—Sí.

—Quan?

—Ahir al vespre.

Porfiri restà un moment silenciós i pensívol.

—Els vostres objectes no es poden perdre de cap de les maneres —prosseguí tranquil·lament i
fredament—. Ja feia temps que esperava la vostra visita.

En haver dit aquests mots, atansà el cendrer a Rasumikhin, el qual deixava caure implacablement la
cendra de la cigarreta a la catifa. Raskòlnikov s’estremí. Porfiri, però, semblava no heure’n
esment, preocupat com estava per la cigarreta de Rasumikhin.

—Què? Esperaves la seva visita? ¿És que ho sabies, que ell havia empenyorat alguna cosa «allí»? —
exclamà Rasumikhin.

Porfiri Petròvitx s’adreçà directament a Raskòlnikov.

—Els vostres dos objectes, l’anell i el rellotge, estaven embolicats en un paper, i en el paper
estava escrit d’una manera clara el vostre nom, així com el dia i el mes en què ella rebé de vós
aquests objectes…

—Quin do d’observació que teniu! —féu Raskòlnikov amb un somrís forçat, maldant assenyaladament per
esguardar-lo de fit a fit; però no pogué contenir-se i tot d’una afegí—: He fet aquesta observació
per tal com els propietaris dels objectes empenyorats eren segurament molt nombrosos… i per això us
havia de ser difícil de recordar-los tots… Vós, al contrari, us en recordeu tan bé… i… i…

«Quina niciesa! Per què he afegit això?»

—És que gairebé tots ja s’han donat a conèixer. Vós éreu l’únic que encara no us havíeu presentat —
respongué Porfiri amb un matís gairebé indestriable de mofa.

—No estava gaire bo.

—Ja n’he sentit parlar. M’han dit que hi havia quelcom que us agitava molt. Ara mateix encara esteu
ben pàl·lid.

—No n’estic pas, de pàl·lid… al contrari, estic completament bé! —tallà grollerament i rancuniosa
Raskòlnikov modificant tot d’una el to. La ràbia xarbotava en ell sense que pogués dominar-la. «L’
emportament em farà amollar qualsevol niciesa! —pensà—. Però ¿per què em turmenten?»

—No estava gaire bo! —exclamà Rasumikhin.

Quin eufemisme! Ha estat sense coneixement, desvariejant gairebé fins al dia d’ahir… Em vols creure,
 Porfiri? Ahir, mentre a penes es podia tenir dret, bon punt Zossímov i jo sortírem, es vestí i s’
escapolí sense que ningú n’hagués esment i se n’anà a rondar, Déu sap per quins indrets, fins a
mitjanit, i tot això en estat de desvarieig. Pots imaginar-te una cosa semblant? És un cas
veritablement notable!

—Veritat? «En estat de desvarieig»? Ja en teniu de bones! —féu Porfiri Petròvitx brandant el cap.

—És un absurd! No ho cregueu! Ben mirat, però, no tinc necessitat de dir-vos-ho, ja que tampoc no
ho creieu! —deixà anar Raskòlnikov emportat per la ràbia. Hom hauria dit, però, que Porfiri
Petròvitx no havia sentit aquestes estranyes paraules.

—És que hauries sortit, si no haguessis desvariejat? —digué xardorosament Rasumikhin—. Per què vas
sortir? Amb quin fi…? I per què tot just secretament? Es que tenies tot el seny? Ara que tot perill
ha passat ja t’ho puc dir sense embuts!

—N’estava fins al capdamunt, ahir, de tots vosaltres —digué Raskòlnikov adreçant-se a Porfiri amb
un somrís provocatiu i descarat—; vaig sortir per desempallegar-me d’ells i llogar un pis on no em
poguessin trobar… i per això vaig emportar-me els diners. El senyor Zamètov els veié, aquests
diners. Digueu, senyor Zamètov, tenia jo ahir tot el seny o desvariejava? Apa, resoleu la qüestió!

En aquest moment, li semblava que hauria estat capaç d’escanyar Zamètov, l’esguard i el mutisme del
qual decididament no li plaïen.

—Al meu parer, parlàveu assenyadament i fins amb astúcia; l’únic que es podia remarcar és que
estàveu massa excitat —declarà secament Zamètov.

—I avui —afegí Porfiri Petròvitx— Nikodim Fòmitx m’ha dit que ahir us va veure, a una hora avançada,
 a l’estatge d’un funcionari esclafat per uns cavalls…

—I bé, prenem encara aquest cas com a exemple —digué Rasumikhin—; és que el teu capteniment a casa
d’aquest funcionari no és més aviat propi d’un boig? On s’és vist de donar a la vídua tots els
diners que tenies per tal de pagar l’enterrament! Em sembla bé que hagis volgut ajudar aquesta
malaurada família, però podies donar-los quinze rubles, vint, tot reservant-te encara que només
fossin tres rubles: en lloc de fer-ho així, els vas donar tots els vint-i-cinc rubles que tenies.

—Potser vaig trobar un tresor, què saps tu? Per això ahir feia l’hereu escampa… El senyor Zamètov,
present ací, ho sap, que vaig trobar un tresor… Perdoneu, us ho prego —digué adreçant-se a Porfiri
amb els llavis tremolosos—, que durant mitja hora us hagi enutjat amb aquestes foteses. En deveu ja
estar fins al capdamunt, oi?

—Res d’això, al contrari, al contrari! Si sabéssiu com m’interesseu! És ben curiós de mirar-vos i
escoltar-vos…, i confesso que estic ben content que us hàgiu decidit per fi a visitar-me…

—Per què no ens dónes te? Tenim la gorja seca! —cridà Rasumikhin.

—És una idea excel·lent! Espero que tots ens faran companyia… Però abans del te, ¿no vols alguna
cosa… més substanciosa?

—Vés, vés!

Porfiri Petròvitx sortí per encarregar el te.

«Heus ací el punt cabdal: ni tan sols es prenen el treball de fingir, no fan compliments amb mi. I
si no em coneixies, ¿per quins set sous has parlat de mi amb Nikodim Fòmitx? És clar, doncs, que no
volen amagar que em segueixen la petja com una canilla! M’escupen obertament al rostre! —es deia bo
i tremolant de ràbia—. I bé, aneu-hi de dret a dret, i no jugueu com el gat amb el ratolí. No és
correcte Porfiri Petròvitx, jo potser no ho permeto, això…! M’aixecaré, us llançaré tota la veritat
a la cara i ja veureu com us menyspreo…! —Raskòlnikov panteixava—. ¿I si tot això existís només en
la meva imaginació? ¿Si fos només un miratge, i m’equivoco, m’enfurismo a causa de la meva
inexperiència i no sé jugar el meu paper abominable? ¿I si tot fos sense intenció? Tots els mots
que pronuncien són ordinaris, però hi ha, tanmateix, quelcom que no acaben de dir… Per què ha dit
senzillament “a casa d’ella”? ¿Per què Zamètov ha afegit que jo parlava amb “astúcia”? Per què
empren aquest to? Sí…, aquest to… Rasumikhin, per què no remarca res? Aquest babau innocent no s’
adona mai de res! Altra vegada la febre…! ¿És que Porfiri m’ha fet l’ullet o no aleshores? És una
absurditat, ¿per què me l’hauria fet? És que em volen excitar els nervis, exasperar-me? O tot això
és un miratge o estan assabentats de tot…! Fins Zamètov es mostra insolent… Però, ho és d’insolent
Zamètov? De segur que des d’ahir ha reflexionat. Jo ho pressentia, que canviaria de parer! És ací
per primera vegada i s’hi troba com si fos a casa seva. Porfiri no el considera com un convidat i
fins i tot s’hi gira d’esquena. S’han fet amics aquest parell i s’hi han fet, no hi ha dubte, a
propòsit de mi! Estic segur que parlaven de mi quan hem vingut…! És que estan assabentats de la
meva visita al pis de la vella? Ho voldria saber de pressa, de pressa… Quan he dit que ahir vaig
escapolir-me per tal d’anar a llogar un pis, Porfiri no n’ha fet gaire cas… He fet bé, però, de dir-
ho: després la cosa pot servir! Vegeu: desvariejava! Ha, ha, ha! Ell sap tot allò que es refereix a
la vetlla d’ahir. Ignorava, però, l’arribada de la mare…! I aquesta bruixa havia marcat la data amb
llapis…! Com vulgueu, però no em dono! Fins ara no teniu cap fet, tot són conjectures! No, no,
citeu-me fets! La visita al pis no és un fet, hom pot explicar-la pel desvarieig… Ja sé el que haig
de dir-los… Però n’estan assabentats, de la visita? No me n’aniré sense saber-ho! Per què he vingut?
 Té, que m’enfurismi, això pot ser-ho, un fet! Ah i que en sóc, d’excitable! Al capdavall, però,
potser és millor…, persisteixo en el meu paper de malalt… Em vol temptejar, em vol fer perdre el
cap. Per què he vingut?»

Totes aquestes idees travessaren el seu esperit amb la rapidesa del llamp.

Porfiri Petròvitx tornà al cap d’un instant. Tot d’una es mostrà de molt bon humor.

—La platxèria d’ahir a casa teva, amic meu, m’ha deixat el cap espès… Em sento tot capolat —digué
adreçant-se a Rasumikhin rient i en un to joiós que no havia emprat fins aleshores.

—I bé, és que la vetlla fou interessant? Jo vaig anar-me’n en el moment culminant. Qui va triomfar?

—Naturalment, ningú. Discutíem qüestions tan velles com l’anar a peu i cadascú divagava a desdir!

—Figura’t, Ròdia, què és el que discutíem: hi ha crims o no n’hi ha? En van espetifollar, de
nicieses, sobre això!

—Què té de sorprenent? És una qüestió social de les més ordinàries —respongué Raskòlnikov distret.

—La qüestió no era formulada d’aquesta manera —observà Porfiri.

—És veritat, no ben bé així —reconegué tot seguit Rasumikhin amb l’emportament habitual en ell—.
Escolta, Ròdia, i digues-nos la teva opinió. Ho vull. Em van posar fora de mi, t’esperava, els
havia promès que vindries… Hom començà per les concepcions dels socialistes, prou conegudes: el
crim és la protesta contra la anormalitat de l’ordre social, i res més que això, i no admeten cap
més causa; i prou!

—Té, ja ment! —cridà Porfiri Petròvitx, el qual s’anava animant i, en esguardar Rasumikhin, no es
podia aguantar el riure, la qual cosa aquissava encara més aquest darrer.

—Sí, no admeten cap més causa! —tallà xardorosament Rasumikhin—, no mento…! Et mostraré els llibres
publicats per ells: segons el seu paper, l’home és impulsat al crim pel medi en què viu i prou! És
la seva frase preferida. D’ací es dedueix que, si hom construeix una societat normal, els crims
desapareixen tots, per tal com no hi haurà motiu per a protestar de res i tothom esdevindrà virtuós
en un tancar i obrir d’ulls. De la natura, hom no en fa cabal, se la treu del damunt, no la pren en
consideració! Segons ells, no és la humanitat, desenrotllant-se històricament fins a la fi, seguint
un camí «viu», la que esdevé una societat normal, sinó que és un sistema social, imaginat per un
cervell matemàtic qualsevol, el que organitza tota la humanitat i, en un tancar i obrir d’ulls la
converteix en virtuosa i impecable, sense cap camí històric i viu! És per això que no amen el
procés «viu» de la vida; no hi ha cap necessitat d’un esperit viu! Un esperit viu exigeix la vida,
un esperit viu no se sotmet a la mecànica, un esperit viu és sospitós, un esperit viu és reaccionari
! D’aquesta manera, encara que faci fetor de mort, hom pot fer un esperit de cautxú, el qual, si
més no, mancarà de vida, no tindrà voluntat, serà esclau, no es revoltarà! Com a resultat, han
reduït tot el problema a aixecar falansteris, a amuntegar maons i a construir passadissos i cambres!
 El falansteri ja està a punt, però la vostra natura no que no ho està per al falansteri, perquè
vol viure, perque no ha realitzat encara el seu procés vital, perquè és encara d’hora per a anar al
cementiri! És impossible ultrapassar la natura valent-se només de la lògica! La lògica preveu només
tres casos quan n’hi ha un milió! Deixar de banda aquest milió i reduir-ho tot a una qüestió de
confort! És la manera més fàcil de resoldre el problema! És d’una claredat captivadora, i cap
necessitat de pensar! Això és l’essencial: no cal pensar! Tot el secret de la vida pot contenir-se
en una trentena de pàgines impreses!

—Teniu, ja està engegat, sembla que li hagin donat corda! Atureu-lo! —digué Porfiri rient—.
Imagineu-vos —afegí adreçant-se a Raskòlnikov— el desori que hi devia haver ahir a la seva cambra!
Això mateix a sis veus! I, per acabar de fer el feix, els amarà prèviament de «punch». Ja us podeu
afigurar quina olla de grills! No, amic meu, no, estàs dient coses absurdes: el «medi» té una gran
importància en el crim, t’ho afirmo.

—Ja ho sé, que la té, no necessito que m’ho diguis; però, a veure, digues-me: un home de quaranta
anys viola una noia de deu; què és el que l’ha induït, el medi?

—I bé, en el sentit estricte de la paraula, el medi —remarcà Porfiri amb una gravetat sorprenent—;
la violació d’una noia pot explicar-se, en una gran part, pel medi…

Rasumikhin s’enfurismà.

—Apa, ¿vols que et demostri —digué baladrejant— que si tens les parpelles blanques cal cercar-ne la
causa en el fet que Ivan el Gran té una alçària de trenta-cinc sagen,[12] i que t’ho demostri d’una
manera clara, precisa, progressiva i fins amb un matís liberal? M’hi comprometo! Què t’hi jugues?

—El que vulguis. Ja veurem com ho demostres!

—Però si no fas més que fingir! —exclamà Rasumikhin—; és que val la pena de parlar amb tu, ben
mirat? Tot això, ho diu a gratcient, tu encara no el coneixes, Ròdia! Ahir es va posar de la part d’
ells únicament per mistificar-nos a tots! I si haguessis sentit el que deia! I com se’n gaudien els
beneits…! Ara és capaç de sostenir el mateix dues setmanes seguides. L’any passat ens assegurava,
no sé per què, que volia fer-se frare: durant dos mesos no parà de repetir-ho. Fa poc se li acudí
de convèncer-nos a tots que es volia casar, que tot estava ja a punt, que fins s’havia fet un
vestit nou. Ens ho havia fet creure a tots en tanta de manera, que ja el felicitàvem. Doncs bé, no
hi havia ni promesa ni res que s’hi assemblés: tot era pura fantasia!

—No exageris. El vestit nou, en efecte, me l’havia fet i amb motiu d’això se m’acudí d’enganyar-vos
a tots vosaltres.

—És possible que sigueu tan fingidor? —preguntà negligentment Raskòlnikov.

—Us pensàveu que no? Espereu-vos, i a vós us ensenyaré… ha, ha, ha! No, a vós us diré tota la
veritat. A propòsit de totes aquestes qüestions, crim, medi, noies violades, etc., m’he recordat d’
un article vostre que em va interessar vivament: «Sobre el crim»… o quelcom de semblant, he oblidat
el títol. Vaig llegir-lo dos mesos enrere en el Periodítxeski Rietx.[13]

—Un article meu? En el Periodítxeski Rietx? —preguntà Raskòlnikov tot sobtat—; en efecte, fa mig
any, en sortir de la Universitat, vaig escriure un article sobre un llibre, però no vaig enviar-lo
a Periodítxeski Rietx sinó a Egenedièlnaia Rietx.[14]

—No hi fa res, ha estat publicat a Periodítxeski.

—Egenedièlnaia Rietx havia cessat la seva publicació i, per això, l’article no fou publicat…

—És veritat, però, en cessar la seva publicació, es fusionà amb Periodítxeski Rietx, i és per això
que l’article fou estampat damunt aquesta revista dos mesos enrere. No ho sabíeu, això?

Raskòlnikov, en efecte, no en sabia res.

—Doncs bé, què espereu per anar a cobrar els vostres honoraris? Quin caràcter, a fe de món, el
vostre! Porteu una vida tan solitària que fins les coses que us interessen directament no arriben a
la vostra coneixença! És un fet.

—Molt bé, Ròdia, i jo tampoc no ho sabia! —exclamà Rasumikhin—. Avui mateix demanaré el número a
una sala de lectura. Dos mesos enrere has dit? Quina data? No hi fa res, ja el trobaré! Aquesta sí
que és bona! I no en deia res!

—Com vau saber-ho que l’article era meu? Estava signat només amb una inicial.

—Casualment, fa uns quants dies. El director és amic meu… L’article m’havia interessat molt…

—Examinava, me’n recordo, l’estat psicològic del criminal durant la realització del crim.

—Sí, i us esforçàveu a demostrar que el criminal, en el moment de realitzar el seu crim és sempre
un malalt. És un punt de vista molt original, però…, a dir veritat, a mi no és pas aquesta part del
vostre article la que més va interessar-me, sinó un pensament que hi ha al final i que, malauradamen
t, només indiqueu d’una manera poc clara… En una paraula, si us en recordeu, doneu a entendre que
existeixen a la terra certs homes que poden… O, per dir-ho millor, que tenen un dret absolut a
cometre tota mena d’accions culpables i criminals, per als quals, en certa manera, la llei no ha
estat escrita.

Raskòlnikov somrigué davant aquesta mistificació forçada i premeditada del seu pensament.

—Com? Que és això? El dret al crim? ¿No haurà volgut dir que el criminal es veu impulsat al crim «
per la influència irresistible del medi»? —preguntà Rasumikhin amb certa inquietud.

—No, no no és pas això —respongué Porfiri—. En l’article de què es tracta tots els homes són
dividits en «ordinaris» i «extraordinaris». Els homes ordinaris han de viure obedientment i no
tenen dret a ultrapassar la llei, per tal com són ordinaris. Els extraordinaris tenen el dret de
cometre tots els crims i de violar les lleis, per tal com són homes extraordinaris. És això el que
dieu, si no m’equivoco, veritat?

—Però com! És impossible que sigui així! —balbucejà Rasumikhin estupefacte.

Raskòlnikov tornà a somriure. Comprengué tot seguit el que hom volia d’ell i el camí pel qual hom
el volia empènyer; del seu article, se’n recordava, i decidí acceptar el repte.

—No és ben bé com dèieu —començà a dir en un to senzill i modest—. Haig de reconèixer, tanmateix,
que heu reproduït gairebé amb exactitud el meu pensament i, si voleu, fins amb una exactitud
completa —pronuncià aquests darrers mots amb una certa delectança—. La diferència rau en el fet que
jo no m’esforço a demostrar, com vós dieu, que els homes extraordinaris deuen absolutament cometre
sempre accions criminals. Em sembla que la publicació de tal article no hauria estat autoritzada.
He indicat senzillament que l’home «extraordinari» té el dret…, això és, no el dret oficial, sinó
el dret d’autoritzar per si mateix la seva consciència a passar per damunt… de certs obstacles en
el cas exclusiu en què la realització de la seva idea (a vegades salvadora, potser, per a tota la
humanitat) ho exigeixi. Vós preteneu que el meu article no és clar; estic disposat a fer tots els
possibles per tal d’aclarir-vos-el. Potser no m’equivoco en suposar que és això el que desitgeu.

»Al meu parer, si les invencions dels Kepler i els Newton, a conseqüència de certes circumstàncies,
únicament haguessin pogut ser conegudes mitjançant el sacrifici d’una, de deu, de cent i fins d’un
nombre més gran de vides humanes que haguessin estat un obstacle per a aquestes invencions, Newton
hauria tingut el dret i fins i tot el deure de… suprimir aquests deu, aquests cent homes per tal
que les seves invencions fossin conegudes de tota la humanitat. D’això, però, hom no ha de deduir
que Newton tenia el dret d’assassinar el primer que se li acudís o de robar cada dia al mercat.
Recordo que més endavant descabdello en el meu article la idea que tots els legisladors i guies de
la humanitat, començant pels més antics, continuant pels Licurgs, Solons, Mahomes, Napoleons, etc.,
han estat tots, del primer a l’últim, uns criminals, per tal com en donar noves lleis han violat
les antigues, observades fidelment per la societat i transmeses pels avantpassats i no s’han aturat,
 naturalment, davant l’efusió de sang (a vegades completament innocent i heroicament vessada per
les lleis antigues) si la sang els podia ser útil.

»És digne d’observar, altrament, que la majoria d’aquests benefactors i guies de la humanitat han
estat uns terribles sanguinaris. En una paraula, trec la conseqüència que no solament tots els
grans homes, sinó també tots els que s’alcin per poc que sigui damunt el nivell comú, que són
capaços de dir alguna cosa nova, per la natura llur, han de ser necessàriament criminals, més o
menys, naturalment. Altrament no poden sortir de la rodera i, pel que fa referència a romandre-hi,
naturalment no poden consentir-ho, per la mateixa raó que la natura llur no els ho permet i, al meu
parer, tenen fins i tot el deure de no consentir-hi. En una paraula, com veieu, fins ací no hi ha
res d’assenyaladament nou en el meu article. Tot això ha estat dit mil vegades en lletres de motllo.
 Pel que es refereix a la meva divisió dels homes en ordinaris i extraordinaris, reconec que és una
mica arbitrària, però, veieu?, la qüestió de les xifres la deixo ben de costat. Crec que en el fons
el meu pensament és just. Aquest pensament consisteix en el fet que la natura divideix “en general”
els homes en dues categories: en inferior (la dels homes ordinaris), és a dir, en material, la
missió exclusiva dels quals és reproduir éssers semblants a ell, i en superior, composta dels homes
que tenen el do o el talent de dir “un mot nou” en el medi que els envolta. Les subdivisions,
naturalment, són innombrables, però els trets característics de les dues categories són ben
destriables: la primera categoria, és a dir, la material, està composta, per parlar en general, d’
homes conservadors per la natura llur, d’homes d’ordre, que viuen en l’obediència i amen de ser
obedients. Al meu parer en tenen el deure, de ser obedients, per tal con aquest és el seu destí, i
això no té per a ells res d’humiliant. La segona categoria està composta d’homes que passen pel
damunt de la llei, de destructors o inclinats a la destrucció, segons les capacitats llurs. Els
crims d’aquests homes són, naturalment, relatius i d’una gran varietat, la majoria d’ells reclamen
la destrucció d’allò que és, en nom d’allò que ha de ser. Però si, per les seves idees, els cal
passar per damunt de cadàvers, vessar la sang, poden permetre a la consciència (aquest és el meu
parer) passar per damunt la sang, sempre que la idea i les proporcions de la idea ho mereixin,
remarqueu-ho bé. És únicament en aquest sentit que parlo en el meu article del seu dret al crim. (
Recordeu que el nostre punt de partida ha estat una qüestió jurídica.) Ça com lla, no hi ha motiu
perquè hom s’inquieti excessivament: la massa no els el reconeix gairebé mai, aquest dret, els
decapita i els penja (més o menys) i d’aquesta manera compleix molt justament la seva missió
conservadora, tot i que la massa de les generacions següents alci estàtues als supliciats i els
veneri (més o menys). La primera categoria és sempre mestra del present, la segona és mestra de l’
esdevenidor. Els primers conserven el món i en multipliquen els habitants; els segons mouen el món
i el menen a tal fi. Tant els uns com els altres tenen el mateix dret a l’existència. En una
paraula, segons el meu parer, tots tenen un dret igual i, “vive la guerre éternelle”, fins a la
Nova Jerusalem, naturalment!»

—Hi crec —respongué fermament Raskòlnilkov, en dir aquests mots, així com durant tota la seva
llarga tirada, ell havia tingut els ulls acalats, fitant obstinadament un punt de la catifa.

—I… i… en Déu, hi creieu? Perdoneu-me tanta curiositat.

—Hi crec —repetí Raskòlnikov alçant els ulls devers Porfiri.

—I… en la resurrecció de Llàtzer?

—Hi crec. Per què em feu totes aquestes preguntes?

—Hi creieu literalment?

—Literalment.

—Es interessant… Perdoneu la meva curiositat. Però, permeteu-me; torno a la mateixa qüestió. Hom no
els executa sempre; n’hi ha, al contrari, que…

—Que triomfen en vida? Oh, sí, n’hi ha que assoleixen el fi perseguit, i aleshores…

—Són ells els que porten els altres al suplici?

—Sí, si és necessari i així s’escau en la major part dels casos. En general la vostra observació és
molt espiritual.

—Gràcies. Però digueu-me: de quina manera és possible destriar aquests homes extraordinaris dels
ordinaris? És que en néixer tenen certs senyals característics? Us dic això perquè en aquest punt
cal una mica més de precisió, una delimitació més evident, si voleu; perdoneu aquesta inquietud
natural en un home pràctic i ben intencionat; però és que no podrien, per exemple, portar una
vestimenta determinada, un emblema qualsevol…? Perquè, reconeixeu, si es produeix una confusió, i
un individu d’una categoria s’imagina que pertany a l’altra i comença a «suprimir tots els
obstacles» com heu dit molt encertadament, aleshores…

—Oh, això es produeix molt sovint! Aquesta segona observació és encara més fina que la primera…

—Gràcies.

—No cal; però tingueu en compte que l’error és possible únicament de la part de la primera
categoria, això és, dels homes «ordinaris» (com jo, potser impròpiament els he qualificats).
Malgrat la seva tendència a l’obediència, molts d’ells, per una plasenteria de la natura, que
aquesta no refusa ni a la vaca, els plau d’afigurar-se que són homes d’avantguarda, «destructors»,
que estan cridats a dir un «mot nou» i aquesta il·lusió és en ells completament sincera. A la
vegada, ben sovint no s’adonen dels veritables «innovadors» i fins els menyspreen com a homes
endarrerits i sense elevació d’esperit. Al meu parer, però, això no pot constituir un perill
considerable i no teniu per què inquietar-vos, car mai no van gaire lluny. Hom podria, naturalment,
a vegades fuetejar-los per l’emportament llur per tal de recordar-los quin és el lloc que els
correspon, i prou, ni tan sols cal servir-se de l’executor: ells mateixos es fuetegen, per la raó
que són homes molt morals; adés es reten aquest servei els uns als altres, adés es fuetegen ells
mateixos… Oi més, s’infligeixen diverses penitències públiques, la qual cosa no deixa de tenir la
seva bellesa i de ser edificant; en una paraula, no teniu per què preocupar-vos. Aquesta és la llei…

—I bé, d’aquest costat, si més no, m’heu assossegat una mica, però heus ací encara quelcom que no
em deixa tranquil del tot: digueu-me, si us plau, és que són molt nombrosos aquests homes extraordin
aris que tenen el dret d’estossinar els altres? Naturalment, em sento disposat a inclinar-me davant
d’ells; reconeixeu, però, que és esfereïdor si són massa nombrosos, veritat?

—Oh, no cal pas que això us desassossegui massa tampoc! —continuà Raskòlnikov en el mateix to—. En
general, neix un nombre extraordinàriament reduït, fins i tot estranyament reduït, d’homes capaços
de dir quelcom de nou. És evident que el repartiment dels naixements en les diverses categories i
subdivisions dels homes deu estar estrictament i exactament determinat per una llei de la natura.
Aquesta llei, no cal dir-ho, ens és avui desconeguda, però tinc la creença que existeix i que més
tard podrà ser coneguda. Una enorme massa d’homes, de material, existeix damunt la terra per a
portar al món, com a resultat d’uns esforços determinats, de misteriosos encreuaments de races, un
home que, entre mil, serà més o menys independent. Amb una independència encara més vasta neix
potser només un home entre deu mil (és un exemple que dono, a cop d’ull), i encara amb més
independència un entre cent mil. Entre molts milions d’homes no trobareu més que un geni i potser
milers de milions d’homes passaran damunt la terra abans que surti un d’aquests homes que capgiren
el món. En una paraula, no he tingut l’avinentesa de donar un cop d’ull a la retorta en què s’opera
tot aquest procés; però hi ha, i hi deu haver, una llei fixa; l’atzar no pot existir ací.

—Digueu-me, al capdavall, és que farsegeu tots dos? —exclamà a l’últim Rasumikhin—. És que us
mistifiqueu l’un a l’altre, sí o no? Us esteu divertint l’un a l’esquena de l’altre! Que parles
seriosament, Ròdia?

Raskòlnikov alçà devers ell el seu rostre pàl·lid i gairebé afligit i no respongué res. I en
esguardar el rostre tranquil i trist del seu amic, a Rasumikhin li semblà estrany el to càustic,
insolent, irritant i «descortès» de Porfiri.

—I bé, amic meu, si, en efecte, parles seriosament…, aleshores… Indubtablement tens raó quan dius
que tot això no és nou i que ho hem llegit i sentit mil vegades; però el que hi ha realment d’«
original» en el que dius (i que et pertany a tu exclusivament, la qual cosa m’esfereeix) és el dret
a vessar la sang que concedeixes a la «consciència» i que, permet que t’ho digui, defenses fins amb
fanatisme… Ací rau, per tant, el pensament cabdal del teu article. Aquesta autorització de vessar
la sang que concedeixes a la «consciència» és…, és, al meu parer, quelcom de més esglaiós que l’
autorització legal, oficial…

—És molt just, és més esglaiós —observà Porfiri.

—No, t’has deixat segurament emportar! No és pas això el que has volgut dir… Llegiré el teu article!
 No pot ser que pensis d’aquesta manera…! El llegiré, l’article.

—En el meu article no hi ha res de tot això; no he fet altra cosa que esbossar la qüestió —digué
Raskòlnikov.

—Sí, sí —féu Porfiri, que no podia assossegar-se—, ara veig clarament quina és la vostra concepció
del crim; però, perdoneu la meva insistència (realment us importuno massa, en sento un pes a la
consciència!): m’heu intranquil·litzat fa un moment en parlar dels casos de confusió errònia de les
dues categories… i, veieu?, el que m’inquieta són molts casos de caràcter pràctic! Afigurem-nos,
per exemple, que un home o un jove qualsevol s’imagina que és, per exemple, un Licurg o un Mahoma… (
futur, naturalment) i que comença a suprimir tots els obstacles que el destorben per complir la
seva missió… Cal emprendre una llarga campanya i, per a la campanya, necessita diners…, i traurà
diners d’allà on sigui i sigui com sigui…, compreneu?

En sentir aquests mots, Zamètov es remogué en el seu racó proferint una mena de rebuf. Raskòlnikov
ni tan sols alçà els ulls devers ell.

—Haig de reconèixer —respongué ell amb calma— que aquests casos són possibles. És un parany en el
qual es deixen atrapar els vanitosos i els babaus, principalment els joves.

—Veieu? I bé…?

—I bé, i què? —digué Raskòlnikov somrient—, no en tinc pas la culpa. Així és i així serà sempre. Fa
poc, aquest —afegí indicant Rasumikhin amb un moviment de cap— deia que autoritzo el vessament de
sang. I què? ¿És que la societat no està bastament protegida per les deportacions, les presons, els
jutges d’instrucció, els presidis? Per què neguitejar-se? Cerqueu el lladre…!

—I si el trobem?

—Pitjor per a ell.

—Almenys sou lògic. I pel que afecta la seva consciència?

—Què n’heu de fer?

—És una qüestió de sentiment humà.

—El qui en té, de consciència, sofreix en reconèixer el seu error. És el seu càstig, independentment
 del presidi.

—Així, doncs —preguntà Rasumikhin arrufant les celles—, els individus realment genials, els
individus als quals hom ha donat el dret de matar, no deuen experimentar cap sofrença, fins i tot
quan vessen la sang?

—Quin sentit té ací la paraula «deuen»? La sofrença no els és permesa ni prohibida. Que sofreixi,
si té pietat de la seva víctima… La sofrença i el dolor són inseparables d’una intel·ligència vasta
i d’un cor profund. Els homes veritablement grans em sembla que deuen experimentar una gran
tristesa damunt la terra —afegí tot d’una amb una malenconia que contrastava amb el to anterior de
la conversa.

Raskòlnikov alçà els ulls, esguardà consirosament tots els presents, somrigué i prengué la gorra…
Estava massa tranquil en comparació amb el seu capteniment en entrar i en tenia la sensació. Tots s’
aixecaren.

—I bé, atracalleu-me si voleu, enutgeu-vos si us sembla, però no puc resistir-ho —digué de nou
Porfiri Petròvitx—; permeteu-me encara una petita pregunta (veritablement estic abusant de vós!).
Us vull exposar només una petita idea, mentre hi penso, per tal de no oblidar-la…

—Molt bé, vinga la vostra petita idea… —digué Raskòlnikov, dret, pàl·lid i seriós, en actitud d’
espera.

—Heus ací…, a dir veritat no sé com expressar-me millor…, és una idea ben estrafolària…, psicològica
… En escriure el vostre article, és ben probable, he, he!, que us consideréssiu vós mateix (diguem
una gota) com un d’aquests homes «extraordinaris» capaços de dir «un mot nou» de què vós parlàveu…
És així, veritat?

—És ben possible —respongué desdenyosament Raskòlnikov. Rasumilkin féu un moviment.

—Si és així, ¿no podria ser que us decidíssiu vós mateix, fos per triomfar de certes privacions d’
ordre material, fos per fer progressar la humanitat, no podria ser que us decidíssiu a passar per
damunt els obstacles…, per exemple a matar i a robar?

I de bell nou reia silenciosament i el seu ull esquerre parpellejava exactament com uns moments
abans.

—Si m’hi decidís, naturalment, no us ho diria —respongué Raskòlnikov amb un menyspreu provocatiu i
altívol.

—La meva pregunta tenia un fi de curiositat purament literària; us l’he feta solament per tal de
comprendre millor el sentit del vostre article…

«Oh! que és insolent i groller tot això», pensà Raskòlnikov amb repugnància.

—Permeteu que us faci notar —respongué secament— que no em considero ni un Mahoma ni un Napoleó… ni
cap personatge d’aquest gènere… Per tant, no us puc aclarir satisfactòriament de quina manera
obraria.

—Apa, home!, qui és que en la nostra Rússia d’avui no es considera un Napoleó? —féu Porfiri amb una
brusca familiaritat. Àdhuc en l’entonació de la seva veu hi havia aquesta vegada quelcom extraordinà
riament clar.

—És que no era un Napoleó futur el que la setmana passada va esclafar el cap de la nostra Alena
Ivànovna? —espetifollà tot d’una Zamètov del seu racó estant.

Raskòlnikov, sense dir res, esguardava fitament i amb fermesa Porfiri, Rasumikhin arrufà les celles
ombrívolament. Ja feia una estona que la cosa no li plaïa, i esguardava iradament al seu entorn.
Durant un minut regnà un silenci ombrívol. Raskòlnikov féu un moviment per sortir.

—Ja us n’aneu! —digué amablement Porfiri allargant la mà al jove—. Estic molt, molt content d’haver-
vos conegut… Pel que toca a la vostra requesta, no tingueu cap dubte. Escriviu tal com us he dit. O
encara millor: veniu a veure’m… un dia d’aquests…, demà mateix si voleu… Seré a casa cap allà a les
onze. És segur que em trobareu a aquesta hora. Ho endegarem tot… parlarem… Com que sou un dels
darrers que vau anar «allí» ens podríeu potser dir alguna cosa… —afegí Porfiri amb un tarannà de
bon jan.

—És que em voleu interrogar oficialment, segons totes les regles? —preguntà Raskòlnikov, cantellut.

—Per què? Per ara no n’hi ha cap necessitat. No m’heu comprès. Veureu, m’aprofito de totes les
avinenteses… i he parlat ja amb tots els qui havien empenyorat objectes…, he pres declaracions a
alguns d’ells…, i com que vós sou el darrer… A propòsit! —exclamà amb una joia sobtada—, sortosament
 que me n’he recordat, de què que me n’oblido! —en dir aquests mots es girà devers Rasumikhin—. L’
altre dia em parlaves d’aquest Nikolaixka… Sé ben bé —digué girant-se devers Raskòlnikov— que
aquest minyó és innocent, però, què voleu fer-hi, no hi ha hagut altre remei que importunar també
Mitka… Heus ací el que us volia preguntar: en enfilar-vos per l’escala…, permeteu, ¿és a quarts de
vuit que vau anar a la casa?

—Sí —respongué Raskòlnikov, i en aquell mateix instant experimentà la sensació desagradosa d’haver
dit quelcom que hauria pogut estar-se de dir.

—¿És que en enfilar-vos, a quarts de vuit, per l’escala, no vau veure, al segon pis, en un estatge
que estava obert (us en recordeu?) dos treballadors o, si més no, un d’ells? Envernissaven; no us
hi vau fixar? És molt, molt important per a ells!

—Uns envernissadors? No, no els vaig veure… —respongué lentament Raskòlnikov com maldant per tal de
cercar en els seus records. Durant un segon, posà en tensió violenta tots els ressorts del seu
esperit per tal d’endevinar com més de pressa millor el parany que amagava la pregunta—. No, no
vaig veure’ls i no vaig remarcar tampoc que hi hagués un estatge obert…, però al quart pis —ell
havia ja ensumat quin era el parany en què el volien fer caure i se’n sentia tot content— em
recordo que el funcionari que vivia davant per davant de l’estatge d’Alena Ivànovna es mudava de
casa…, me’n recordo… me’n recordo molt bé…, hi havia uns soldats que traginaven un sofà i vaig
haver d’arrambar-me a la paret…, però d’envernissadors, no recordo d’haver-ne vistos…, i de porta
oberta em sembla que no n’hi havia cap. No, no n’hi havia…

—Però què és això? —cridà tot d’una Rasumikhin com havent trobat una explicació que cercava—, els
pintors treballaven el mateix dia de l’assassinat i ell va anar a la casa tres dies abans! ¿Per què,
 doncs, li preguntes això?

—Uix! És veritat! Què m’empatollo! —exclamà Porfiri donant-se un cop al front—. He confós les dates.
 Amb aquest afer no sé en quina paret toco, que el diable se m’emporti! —afegí adreçant-se a
Raskòlnikov com demanat-li d’excusar-lo—; és en tanta de manera important per a nosaltres saber si
algú els veié al pis a quarts de vuit, que em creia que ens podíeu donar certs aclariments… havia
confós del tot les dates!

—Cal ser menys atabalat —remarcà ombrívolament Rasumikhin.

Les darreres paraules foren ja proferides en el rebedor. Porfiri Petròvitx acompanyà els seus
visitants fins a la porta amb una amabilitat extraordinària. Tant Raskòlnikov com Rasumikhin tenien
un capteniment ombriu en sortir al carrer i feren algunes passes sense dir ni un mot. Raslkòlnikov
respirà profundament.





VI


—No ho crec! No ho puc creure! —repetia tot apesarat Rasumikhin bo i fent tots els esforços per tal
de rebutjar les conclusions de Raskòlnikov.

Havien arribat a prop de la casa de Bakalèiev, on els esperaven ja feia estona Pulkhèria Alexàndrovn
a i Dúnia. En la xardor de la discussió Rasumikhin s’aturava cada dos per tres pel camí. Estava
molt trasbalsat, per tal com era la primera vegada que parlaven d’«allò» clarament.

—No ho creguis! —respongué Raskòlnikov amb un somrís fred i indiferent—. Tu, com tens per costum,
no has remarcat res, jo he pesat cada mot.

—Tu ets malfiat, i és per això que t’ho prens d’aquesta manera… Hm…, en efecte, reconec que el to
de Porfiri era força estrany, i, què me’n dius, sobretot, d’aquest brètol de Zamètov…! Tens raó, hi
havia en ell quelcom… però, per què? Per què?

—Deu haver canviat de parer des d’ahir.

—No, al contrari, t’equivoques! Si tinguessin aquesta idea estúpida haurien maldat amb totes les
seves forces per ocultar-la, per no ensenyar les cartes i després enxarpar-te… Ara, el seu
capteniment és descarat i imprudent!

—Si tinguessin fets, és a dir, fets que valgués la pena d’anomenar així, o sospites més o menys
fundades, aleshores farien indubtablement els possibles per amagar el joc amb l’esperança d’obtenir
més avantatges (a més, faria ja temps que hom hauria efectuat un escorcoll al meu estatge!). De
fets, però, no en tenen ni un de sol, tot són conjectures, o suposicions que no recolzen damunt res
de real, i per això empren tots els mitjans per a desconcertar-me. Potser no hi ha altra cosa que
el despit de Porfiri, enutjat de no tenir proves… O potser té les seves intencions… Ell sembla
intel·ligent… Potser ha volgut esfereir-me amb allò que sap… Ell té la seva psicologia, amic meu…
De totes maneres, és ben repugnant de parlar de tot això! Deixem-ho córrer!

—I ofensiu, ofensiu! Et comprenc! Però… ara que hem parlat de la cosa clarament (i n’estic content,
està molt bé que a la fi n’hàgim parlat sense embuts) et confessaré francament que ja feia temps
que havia observat aquesta idea en ells. La idea no gosava a penes formular-se, flotava en llur
esperit en forma de dubte (més o menys determinat, però n’hi ha ben bé prou que l’hagin acollit)
fins i tot sota aquesta forma! Com gosen? En què es funden? Si sabies com m’enfurisma això! I bé:
un pobre estudiant, turmentat per la misèria i la hipocondria, a la vetlla d’una malaltia greu que
potser s’iniciava ja (remarca-ho bé!), malfiat, ple d’amor propi, que sap el que val, que ha romàs
sis mesos arrupit en un racó de la seva cambra, esparracat i amb unes botes sense soles, es
presenta davant uns policies insolents; i tot d’una li recorden un deute oblidat, li refreguen pels
nassos una lletra de canvi protestada del conseller a la cort Txevàrov; i encara, la fetor del
vernís, trenta graus Reaumur, una atmosfera insuportable, una sala curulla de gent, parlen de l’
assassinat d’una persona visitada el dia abans i tot això amb el ventre buit! ¿És que no n’hi havia
prou amb tot això per a esvanir-se? I basar-ho tot en aquest esvaniment! Reïra de bet! Ja comprenc
que tot això és vexatiu; en el teu lloc, però, Ròdia, em riuria d’ells a la cara o, millor encara,
els escopiria a tots al rostre, repartiria uns quants mastegots a dreta i esquerra i llestos,
acabaria amb totes aquestes enraonies! Riu-te’n de tot això! No en facis cabal! Coratge! És
vergonyós!

«Tanmateix, ha exposat bé la cosa!», pensà Raskòlnikov.

—Que no en faci cabal? Que me’n rigui? És fàcil de dir, i té, demà altre cop interrogatori! —
proferí amargament—; és que, per ventura, m’hauré de rebaixar a donar-li explicacions? Em sap ja
greu d’haver-me rebaixat ahir a la taverna davant Zamètov…

—Que el diable se’ls emporti! Me n’aniré jo mateix a trobar Porfiri; és parent meu i l’estiraré de
la llengua; que em digui tot el que té al pap… Pel que es refereix a Zamètov…

«A la fi, el peix ha picat!», pensà Raskòlnikov.

—Espera’t! —exclamà tot d’una Rasumikhin engrapant-lo per l’espatlla—. Espera’t! Divagaves, en
reflexionar-hi, veig que divagaves fa un moment. On has vist el parany? Tu dius que la pregunta
sobre els envernissadors era un parany. Raona una mica: si haguessis fet «allò», és que hauries
estat prou totxo per a dir que havies vist com els treballadors envernissaven el pis? Al revés: tot
i que els haguessis vistos hauries dit que no havies remarcat res! Qui es decideix a fer confessions
 contra si mateix?

—Si jo hagués fet «allò» hauria dit sense mancança que havia vist els treballadors i el pis —
prosseguí Raskòlnikov amb recança i amb una repugnància visible.

—Però per quins set sous parlar contra tu mateix?

—Perquè només els mugics i els ingenus més inexperts ho neguen tot quan són sotmesos a interrogatori
. Ningú, per poc intel·ligent i expert que sigui, no deixarà, en la mesura del possible, de
confessar tots els fets exteriors que podria provar vanament de suprimir, l’únic que hi ha és que
els atribueix a altres causes, en modifica el sentit, els presenta d’una altra manera. Porfiri
podia comptar que jo respondria immancablement que els vaig veure, a fi que la meva resposta fos
més versemblant, i que després explicaria la cosa a la meva manera…

—Però ell t’hauria respost tot seguit que, dos dies abans, d’obrer no n’hi podia haver cap, i que,
per tant, havies estat a la casa el dia del crim, a quarts de vuit. T’hauria enxarpat de la manera
més fàcil del món.

—Ell comptava que jo no hauria tingut temps d’adonar-me del seu joc i que, apressat per tal de
respondre de la manera més versemblant possible, hauria oblidat que dos dies abans no hi podia
haver cap treballador.

—Però com es pot oblidar això?

—No hi ha res més fàcil! És tot just en aquests detalls insignificants que es deixen caure en el
parany els més astuciosos. Com més astut és l’home menys sospita que se’l pot enxarpar en les
qüestions insignificants. Porfiri no és tan babau com et penses…

—Si és així, és un brètol.

Raskòlnikov no es pogué estar de riure; al mateix instant, però, li causà estranyesa la xardor i la
delectança amb què havia donat el darrer aclariment, mentre que havia sostingut tota la conversa
anterior amb una repugnància ombrívola, i només per necessitat, perquè li convenia.

«És que vaig agafant gust en aquestes qüestions?», pensà.

Gairebé, però, al mateix instant se sentí tot d’una corprès per la inquietud, com si una idea
inesperada i alarmant l’hagués colpit. El seu desassossec anava augmentant per moments. Els dos
joves havien arribat a la porta de la casa de Bakalèiev.

—Vés-hi tot sol —digué tot d’un plegat Raskòlnikov—, torno tot seguit.

—On vas?, no veus que ja hem arribat?

—Cal que me’n vagi…, tinc quelcom a fer…, tornaré d’ací a mitja hora… Digue’ls-ho.

—Com vulguis, però vindré amb tu!

—Aquesta sí que és bona! És que t’has proposat també de turmentar-me? —exclamà Raskòlnikov amb una
irritació tan amarga, amb un desesper tal a l’esguard, que a Rasumikhin li caigué l’ànima als peus.

Durant uns instants romangué dret a la porta bo i esguardant, ombrívol, com Raskòlnikov s’encaminava
 apressadament en direcció al carreró on vivia. Finalment, serrant les dents i cloent els punys,
jurant-se que avui mateix espremeria Porfiri com una llimona, s’enfilà escales amunt per tal d’anar
a assossegar Pulkhèria Alexàndrovna, inquieta d’aquesta perllongada absència.

Quan Raskòlnikov arribà a casa seva, tenia els polsos humits de suor i respirava penosament. Enfilà
l’escala en quatre salts entrà a la seva cambra oberta i posà immediatament la balda a la porta.
Després, esfereït, sense saber ben bé el que es feia, es precipità al racó, on, darrere l’empaperat,
 hi havia l’amagatall, hi entaforà la mà i durant alguns minuts explorà el forat en tots sentits,
palpant-ne tots els racons i tots els plecs de l’empaperat. No havent-hi trobat res, s’alçà i
respirà profundament, com si s’hagués tret un gran pes del damunt. Feia un instant, en atansar-se a
la casa Bakalèiev, tot d’una li havia vingut al magí la idea que un dels objectes, una cadena de
rellotge, un botó de puny, o fins i tot un dels papers en què estaven embolicats els objectes amb
les anotacions escrites per la vella, hauria pogut esquitllar-se en una escletxa qualsevol i que un
bell dia podria ésser descobert inesperadament, la qual cosa fóra aleshores una prova irrefutable
contra ell!

Raskòlnikov romania consirós al mig de la cambra i un somrís estrany, gairebé idiòtic, es dibuixà
en els seus llavis.

Les idees se li embrollaven. Amb el mateix capteniment consirós davallà l’escala i arribà sota el
portal.

—Teniu, heu-vos-el ací! —cridà una veu forta. Raskòlnikov alçà la testa.

El porter, dret al llindar de la seva cofurna, mostrava Raskòlnikov a un home de poca alçària i d’
aspecte menestral, vestit amb una mena de bata i amb una armilla i, força semblant, de lluny, a una
dona. El seu cap, amb una gorra tota greixosa, s’inclinava damunt el seu pit i tot ell era com
encorbat; pel seu rostre pansit i ple d’arrugues, hom podia fer-li una cinquantena d’anys; els seus
ulls petits tenien quelcom de sever, ombriu i malcontent.

—Què hi ha? —preguntà Raskòlnikov atansant-se al porter.

El menestral se’l mirà de cua d’ull, després el guaità de fit a fit, atentament, sense pressa, es
girà lentament i sense dir ni un mot, sortí al carrer.

—Però, què és això? —exclamà Raskòlnikov.

—Ha demanat si vivia ací un estudiant anomenat Raskòlnikov i a casa de qui esteu estatjat. En
aquell moment heu sortit, us he mostrat i se n’ha anat. Això és tot.

El porter estava també una mica perplex. Després d’haver reflexionat un instant, se’n tornà a la
seva cofurna.

Raskòlnikov es llançà darrere el menestral. Bon punt eixí del portal el veié que caminava per l’
altre costat del carrer amb un pas lent i regular, els ulls acalats a terra i com si estigués
capficat per alguna cosa. Raskòlnikov l’atrapà tot seguit, però durant uns moments el seguí a dues
passes; finalment se li posà al costat i se’l mirà de reüll.

El menestral el remarcà tot seguit, se’l mirà d’esquitllentes, però tornà a acalar els ulls i
caminaren d’aquesta manera durant uns instants sense dir-se ni un mot.

—Heu demanat per mi… al porter? —proferí, a la fi, Raskòlnikov sense alçar la veu.

El menestral no respongué res i ni tan sols l’esguardà. Hi hagué un nou silenci.

—Heu vingut…, heu demanat per mi…, i calleu… què significa això? —La veu de Raskòlnikov tremolava i
hom hauria dit que les paraules costaven de sortir-li de la boca.

Aquesta vegada el menestral alçà els ulls i esguardà Raskòlnikov amb una mirada ombrívola i
sinistra.

—Assassí! —proferí ell tot d’una amb veu baixa, però clara i distinta.

Raskòlnikov caminava al costat seu. De sobte les cames se li afebliren terriblement, una esgarrifanç
a de fred li recorregué l’espinada, el cor li defallí durant un instant, com si se li hagués
desprès. D’aquesta manera feren un centenar de passes, caminant un al costat de l’altre i sense dir
ni un mot.

El menestral no se’l mirava.

—Però què és el que vós… que…, qui és un assassí? —balbucejà Raskòlnikov gairebé imperceptiblement.

—Tu ets un assassí —pronuncià l’altre encara més clarament i enèrgicament, alhora que es dibuixava
en els seus llavis un somrís d’odi triomfant i tornava a fitar el rostre pàl·lid de Raskòlnikov i
els seus ulls esmorteïts. Arribaren ambdós a la cruïlla. El menestral prengué un carrer a mà
esquerra i continuà la seva via sense girar-se. Raskòlnikov restà palplantat i el seguí durant
bella estona amb la mirada. Després d’haver fet una cinquantena de passes, l’inconegut es girà per
mirar el jove, el qual seguia palplantat en el mateix indret. Destriar des d’ací el que aquell feia
era impossible; a Raskòlnikov, però, li semblà que el desconegut se’l tornava a mirar amb el seu
somrís d’odi fred i triomfant.

Lentament, els genolls tremolosos i amb una horrible sensació de fred, Raskòlnikov se’n tornà
enrere i s’enfilà cap a la seva cofurna. Es tragué la gorra, la posà damunt la taula i durant deu
minuts romangué dret, immòbil. Després, exhaurit, es llançà al sofà i s’hi allargassà llangorosament
 amb un feble sospir. Clogué els ulls i romangué ajagut d’aquesta manera una mitja hora.

No pensava en res A tot estirar, passaven pel seu magí certs pensaments o millor dit fragments de
pensaments, imatges sense ordre ni lligam: rostres de persones vistes per ell durant la infantesa o
trobades en una avinentesa única i de les quals no s’hauria recordat mai, el campanar de l’església
de V…; el billar d’una cerveseria i vora el billar un oficial inconegut; fortor de cigar en una
tabaqueria situada en un soterrani, una taverna, una escala negra, completament fosca, tota plena
de bassiols i de closques d’ou, i un tritlleig dominical de campanes, provinent del lluny, de qui
sap on… Uns objectes succeïen els altres i giravoltaven com un torb. Algun d’ells fins li plaïa i s’
hi aferrava, però es feien fonedissos tot seguit i, en general, hi havia quelcom que l’oprimia en
les cavorques de l’ànima, però que l’oprimia dolçament. A vegades sentia fins i tot una vera
delectança… Les esgarrifances de fred seguien estremint-lo i això li produïa també una sensació
agradosa.

Raskòlnikov sentí passes apressades i la veu de Rasumikhin; clogué els ulls i féu l’adormit.
Rasumikhin obrí la porta i, durant alguns minuts, romangué dret al llindar com dubtant abans de
prendre una decisió. Després entrà a la cambra sense fer soroll i s’atansà cautelosament al sofà.

—No el desvetllis, que dormi fins que el cor li digui prou; menjarà més tard —digué Nastàssia en
veu baixa.

—Tens raó —respongué Rasumikhin.

Tots dos eixiren de puntetes i tancaren la porta. Passà una altra mitja hora.

Raskòlnikov obrí els ulls i es tornà a ajeure d’esquena, amb les mans sota el cap…

«Qui és? Qui és aquest home que ha sortit de sota terra? On era i què ha vist? Ho ha vist tot, és
indubtable. On era i des de quin indret mirava? Per què només ara ha sortit de sota terra? ¿I com
ho podia veure, és que és possible?… Hm… —prosseguí Raskòlnikov tornant-se fred i estremint-se—. I
l’estoig que Nikolai va trobar darrere la porta, és que això també ho és, de possible? Indicis? Una
mosca volava i ho va veure! És que és possible d’aquesta manera?»

I s’adonà, amb una impressió de repugnància, que s’afeblia, que s’afeblia físicament.

«Jo, això, ho havia de saber —pensava ell amb un somrís amarg—, ¿i com he pogut gosar, coneixent-me,
 “preveient” allò que s’escauria amb mi, agafar una destral i vessar la sang? Tenia el deure de
saber-ho per endavant… Però és que, per ventura, no ho sabia?», balbucejà desesperat.

Adesiara s’aturava davant un pensament qualsevol: «No, aquests homes no són fets d’aquesta fusta;
el veritable “mestre”, el veritable “dominador”, al qual tot és permès, devasta Toló, fa un
carnatge a París, “oblida” un exèrcit a Egipte, “perd” un milió d’homes a la campanya de Moscou i
surt del pas a Vilna amb un calembur; després de mort, hom li alça estàtues i, per tant, “tot” li
és permès: No, aquests homes evidentment no són fets de carn, sinó de bronze!»

Una idea que li colpí tot d’una l’esperit gairebé el féu riure:

«Napoleó, les piràmides, Waterloo, i una vella desnerida, fastigosa, usurera, amb una arquimesa
folrada de vermell sota el llit…, ¿com Porfiri Petròvitx podria digerir semblant comparació…? I què
l’havia de digerir…! L’estètica s’hi oposa: “¿és que, per ventura, Napoleó s’hauria esmunyit sota
el llit d’una vellota?” Uix, quina niciesa!»

Hi havia moments en els quals tenia la sensació que desvariejava; es trobava en un estat d’
exaltació febrosa.

«La vella no significa res! —pensava en un instant de xardorosa impetuositat—. Admetem que la vella
sigui un error, no és pas d’ella que es tracta! La vella no ha estat més que un accident…, jo volia
passar per damunt com més de pressa millor… No és pas un ésser humà que he assassinat, sinó un
principi! El principi, l’he mort; no he sabut, però, passar per damunt i he romàs en aquest cantó…
L’únic que he sabut fer ha estat matar! I encara, segons sembla, no he reeixit del tot… Un principi?
 Per què fa poc aquest babau de Rasumikhin atabuixava els socialistes? Són homes d’afers i amants
del treball; s’ocupen de la benaurança universal… No, jo no tinc més que una vida i no la tindré
més, la “benaurança universal”, no la vull esperar. Vull viure jo mateix; altrament és millor no
viure. No voldria passar pel costat d’una mare famolenca servant el meu ruble a la butxaca en
espera de la “benaurança universal”. “Porto (hom diu) el meu gra d’arena a la benaurança universal
i això assossega el meu cor.” Ha, ha! Per què, doncs, m’heu oblidat? Ves, no tinc més que un temps
a viure, i vull també tot seguit… Eh! Sóc un poll estètic i prou! —afegí tot d’una rient com un
foll—. Sí, en efecte, sóc un poll —prosseguí i s’aferrà a aquesta idea, trobant una delectança a
rabejar-s’hi, a jugar-hi, a consolar-s’hi—. I ho sóc pel sol fet, primer, que ara raono sobre la
qüestió de saber si ho sóc i, segon, perquè durant tot un mes he desassossegat la divina providència
, prenent-la com a testimoni que no era pas per procurar-me satisfaccions materials que em decidia
a l’empresa, sinó per una finalitat magnífica, ha, ha! Tercer, perquè en l’execució he volgut
procedir amb la major justícia possible, amb mesura, amb aritmètica: de tots els polls he triat el
més inútil, i, en matar-lo, comptava prendre-li exactament allò que em calia per als primers passos,
 i ni més ni menys… (la resta, per tant, hauria anat a parar al monestir al qual ella havia llegat
la seva fortuna, ha, ha!). Sóc definitivament un poll —afegí amb un cruiximent de dents— perquè sóc
potser encara més vil i més innoble que el poll mort i perquè “pressentia” que després d’haver
assassinat em diria això! És que, per ventura, hi ha res de comparable a tal terror? Oh, quina
vulgaritat, quina vulgaritat! Oh, com comprenc el “Profeta” a cavall amb la simitarra a la mà: Alà
ho vol, sotmet-te, criatura “tremolosa”! Té raó, té raó el “profeta” quan emplaça una excel·lent
bateria al mig d’un carrer i extermina el just i el culpable sense dignar-se a donar cap explicació!
 Sotmet-te, criatura tremolosa, i guarda’t de “voler”, puix que no és cosa teva! Oh, per res del
món, mai dels mais no perdonaré la vella!»

Els seus cabells estaven amarats de suor, els seus llavis ressecs tremolaven, el seu esguard
immòbil fitava el sostre.

«La mare, la germana, com les estimava! Per què ara les odio? Sí, les odio, les odio físicament, no
les puc suportar el meu costat… Fa poc m’he atansat a la mare i l’he besada, me’n recordo… Besar-la
i pensar que si ella ho endevinés…, aleshores no valia més dir-li-ho? Sí, era capaç de fer-ho.»

«Hm! “Ella” deu ser com jo —afegí, pensant amb esforç i lluitant amb el desvarieig que l’anava
abassegant—. Oh, com odio ara la vella! Crec que si ressuscités la tornaria a matar! Pobra Lisabeta!
 Per què l’atzar va posar-me-la davant…? És estrany, perquè gairebé no penso en ella, com si no l’
hagués assassinada…! Lisabeta…! Sònia! Pobres, tímides criatures de dolç esguard…! Estimades…! Per
què no ploren? Per què no gemeguen…? Elles ho donen tot… i esguarden temoregament i silenciosament…
Sònia, Sònia! Dolça Sònia!»

Raskòlnikov perdé consciència de si mateix; li semblava estrany que no recordés com havia anat a
parar al carrer. Ja era tard. Feia una foscor gustosa, la lluna plena resplendia, però l’aire era
xafogós. Els carrers estaven atapeïts de gent; els obrers i la gent ocupada tornava a casa; altres
es passejaven; es percebia en l’aire una mena de fortor de calç, de pols, d’aigua entollada.
Raskòlnikov caminava trist i capficat; es recordava molt bé que havia sortit de casa amb un
propòsit, que calia fer quelcom amb urgència, però no recordava què. Tot d’una s’aturà i s’adonà
que de l’altre costat del carrer un home li feia un signe amb la mà. Raskòlnikov s’encaminà cap a
ell travessant el carrer, però tot d’un plegat aquest home féu mitja volta i com aquell qui res,
continuà la seva via, la testa acalada, sense girar-se. «És que m’he enganyat? Em feia signes, sí o
no», pensà Raskòlnikov; tanmateix es posà a seguir-lo. Havia fet a penes deu passes que el
reconegué tot d’una i se sentí corprès de terror; era el menestral d’abans, amb la mateixa bata de
cambra, encorbat. Raskòlnikov marxava darrere d’ell; el cor li batia, entraren en un carreró i l’
home no es girava. «És que ho sap, que el segueixo?» pensà Raskòlnikov. El menestral entrà al
portal d’una casa gran. Raskòlnikov avançà cuitadament cap al portal i es posà a seguir-lo amb la
mirada per tal de veure si es giraria i el cridaria. En efecte, en haver travessat el portal i
entrar al pati, l’inconegut es girà tot d’una i novament hom hauria dit que li feia un signe amb la
mà. Raskòlnikov travessà ràpidament el portal, però el menestral ja no era al pati. Suposant que el
desconegut havia pres la primera escala, ell l’enfilà. En efecte, dos pisos més amunt, se sentien
unes passes lentes i regulars. Cosa estranya! Li semblava que l’escala no li era desconeguda! Heus
ací la finestra del primer pis; a través del vidre filtrava, misteriosa i trista, la claror de la
lluna; heus ací el segon pis. Bah! és el departament on treballaven els envernissadors… Com és que
no havia reconegut la casa tot seguit? Les passes de l’home que el precedia ja no se sentien, «per
tant, s’ha aturat o s’ha amagat en algun indret».

Heus ací el tercer pis: «Aniré més amunt o no?» I quin silenci; fins i tot és espaordidor…!
Tanmateix, ell seguí pujant l’escala. El trepig de les seves pròpies passes l’esfereïa i el
desassossegava. Déu meu, quina foscor! L’home s’ha amagat de segur en un racó. Ah! L’estatge que
donava al replà estava obert de bat a bat. Raskòlnikov reflexionà un instant i entrà. El rebedor
era molt fosc i completament buit; no hi havia ànima vivent; hom diria que s’ho havien emportat tot.
 Cautelosament, caminant de puntetes, entrà al salonet. La cambra estava tota il·luminada per la
claror de la lluna, tot estava com abans: les cadires, el mirall, el sofà groc i els quadres. La
lluna enorme, rodona, d’un color de coure vermellós guaitava per la finestra. «Aquest silenci és de
la lluna —pensà Raskòlnikov—; de segur que em cerca.» Dret al mig de la cambra esperà, esperà
llargament, i, com més silenciosa era la lluna, més fort era el seu baticor, tant que fins i tot
esdevenia dolorós. I res no interrompia el silenci. Tot d’una va sentir-se un soroll sec semblant
al que hom fa en escapçar una doladura, i novament es féu el silenci. Una mosca que es desvetllà
emprengué el vol cap al vidre i s’hi aturà, bo i brunzinant gemegosa. En aquell mateix instant, al
racó, entre el petit armari i la finestra, li semblà veure un mantell de dona penjat a la paret. «
Per què hi ha aquest mantell? —pensà—, abans no hi era…» Raskòlnikov s’atansà cautelosament i
sospità que darrere el mantell es devia amagar algú. Apartant precauciosament el mantell, veié que
hi havia una cadira i que a la cadira, al racó, hi estava asseguda la vella, tota arrupida i la
testa enfonsada al pit, de tal manera que no podia destriar el seu rostre; però era ella. «Té por»,
pensà ell, tragué silenciosament la destral de la baga i colpí dues vegades la vella a l’occípit.
Però, cosa estranya: ella ni tan sols es remogué sota l’efecte dels cops, com si fos de fusta. Ell
s’esfereí, s’abocà cap a ella per tal d’examinar-la millor; la vella, però, acalà encara més la
testa. Aleshores Raskòlnikov s’acotà fins al terra, la mirà al rostre i romangué estupefacte: la
vella, asseguda a la cadira, reia, amb una rialla silenciosa, fent esforços per tal que ningú no la
sentís. Tot d’una li semblà que la porta del dormitori s’havia obert i que hi havia també algú que
reia i xiuxiuejava. Enfurismat, començà a colpir la vella al cap, però a cada cop de destral el
riure i el xiuxiueig del dormitori se sentien d’una manera més clara i la vella es rebentava de
riure. Ell arrencà a córrer, però el rebedor estava ja ple de gent, la porta del replà estava
oberta de bat a bat, i al replà, a l’escala, de dalt a baix hi havia gent a tot arreu que miraven,
s’amagaven i esperaven en silenci…! El cor se li encongí, se li segaren les cames… Volgué cridar i
es deixondí.

Respirà amb esforç; però, cosa estranya, hauria dit que el somni continuava: la porta de la seva
cambra estava oberta de bat a bat i al llindar hi havia un home completament desconegut que l’
esguardava fixament.

Raskòlnikov no havia tingut temps encara d’obrir els ulls del tot, que els tornà a cloure tot d’una.
 Ajagut de cara al sostre, romania immòbil. «És que el somni continua o no?», pensà, i tornà a
alçar gairebé imperceptiblement les parpelles per tal de donar una llambregada al desconegut.
Aquest romania dret al mateix lloc i seguia guaitant-se’l. Tot d’una travessà precauciosament el
llindar, tancà silenciosament la porta, s’atansà a la taula i, després d’haver esperat un minut, s’
assegué sense fer soroll a la cadira que hi havia a la vora del sofà, sense esquitllar ni un moment
el seu esguard de Raskòlnikov. El capell, el posà a terra, al costat seu, recolzà les dues mans al
bastó i el mentó sobre les mans. Es veia que es disposava a esperar llargament. En la mesura en què
Raskòlnikov l’havia pogut observar d’esquitllentes, el desconegut era un home ja no jove, fornit,
amb una barba espessa rossa, gairebé blanca…

S’escolaren uns deu minuts. Hi havia encara claror però començava a fer-se tard. A la cambra
regnava un silenci complet. Ni de l’escala no venia cap mena de soroll. No se sentia més que el
brunzit d’una mosca que, bo i volant, havia topat amb el vidre de la finestra. A la fi, això
esdevingué insuportable: Raskòlnikov es redreçà i s’assegué al sofà.

—I bé, què voleu?

—Prou que ho sabia, que no dormíeu, que fingíeu —respongué d’una manera estranya el desconegut amb
un somrís tranquil—. Permeteu que em presenti: Arcadi Ivànovitx Svidrigàilov…





QUARTA PART





I


«És possible que segueixi somiant», tornà a pensar Raskòlnikov, bo i esguardant amb malfiança el
visitant inesperat.

—Svidrigàilov? Quina absurditat! És impossible! —proferí finalment en veu alta i no donant crèdit a
les seves orelles.

Pel que es veia, aquesta exclamació no sorprengué el visitant.

—He vingut a veure-us per dues raons; en primer lloc, desitjava coneixer-vos personalment, puix que
he sentit parlar de vós en els termes més falaguers, que esperonaven la meva curiositat; en segon
lloc, tinc l’esperança que no us refusareu a ajudar-me en una empresa que concerneix directament
els interessos de la vostra germana, Avdòtia Romànovna. Sol, sense recomanació, és possible que no
em deixés posar els peus a casa seva perquè està predisposada en contra meu; amb el vostre ajut,
però, compto, tot al contrari…

—Aneu ben errat de comptes —tallà Raskòlnikov.

—Elles van arribar ahir, veritat? Permeteu-me que us faci aquesta pregunta.

Raskòlnikov no respongué.

—Ahir, n’estic assabentat. Jo mateix vaig arribar abans-d’ahir. I bé, heus ací el que us diré a
propòsit de tot això, Rodion Romànovitx: considero sobrer justificar-me; però permeteu-me que us
pregunti: ¿què hi ha de particularment criminal de la meva part, és a dir, si hom jutja la cosa
sense prejudicis, raonant sanament?

Raskòlnikov seguia guaitant-lo en silenci.

—Em direu que a casa meva he perseguit una noia indefensa i que «l’he ofesa amb les meves proposicio
ns deshonroses». No és així? (Jo mateix surto al davant de l’acusació.) Considereu, però, que sóc
home, et nihil humanum…, en un mot, que sóc capaç de ser temptat i d’estimar (la qual cosa no depèn,
 naturalment, de la nostra voluntat) i aleshores tot s’explicarà de la manera més natural. Tota la
qüestió rau en el següent: sóc un monstre o bé una víctima? Certament, sóc una víctima. Vegeu: en
proposar a l’objecte de les meves preferències de fugir a Amèrica o a Suïssa amb mi, jo potser
obrava impulsat pels sentiments més respectuosos envers ella i no tenia altre pensament que de fer
la nostra comuna benaurança…! La raó és l’esclava de la passió; ben mirat, el més perjudicat era jo…

—No es tracta d’això ni de res que s’hi assembli —tallà Raskòlnikov amb repugnància—; senzillament,
tingueu raó o no en tingueu, sou fastigós i no desitjo conèixer-vos i us trec de casa. Fora d’ací!

Svidrigàilov esclafí el riure.

—Tanmateix…, tanmateix… no hi ha manera d’ensarronar-vos! —digué rient amb una extraordinària
franquesa—. Volia fer el maliciós, però no, aquest joc no us afecta pas.

—I en aquest moment proveu de fer el mateix.

—I bé, i què? I bé, i què? —repetí Svidrigàilov rient a cor què vols—. És la bonne guerre, com es
diu, i aquesta malícia és ben permesa…! Però m’heu interromput: de totes maneres, afirmo que sense
l’incident del jardí no hauria succeït res de desplaent. Marfa Petrovna…

—Diuen també que heu estat la causa de la mort de Marfa Petrovna. És així? —interrompé grollerament
Raskòlnikov.

—Ah, això ha arribat ja a les vostres orelles? Tanmateix, no té res de sorprenent… I bé, pel que
toca a la vostra pregunta, si voleu que us digui la veritat, no sé què dir-vos, tot i que la meva
consciència estigui ben tranquil·la. No us cregueu que jo temés res: totes les formalitats de
consuetud han estat acomplertes amb un ordre perfecte, amb una exactitud completa: l’enquesta
mèdica ha provat que la mort fou produïda per un atac d’apoplexia a conseqüència del bany pres
immediatament després d’un àpat abundós regat gairebé amb tota una ampolla de vi; l’enquesta no ha
pogut trobar res més. No; heus ací el que jo pensava durant algun temps, sobretot durant el viatge,
assegut al vagó: ¿és que no he contribuït a aquesta… malaurança, irritant moralment la meva muller
o d’una altra manera semblant? He arribat, però, a la conclusió que no podia ser així.

Raskòlnikov esclafí el riure.

—Bones ganes teniu d’inquietar-vos!

—De què rieu? Tingueu en compte que només vaig donar-li dues fuetades, les quals ni tan sols van
deixar rastre… Us prego que no em considereu com un cínic; sé perfectament que és innoble de la
meva part, etcètera, etcètera; sé també, però, que, ben mirat, aquest diguem-ne emportament meu no
desplaïa del tot a Marfa Petrovna. De la història amb la vostra germana, ja no en podia esprémer
res més. Marfa Petrovna, feia ja tres dies que es veia obligada a no moure’s de casa; no tenia cap
més motiu per a anar a vila, havia ja enutjat tothom amb la seva carta (¿n’heu sentit parlar, de la
lectura d’aquesta carta?). I tot d’una aquestes dues fuetades vénen com caigudes del cel! El primer
que va fer fou manar que preparessin el carruatge. No dic ja que, a les dones, en certes ocasions,
els agrada extraordinàriament que les ofenguin, malgrat la indignació aparent. Això s’escau amb
totes elles; l’home, en general, ama ser ofès; ¿no ho heu remarcat? Doncs bé, en les dones, aquesta
particularitat es manifesta d’una manera assenyalada. Fins es pot dir que només viuen d’això.

Hi hagué un moment en el qual Raskòlnikov havia pensat aixecar-se i anar-se’n i posar fi d’aquesta
manera a l’entrevista. Però una certa curiositat i fins i tot una mena de càlcul el retingueren.

—A vós us agrada pegar? —preguntà amb un aire distret.

—No, no massa —respongué tranquil·lament Svidrigàilov—. Amb Marfa Petrovna no ens barallàvem
gairebé mai. Vivíem en pau i ella estava sempre contenta de mi. Durant els set anys de la nostra
vida conjugal vaig fer ús del fuet només dues vegades (si deixem de banda un tercer cas, sigui dit
de pas, ben equívoc). La primera vegada fou dos mesos després del nostre casament bon punt arribats
al camp; la segona vegada, en l’ocasió que coneixeu. I vós us pensàveu ja que jo era un monstre, un
retrògrad, un partidari del servatge! He, he…! A propòsit, no us recordeu, Rodion Romànovitx, que,
uns quants anys enrere, aleshores que s’havia fet de moda una benefactora publicitat, hom cobrí d’
oprobi, davant tot el poble, per mitjà de la premsa, un noble (he oblidat el seu nom!) que ataconà
una alemanya al tren? Aleshores, aquell mateix any, si no vaig errat, es produí l’«Acte escandalós
del “segle”» (us en recordeu?, la lectura pública de les «nits egípcies». Oh, la negror d’aquells
ulls! On sou, on sou, hores daurades de la nostra joventut!) I bé, us diré la meva opinió: no sento
cap simpatia per l’individu que va ataconar l’alemanya, al contrari, sento per ell una profunda
antipatia, per la raó que… l’acte no en mereix cap, de simpatia. Tanmateix, no puc estar-me de
declarar que a vegades ensopegueu amb unes alemanyes que us exciten en tanta de manera que em
sembla que no hi ha ni un sol progressista que, en determinat moment, pugui respondre d’ell.
Aleshores ningú no va examinar la cosa des d’aquest punt de vista, l’únic humà, l’únic que sigui
just!

En haver dit això, Svidrigàilov, tot d’una, tornà a esclafir el riure. Raskòlnikov estava convençut
que aquest home tenia alguna decisió ferma i que era un peix que es portava l’oli.

—De segur que us heu passat alguns dies sense parlar amb ningú, veritat? —preguntà.

—Gairebé ho heu endevinat. ¿No és cert que us sorprèn que sigui un home d’un caràcter tan planer?

—No, el que em sorprèn és que l’hi trobeu massa, de planer.

—Per què la grolleria de les vostres preguntes no m’ha ofès? És per això? I bé…, per què ofendre’m?
Tal com m’heu preguntat us he respost —afegí amb una expressió de bonhomia sorprenent—. A dir la
veritat, no m’interesso gairebé per res d’una manera assenyalada, a fe de Déu… —prosseguí amb un
tarannà consirós—. Ara, sobretot, no m’ocupa res… Sou lliure de pensar, permeteu que us ho digui,
que cerco de guanyar-me la vostra indulgència, sobretot quan tinc un afer que interessa la vostra
germana, com us ho he declarat ja. Us ho dic, però, amb franquesa: m’avorreixo d’una manera
extraordinària! Principalment aquests tres dies darrers; per això he estat ben content de trobar-
vos… No us enutgeu, Rodion Romànovitx; vós, però, em sembleu molt estrany. Com vulgueu; tanmateix,
en vós hi ha quelcom d’extraordinari, i assenyaladament ara, això és, no exactament en aquest
instant, sinó ara en general. Bé, bé, deixem-ho córrer, no arrufeu les celles! No sóc pas tan
salvatge com us imagineu!

Raskòlnikov se’l mirà ombrívolament.

—Potser fins i tot no en teniu res, de salvatge —digué—. Més encara, em sembla que sou un home de
bona societat, o bé que, si més no, sabeu ser, si se’n presenta l’oportunitat, un home com cal.

—Veieu?, l’opinió dels altres no m’interessa gaire —respongué Svidrigàilov secament i amb un matís
de menyspreu i d’altivesa— i per això, i per què no ser un home groller quan és tan còmode portar
aquest vestit en un clima com el nostre… i… i assenyaladament quan un hi té una propensió natural? —
afegí rient altre cop.

—He sentit dir, tanmateix, que teniu moltes coneixences ací. Vós pertanyeu, si no vaig errat, a la
categoria de persones «no sense relacions», com hi ha el costum d’anomenar-les. Si és així, ¿quina
necessitat teniu de mi si no és per a un fi determinat?

—És cert, com heu dit, que tinc coneixences —féu Svidrigàilov sense respondre a la pregunta
principal—; durant aquests tres dies que rondo pels carrers n’he trobades més d’una; les he
reconegudes i em sembla que elles m’han reconegut també. Vaig vestit decentment i em consideren una
persona de posició; la reforma agrària no ens ha arruïnat: boscos i prats regats pel riu, no es
perd cap guany; tanmateix, no visito cap de les meves coneixences; abans m’eren ja insuportables;
sóc ací des d’abans-d’ahir i no m’he deixat veure enlloc… I afegiu encara a tot això la ciutat! Feu-
me la mercè de dir-me, com diables s’ha format aquesta ciutat? Una ciutat d’empleats i de tota mena
de seminaristes! Haig de reconèixer que quan vivia ací, set anys enrere, no m’adonava gairebé de
res… L’única cosa en què confio ara és l’anatomia, a fe de Déu!

—En quina anatomia?

—I referent a aquests clubs, aquests Dussaud, els vostres ballets, tots aquests progressos, serà
millor que es passin de la meva presència —prosseguí sense tornar a fer cabal de la pregunta—. A
més, bones ganes de ser tafurer!

—És que ho heu estat, de tafurer?

—Naturalment. Vuit anys enrere érem tota una colla; passàvem el temps d’aquesta manera; i, sabeu?,
tots eren persones de bones maneres, hi havia poetes, capitalistes… ¿Heu observat que, en general,
en la nostra societat russa, les persones de més bon to són les qui han estat gent de mala vida? És
al camp que m’he deixat anar. Tanmateix, en aquella època vaig anar a raure a la presó per culpa d’
un grec de Niegin al qual havia quedat a deure setanta mil rubles. És aleshores que féu la seva
aparició Marfa Petrovna, entrà en tractes amb el meu creditor i em rescatà mitjançant trenta mil
rubles. Ens unírem en matrimoni legítim i se m’emportà tot seguit al camp per tal d’entaforar-m’hi
com si fos un tresor. Ella tenia cinc anys més que jo. M’estimava molt. Durant set anys no em vaig
moure del poble on vivíem. I tingueu en compte que tota la vida ella havia guardat, a títol de
precaució en contra meu, la lletra de canvi que jo havia signat al meu creditor i que ella havia
fet rescatar per un altre de manera que, si m’hagués passat pel magí de revoltar-me, m’hauria fet
engarjolar. I que ho hauria fet! Les dones tenen contradiccions d’aquestes!

—I si no hagués existit el document, potser hauríeu tocat el dos?

—No sé com dir-vos-ho. Aquest document no em preocupava massa. No tenia la fal·lera d’anar enlloc,
i Marfa Petrovna, veient que m’avorria, em proposà dues vegades de fer un viatge a l’estranger.
Però què! Abans havia ja estat a l’estranger i cada vegada en tornava més fastiguejat. Hi contempleu
 la sortida del sol, la badia de Nàpols, el mar, però la tristesa no us abandona; i el pitjor de
tot és que aquesta tristesa us corprèn sense saber per què. No, s’està millor a casa; ací, si més
no, hom acusa de tot els altres i es justifica a si mateix. Ara me n’aniria potser amb una
expedició al pol nord, puix j’ai le vin mauvais, i el vi em repugna i, llevat del vi, ja no em
queda res més. Ho he provat tot. Diuen que diumenge, al jardí de Iussúpov, Berg s’alçarà en un
globus aerostàtic i que prendrà viatgers mitjançant una certa quantitat. És cert?

—És que voldríeu volar?

—Jo? No…, qui ho sap… —balbucejà Svidrigàilov, que semblava posar-se consirós.

«Quina mena d’home és, al capdavall?», pensà Raskòlnikov.

—No, el document no m’amoïnava —prosseguí Svidrigàilov pensívol—; si no me n’anava del poble on
vivíem era per la meva pròpia voluntat. Aviat farà un any que Marfa Petrovna, el dia del meu sant,
em va tornar el document, afegint-hi una suma important a títol de present. Ella tenia un capital. «
Ja veieu la confiança que us tinc, Arcadi Ivànovitx», em digué. No us ho creieu, que va expressar-
se així? Heu de saber que, els meus deures de propietari, els complia força bé; tot el districte em
coneixia. Em feia enviar llibres. A la primeria, Marfa Petrovna m’aprovava, però després temia que
no em fatigués massa de tant de llegir.

—Sembla que la trobeu a faltar molt, Marfa Petrovna, veritat?

—Jo? És possible. A propòsit, creieu en les aparicions?

—En quines aparicions?

—En les aparicions en el sentit corrent del mot.

—I vós, hi creieu?

—Sí i no, pour vous plaire…, és a dir, no és que no…

—Que en veieu?

Svidrigàilov se’l mirà d’una manera estranya.

—Marfa Petrovna em visita —proferí ell torçant la boca amb un somrís indefinible.

—Com és això, que us visita?

—Se m’ha presentat ja tres vegades. La primera vegada vaig veure-la el mateix dia de l’enterrament,
una hora després d’haver tornat del cementiri. Era a la vetlla del meu viatge. La segona vegada,
abans-d’ahir, durant el viatge, en llostrejar, a l’estació de Màlaia Vixera; la tercera vegada, fa
dues hores, a la cambra de la casa on estic estatjat. Jo era sol.

—Estàveu despert?

—Completament. Totes tres vegades la cosa s’ha produït estant despert. Es presenta, parla durant un
minut i se’n va per la porta, sempre per la porta. Diria que fins i tot se la sent caminar.

—Ja m’ho pensava, que, sense cap dubte, us havien de passar coses d’aquest gènere! —proferí tot d’
una Raskòlnikov, i al mateix moment s’esbalaí d’haver-ho dit. Estava molt agitat.

—En bona veritat? Us ho pensàveu? —preguntà Svidrigàilov sorprès—. És possible? No us ho deia, que
entre nosaltres dos hi ha quelcom de comú?

—No ho heu dit pas! —respongué, tallant, Raskòlnikov.

—No ho he dit?

—No!

—Em semblava haver-ho dit. Fa un moment, en entrar i veure que jèieu amb els ulls closos i fèieu l’
adormit, he pensat: «és aquell mateix!»

—«Aquell mateix», què voleu dir amb això? A què al·ludiu? —exclamà Raskòlnikov.

—A què? A dir la veritat, no ho sé… —balbucejà Svidrigàilov embarbussant-se i en un to de completa
sinceritat.

Durant un minut romangueren callats esguardant-se fixament.

—Tot això són nicieses! —exclamà Raskòlnikov amb recança—. Què us diu quan us ve a veure?

—Ella? Afigureu-vos, em parla només de les foteses més insignificants, i vegeu el que és l’home,
això m’enutja. La primera vegada que se’m presentà (jo, sabeu?, estava fatigat: les cerimònies
fúnebres amb l’ofici de difunts, el Rèquiem, el dinar; finalment vaig quedar-me sol al meu despatx,
i, bo i fumant un cigar, m’abandonava als meus pensaments), entrà per la porta: «Arcadi Ivànovitx —
que em diu—, avui, amb el tripijoc que heu tingut, us heu oblidat de donar corda al rellotge del
menjador.» En efecte, a aquest rellotge, durant tots els set anys, jo li donava corda cada setmana,
i, quan me n’oblidava, la meva dona sempre m’hi feia pensar. L’endemà em poso en camí cap a
Petersburg. A la matinada, en arribar en una estació, entro al bufet. Havia dormit malament, estava
tot capolat, tenia els ulls embotornats. Em faig servir una tassa de cafè. Tot d’una, què és el que
veig? Marfa Petrovna s’asseu a la meva vora amb un joc de cartes a la mà: «¿Voleu que us predigui,
Arcadi Ivànovitx, el que us passarà durant el viatge?» Haig de dir que, en això de tirar les cartes,
 hi tenia la mà trencada. Em reca molt de no haver-li deixat fer la seva. Esglaiat, vaig arrencar a
fugir. Ça com lla, però, en aquell moment la campana cridava els viatgers. Avui, després d’un dinar
detestable en un restaurant de tercer ordre i que em costava més de digerir que si fos una pedra, m’
estava assegut a la meva cambra bo i fumant un cigar quan, tot d’una, se’m torna a presentar Marfa
Petrovna, aquesta vegada tota empolainada, amb un vestit nou de seda verda amb un ròssec llarguíssim
: «Bona tarda, Arcadi Petròvitx! Què me’n dieu del meu vestit nou? Aniska no és pas capaç de fer-ne
un d’igual». (Anisba és una modista del nostre poble, una exserva que va fer l’aprenentatge a
Moscou, una mossa molt bufona.) Marfa Petrovna fa unes quantes passes amunt i avall davant meu.
Dono una llambregada al vestit, després me la miro cara a cara i li dic: «Bones ganes de venir a
veure’m, Marfa Petrovna, i de molestar-vos per dir-me semblants foteses!» «Ah, Déu meu, no hi ha
manera d’espaordir-te, amic meu!» Aleshores, per tal de fer-li la guitza, jo que li dic: «Marfa
Petrovna, vull casar-me.» «Sou ben lliure de fer-ho, Arcadi Ivànovitx; ara, que us fareu poc honor
casant-vos tot just enterrada la vostra esposa. I, encara que féssiu una bona elecció, tant vós com
ella sé ben bé que només us atrauríeu el menyspreu de la gent com cal». Després d’haver dit això,
se n’anà i vaig creure sentir el frec del ròssec. Oi que és estrafolari, això que us conto?

—I si no feu altra cosa que contar mentides? —remarcà Raskòlnikov.

—Mento molt rarament —respongué Svidrigàilov, consirós i com si no hagués remarcat la grolleria de
la pregunta.

—És que abans n’havíeu vistes, d’aparicions?

—Només una vegada en la meva vida, sis anys enrere. Jo tenia un criat que es deia Filka. Acabàvem d’
enterrar-lo. Per distracció, crido: «Filka, dóna’m la pipa.» I ell que entra i se’n va tot de dret
al prestatge on jo tenia els estris de fumar. «Es vol venjar de mi», vaig pensar, perquè abans de
la seva mort havíem tingut una agafada forta. «Com goses —li dic— presentar-te davant meu amb els
colzes foradats? Fora d’ací, brètol!» Va girar en rodó i no es presentà més. A Marfa Petrovna, no
li’n vaig dir res. Volia fer-li dir una missa, però després vaig repensar-me.

—Aneu a veure un metge.

—La vostra observació és sobrera; jo mateix ho veig, que estic malalt, encara que no sàpiga el que
tinc; a parer meu tinc cinc vegades més de salut que vós. El que us he preguntat no era si crèieu o
no en les aparicions, sinó si crèieu que n’hi ha, d’aparicions.

—No, ben cert que no ho crec! —exclamà àdhuc amb una mena de còlera Raskòlnikov.

—Què diuen ordinàriament? —balbucejà Svidrigàilov com parlant entre si, el cap una mica decantat i
mirant de costat—. La gent us diu: «Estàs malalt; per tant, les aparicions no són més que un
desvarieig.» No és pas raonar amb una lògica severa. Estic d’acord que les aparicions es presenten
només als malalts; això, però, demostra únicament que les aparicions es poden presentar solament
als malalts i no que no existeixin en si.

—Naturalment que no existeixen! —insistí Raskòlnikov, irritat.

—No? És el vostre parer? —prosseguí Svidrigàilov guaitant-lo perllongadament—. I si hom raona d’
aquesta manera, ajudeu-me!: «Les aparicions són, per dir-ho així, fragments d’altres mons, els seus
principis. L’home sa, naturalment, no té per què veure-les, puix que l’home sa és el que hi ha de
més terrenal, i, per tant, ha de viure la vida d’ací baix, per l’ordre. Tanmateix, així que es posa
malalt, així que es desguitarra l’ordre normal, terrenal, del seu organisme, es comença a manifestar
 la possibilitat d’un altre món, i com més malalt es va posant, més gran és el seu contacte amb l’
altre món, i en morir, hi entra de dret». Ja fa temps que m’he formulat la qüestió d’aquesta manera.
 Si creieu en la vida futura, podeu admetre aquest raonament.

—En la vida futura, no hi crec! —digué Raskòlnikov.

Svidrigàilov romania consirós.

—I si no hi hagués més que aranyes o altres coses semblants? —digué tot d’una.

«És boig», pensà Raskòlnikov.

—Nosaltres ens representem sempre l’eternitat com quelcom que és impossible de comprendre, com
quelcom d’immens, d’immens! Però, per què ha de ser forçosament immensa? ¿I si, tot d’un plegat,
resulta que no és més que una cambreta, una mena de bany dels que veiem als nostres pobles de pagès,
 tota ennegrida pel fum, amb aranyes a tots els racons; i això és tota l’eternitat? A vegades,
sabeu?, és així que me la imagino.

—És possible que no us en feu una idea més consoladora i més justa que tot això! —exclamà Raskòlniko
v amb una sensació de malestar.

—Més justa? Qui sap si aquest punt de mira és el més just? I, sabeu?, ho seria sense cap mena de
dubte si depengués de mi! —respongué Svidrigàilov amb un somrís indefinible.

Aquesta resposta estrafolària féu córrer un calfred per tots els membres de Raskòlnikov. Svidrigàilo
v alçà el cap, el guaità fixament i tot d’una esclafí el riure.

—És ben curiós —exclamà—, mitja hora enrere no ens havíem vist encara, ens consideràvem com a
enemics, tenim un afer a resoldre; hem deixat l’afer de banda i ens hem posat a filosofar! I bé, no
tenia raó quan deia que som dues plantes del mateix camp?

—Us ho prego, feu-me aquesta mercè —prosseguí Raskòlnikov irritat—, permeteu-me que us pregui que m’
expliqueu com més de pressa millor per què m’heu fet l’honor de la vostra visita…, i… i… porto
pressa, haig d’anar-me’n…

—Perfectament, perfectament. La vostra germana, Avdòtia Romànovna, ¿es casa amb el senyor Lugin,
Petr Petròvitx?

—¿No podríeu deixar de banda tota qüestió relacionada amb la meva germana i no pronunciar el seu
nom? No arribo a comprendre com teniu la gosadia de pronunciar-lo en la meva presència si efectivame
nt sou Svidrigàilov.

—Si he vingut per parlar-vos d’ella, com voleu que no l’anomeni?

—Està bé, parleu, però tot seguit!

—Estic segur que us heu format ja una opinió sobre aquest senyor Lugin, que és parent meu per la
part de la meva muller, si l’heu vist només sigui mitja hora o si alguna persona digna de fe us ha
parlat d’ell. No és pas el partit que convé a Avdòtia Romànovna. Al meu parer, Avdòtia Romànovna,
en aquest afer, se sacrifica amb tanta magnanimitat com desinterès, per…, per la seva família.
Després de tot el que he sentit dir de vós, em sembla que, per la vostra banda estaríeu ben content
si aquest casament es pogués desdir sense perjudici pels interessos. Ara que us he conegut
personalment, n’estic fins i tot convençut.

—Tot això, de la vostra part, és ben ingenu, perdoneu, volia dir ben desvergonvit.

—És a dir, amb això voleu significar que parlo amb fins interessats. Estigueu tranquil, Rodion
Romànovitx, si treballés pel meu compte, no parlaria tan obertament; no sóc pas tan totxo. A
propòsit d’això, us descobriré una singularitat psicològica. Fa un moment, en parlar-vos del meu
amor per Avdòtia Romànovna, el justificava dient-vos que havia estat jo mateix una víctima. Doncs
bé, sapigueu que ara no sento cap amor, la qual cosa em produeix estranyesa, puix que realment els
meus sentiments eren sincers…

—Era un caprici d’home desvagat i crapulós —interrompé Raskòlnikov.

—En efecte, sóc un home desvagat i corromput. Tanmateix, la vostra germana té tants mèrits que fins
pot produir impressió a un home com jo. Però tot això no era més que foc d’encenalls, com jo mateix
ara me n’he adonat.

—I fa temps que us n’heu adonat?

—Ho havia començat ja a notar abans; me’n vaig convèncer, però, definitivament, abans-d’ahir,
gairebé al mateix moment de la meva arribada a Petersburg. A Moscou m’imaginava encara que volia
obtenir la mà d’Avdòtia Romànovna i presentar-me com a rival de Lugin.

—Perdoneu que us interrompi, però us prego de ser més breu i de passar immediatament a l’objecte de
la vostra visita. Porto pressa, me n’haig d’anar…

—Amb molt de gust. En arribar aquí, i havent decidit emprendre cert… viatge, voldria abans arranjar
diversos afers. Els meus infants han quedat a casa la seva tia; són rics; no tenen cap necessitat
de mi. A més, és que tinc res de pare! Per a mi no m’he reservat més que la suma de la qual em va
fer present un any enrere Marfa Petrovna. En tinc ben bé prou. Perdoneu, vaig tot seguit al gra.
Abans d’emprendre el meu viatge, que potser al cap i a la fi no es farà, vull acabar amb el senyor
Lugin. No és que li tingui molta tírria, però ell ha estat la causa de la meva darrera picabaralla
amb Marfa Petrovna, en assabentar-me que era ella la qui havia engiponat aquest casament. El que
ara desitjo és tenir una entrevista amb Avdòtia Romànovna, per la vostra mitjanceria i, si us
sembla, en la vostra presència, per tal de fer-li veure que del matrimoni amb el senyor Lugin no li’
n resultarà el més mínim avantatge, sinó, segurament, un perjudici evident. Després, li pregaria
que em perdonés tots els enuigs que li he causat i li demanaria que em permetés proposar-li deu mil
rubles i d’aquesta manera facilitar la ruptura amb el senyor Lugin, ruptura contra la qual ella no
tindria res a dir si en veiés la possibilitat.

—Però sou boig, positivament, sou boig! —exclamà Raskòlnikov, més aviat sorprès que enfurismat.

—Ja m’ho pensava, que cridaríeu; però, en primer lloc, tot i que no sigui ric, puc disposar d’
aquests deu mil rubles, és a dir, que no en tinc absolutament cap necessitat. Si Avdòtia Romànovna
no els accepta, Déu sap de quina manera estúpida els malgastaré. En segon lloc, la meva consciència
està completament tranquil·la; la meva proposta està exempta de tot càlcul. Tant me fa que ho
cregueu com no, l’esdevenidor us ho provarà tant a vós com a Avdòtia Romànovna. Tot consisteix que
jo, en efecte, he causat certs enuigs a la vostra honorada germana i que, sincerament penedit,
desitjo de tot cor no pas reparar per mitjà d’una compensació pecuniària els enuigs que li he
causat, sinó retre-li un servei perquè no diguin que el meu privilegi consisteix exclusivament a
perjudicar-la. Si en la meva proposta hi hagués encara que fos la milionèsima part de càlcul
interessat, no em limitaria a oferir-li solament deu mil rubles, quan cinc setmanes enrere li n’
oferia més. Llevat d’això, és possible que ben aviat em casi amb una joveneta, i, per tant, tota
sospita de seducció d’Avdòtia Romànovna cau per la seva pròpia base. A fi de comptes, casant-se amb
el senyor Lugin, Avdòtia Romànovna rebrà els mateixos diners, amb la sola diferència que els rebrà
d’un altre costat… No us enutgeu, Rodion Romànovitx, jutgeu amb calma i sang freda…

Svidrigàilov havia pronunciat ell mateix aquestes paraules amb una calma i una sang freda extraordin
àries.

—Us prego d’acabar —digué Raskòlnikov—. Fet i fet, tot això és d’una insolència imperdonable.

—No és pas veritat. Després d’això, l’home només pot fer mal al seu proïsme en aquest món i, pel
contrari, no té dret a fer ni una engruna de bé per causa de conveniències socials buides. És una
absurditat. Per exemple, si em morís i llegués per testament aquesta suma a la vostra germana,
aleshores potser també la refusaria?

—És ben possible.

—No en parlem més. No ho voleu? Que es faci la vostra voluntat. Tanmateix, deu mil rubles són una
bona poma per a la set. De tota manera, us prego de transmetre a Avdòtia Romànovna el que us he dit.

—No, no ho faré pas.

—En aquest cas, Rodion Romànovitx, em veuré precisat a espavilar-me per tal d’obtenir personalment
una entrevista amb ella i, per tant, a molestar-la.

—I si li ho transmeto, aleshores no fareu res per veure-la personalment?

—De veritat, no sé què dir-vos. Em plauria molt de veure-la una vegada.

—No hi compteu pas.

—És ben de doldre. Permeteu que us digui que no em coneixeu. Potser s’establiran relacions més
amicals entre nosaltres.

—Ho creieu?

—I per què no? —digué Svidrigàilov somrient; s’aixecà i prengué el barret—. No és que tingui moltes
ganes de molestar-vos, en venir ací no confiava molt… tot i que la vostra fisonomia aquest matí m’
ha impressionat…

—On m’heu vist aquest matí? —preguntà Raskòlnikov amb inquietud.

—Us he vist per atzar… Segueixo creient que entre nosaltres dos hi ha alguna cosa de comú… No us
desassossegueu, però, sóc fàcil de suportar… Amb els tafurers vam viure sempre en pau; no vaig
enutjar mai el príncep Svirbei, el meu parent llunyà; en retre visita a la senyora Prilúkova fins i
tot sabia escriure quatre mots sobre la Madona, de Rafael, en el seu àlbum; he viscut set anys amb
Marfa Petrovna sense moure’m del poble, i en altres temps passava les nits a la casa de Viasemski a
la plaça del Fenc i potser m’alçaré amb Berg en el seu globus…

—Està bé, està bé. Permeteu-me que us pregunti si penseu emprendre el vostre viatge aviat.

—Quin viatge?

—Aquell del qual em parlàveu vós mateix fa poc.

—El viatge? Ah, sí!, en efecte, us n’he parlat… Oh, és una qüestió ben vasta…! Si sabéssiu,
tanmateix, el que em pregunteu! —afegí amb un riure sec—. Potser en lloc d’emprendre aquest viatge
em casaré. M’estan arranjant el casament.

—Ací?

—Sí.

—Ben mirat no heu perdut pas el temps.

—De tota manera, tinc un viu desig de veure Avdòtia Romànovna. Us prego seriosament d’ajudar-me… Bé,
 a reveure! Ah, sí! Me n’oblidava! Digueu a la vostra germana, Rodion Romànovitx, que, en el seu
testament, Marfa Petrovna li ha llegat tres mil rubles. És la pura veritat. Marfa Petrovna prengué
les seves disposicions testamentàries, en presència meva, una setmana abans de la seva mort. D’aquí
a dues o tres setmanes Avdòtia Romànovna podrà rebre aquests diners.

—Dieu la veritat?

—Si. Digueu-li-ho. Al vostre servei. Estic estatjat molt prop de casa vostra.

En sortir, Svidrigàilov es topà a la porta amb Rasumikhin.





II


Eren ja prop de les vuit; Raskòlnikov i Rasumikhin sortiren tot seguit per tal d’arribar a casa de
Bakalèiev primer que Lugin.

—I bé, qui era aquest que sortia de casa teva? —preguntà Rasumikkin bon punt arribaren al carrer.

—És Svidrigàilov, aquell propietari a la casa del qual fou ultratjada la meva germana quan hi vivia
com a institutriu. A conseqüència de la persecució amorosa de què era objecte per part d’ell va
haver-se’n d’anar. La muller de Svidrigàilov, Marfa Petrovna, la va treure de casa. Més tard,
aquesta mateixa Marfa Petrovna demanà perdó a Dúnia, i ara s’ha mort sobtadament. És d’ella que la
mare parlava avui. No sé per què, aquest home em fa molta por. Ha vingut a Petersburg immediatament
després de l’enterrament de la seva muller. És molt estrany i té una decisió ferma que ignoro…
Diria que sap quelcom. Cal defensar Dúnia contra d’ell… Ve’t aquí el que volia dir-te, em sents?

—Defensar-la? ¿Què pot fer contra Avdòtia Romànovna? Et regracio, Ròdia, d’haver-m’ho dit… La
defensarem, la defensarem…! On viu?

—No ho sé.

—Per què no li ho has preguntat? És de doldre. Però no hi fa res, el trobaré!

—L’has vist? —preguntà Raskòlnikov després d’un breu silenci.

—Sí, m’hi he fixat, m’hi he fixat d’una manera ben precisa.

—N’estàs segur? L’has vist ben bé? —insistí Raskòlnikov.

—Sí, me’n recordo; el reconeixeria entre mil; tinc una bona memòria visual.

Callaren de bell nou.

—Hm…!, saps…? —balbucejà Raskòlnikov—, em sembla… que pot ser una fantasia.

—Què vols dir? No et comprenc ben bé del tot.

—Tots vosaltres dieu —prosseguí Raskòlnikov amb un somrís que era més aviat una ganyota— que sóc
boig; i bé, adés em semblava que, en efecte, potser ho sóc, de boig, i que no he vist més que un
espectre.

—Per què dius això?

—Qui sap? Potser ho sóc, de boig, i tots els esdeveniments d’aquests dies s’han produït únicament
en la meva imaginació.

—Ah, Ròdia, altra vegada t’han torbat l’esperit…! Però, què t’ha dit?, per què ha vingut?

Raskòlnikov no respongué. Rasumikhin reflexionà un instant.

—I bé, permet-me que et relati com he ocupat el meu temps —començà Rasumikhin—. He vingut a casa
teva i dormies. Després hem dinat i, acabat de dinar, he anat a veure Porfiri. Zamètov encara era
allí. Jo volia començar i no he tret cap a res. De cap de les maneres no reeixia a plantejar la
cosa com cal. Diria que no comprenen res i que no poden comprendre; sembla, però, que no se n’
adonen. M’he emportat Porfiri prop de la finestra, m’he posat a parlar-li, però tampoc no he
reeixit: jo miro d’un costat i ell d’un altre. A fi de comptes, li he atansat el puny a la cara i
li he dit que el desfaria d’un mastegot, com a parent que m’és, ell no feia més que mirar-me.
Aleshores l’he engegat al botavant i me n’he anat. Ve-t’ho ací tot. És ben estúpid tot això. A
Zamètov, no li he dit ni una paraula. Jo em feia retret del meu capteniment idiota quan, en
davallar l’escala, una reflexió que m’ha vingut tot d’una m’ha consolat; al cap i a la fi, és que
val la pena que ens ho prenguem tan a la valenta? Evidentment, si t’amenacés algun perill, ja fóra
una altra cosa. Però de què has de tenir por? Tu no ets culpable i per això te’n pots ben riure d’
ells. Més tard ens mofarem d’ells i jo, al teu lloc, els mistificaria. Afigura’t si se’n sentirien,
d’avergonyits, després! No en facis cabal! Després, els podrem donar un bon mastegot i, per ara i
tant, el millor que podem fer és riure’ns-en!

—Ben mirat, tens raó! —respongué Raskòlnikov.

«I què diràs demà?», pensà. Cosa estranya, fins aleshores no se li havia acudit de preguntar-se: «I
què pensarà Rasumikhin quan ho sàpiga?» En venir-li aquesta idea, Raskòlnikov l’esguardà fixament.
El relat de la visita a Porfiri que li havia fet Rasumikhin l’interessava molt poc: altres coses l’
interessaven en aquell moment…!

Al passadís es toparen amb Lugin, el qual, bé que arribat a les vuit en punt, havia perdut uns
moments cercant la cambra, de manera que entraren tots tres junts, sense, però, mirar-se ni saludar-
se. Els joves passaren al davant, i Petr Petròvitx, sempre observador fidel de les bones formes, s’
entretingué una mica al rebedor per tal de treure’s l’abric. Pulkhèria Alexàndrovna sortí immediatam
ent a rebre’l al llindar. Dúnia i el seu germà se saludaren.

Petr Petròvitx entrà, i força amablement, encara que amb una gravetat reforçada, saludà les dames.
Es veia, però, que estava una mica desconcertat. Pulkhèria Alexàndrovna, també bon xic confusa, s’
apressà a fer seure tothom a taula, damunt la qual bullia el samovar. Dúnia i Lugin s’assegueren un
enfront de l’altre als dos extrems de la taula. Rasumikhin i Raskòlnikov s’assegueren enfront de
Pulkhèria Alexàndrovna, el primer al costat de Lugin, el segon al costat de la seva germana.

Hi hagué un instant de silenci. Petr Petròvitx es tragué lentament de la butxaca un mocador de
batista que difongué per la cambra una flaire de perfums, i es mocà tot això amb l’aire d’un home
que, tot i benvolent, es considerà una mica ferit en la seva dignitat i està fermament decidit a
demanar explicacions. Al rebedor li havia vingut el pensament de no treure’s l’abric i d’anar-se’n
i, així, castigar, d’una manera severa i sensible, les dues dames. Tanmateix no s’hi decidí, perquè
era un home al qual no agradaven les situacions poc clares i, en aquella avinentesa, hi havia
quelcom que calia aclarir: si hom havia infringit d’una manera tan evident l’ordre donada per ell,
devia haver-hi una raó, i, per això, era millor d’antuvi, aclarir la cosa; sempre hi hauria temps
de castigar.

—Espero que heu fet un bon viatge —digué adreçant-se, per guardar les formes, a Pulkhèria Alexàndrov
na.

—Sí, gràcies a Déu, Petr Petròvitx.

—Em fa molt content de saber-ho. I Avdòtia Romànovna tampoc no està fatigada?

—Jo sóc jove i forta i no em fatigo, per a la mare però, el viatge ha estat molt pesat —respongué
Dúnia.

—Què voleu fer-hi?, els nostres camins nacionals són molt llargs. La nostra «mare Rússia» (com és
costum de dir) és ben gran… Malgrat els meus desigs, ahir no vaig poder de cap de les maneres anar
a rebre-us. Vull esperar, però, que no us heu trobat massa desemparades…

—Oh, perdoneu, Petr Petròvitx, ens vam trobar en una situació ben difícil —s’apressà a dir
Pulkhèria Alexàndrovna amb una entonació particular— i si Déu no ens hagués enviat ahir Dmitri
Prokòvitx (car és ben bé Déu, jo crec, que ens el va enviar), no sé pas el que hauria estat de
nosaltres Heu-vos-el aquí, Dmitri Prokòvitx Rasumikhin —afegí presentant-lo a Lugin.

—Però si el conec, vaig tenir el plaer… ahir —balbucejà Lugin mirant-se Rasumikhin de biaix i amb
malvolença; després arrufà les celles i callà.

Petr Petròvitx pertanyia a aquesta categoria de persones, extraordinàriament amables en societat,
però que, sota la influència de la més petita contrarietat, perden tot seguit els recursos i
esdevenen més semblants a sacs de farina que a cavallers eixorivits en una societat animada per
ells. Regnà novament el silenci. Raskòlnikov guardava un mutisme obstinat. Avdòtia Romànovna
considerava que no havia arribat el moment propici perquè ella rompés el silenci. Rasumikhin no
tenia res a dir. Pulkhèria Alexàndrovna es veié, doncs, forçada a reprendre la conversa.

—Marfa Petrovna s’ha mort, n’heu sentit parlar? —començà ella recorrent al seu recurs suprem.

—Ja ho crec, que n’he sentit parlar. Me’n vaig assabentar tot seguit i us puc fins i tot comunicar
que Arcadi Ivànovitx Svidrigàilov, tot just enterrada la seva muller, prengué apressadament el tren
cap a Petersburg. Ho sé de bona font.

—A Petersburg? Aquí? —preguntà alarmada Dúnetxka pegant llambregada a la seva mare.

—Sí, i, naturalment, no sense un objecte precís, si es té en compte la precipitació del seu viatge
i, en general, les circumstàncies precedents.

—Senyor! ¿És possible que ni aquí no deixi Dúnetxka en pau? —exclamà Pulkhèria Alexàndrovna.

—Em sembla que no teniu per què desassossegar-vos, ni vós ni Avdòtia Romànovna, si, naturalment, no
teniu cap desig d’entrar en relacions de cap mena amb ell. Per la part que em toca, no dormo i no
tardaré a saber on està estatjat…

—Ah, Petr Petròvitx, no us podeu afigurar com m’heu espantat! —prosseguí Pulkhèria Alexàndrovna—.
Només l’he vist dues vegades i m’ha produït una impressió terrible, terrible! Estic convençuda que
ell fou la causa de la mort de Marfa Petrovna.

—No es pot pas fer aquesta conclusió. Tinc dades precises. No nego que, per la influència moral de
l’ofensa infligida, hagi pogut precipitar el curs natural de les coses. Pel que es refereix, però,
a la conducta i, en general, a la característica moral del personatge, estic d’acord amb vós. No sé
si ara és ric i el que Marfa Petrovna li ha deixat; me n’assabentaré dintre poc. El que és segur és
que, per pocs recursos pecuniaris que tingui, ací a Petersburg reprendrà tot seguit la seva mala
vida d’abans. És l’home més depravat, més enfonsat en els vicis que pugui existir! Tinc motius prou
fonamentats per a suposar que Marfa Petrovna, que vuit anys enrere tingué la desgràcia d’enamorar-
se d’ell i de pagar-li els deutes, li ha estat útil fins i tot en un altre aspecte: al preu de
gestions i de sacrificis ella reeixí a ofegar en els seus començaments un afer criminal, un crim
comès en condicions assenyaladament esfereïdores i, per dir-ho així, fantàstiques, a conseqüència
del qual podien enviar-lo a passejar-se per Sibèria. Ja veieu quina mena d’home és aquest, si voleu
saber-ho.

—Ah, Déu meu! —exclamà Pulkhèria Alexàndrovna.

Raskòlnikov escoltava atentament.

—És cert que parleu basant-vos en informacions fidedignes? —preguntà Dúnia en un to sever.

—Em limito a repetir el que la difunta Marfa Petrovna va contar-me en secret. Cal remarcar que, des
del punt de mira jurídic, l’afer és molt obscur. En aquella època vivia aquí (i sembla que segueix
vivint-hi) una certa Resslich, una estrangera que prestava petites sumes a usura i s’ocupava d’
altres negocis. De feia molt temps, el senyor Svidrigàilov mantenia relacions extremament íntimes i
misterioses amb aquesta Resslich. Vivia amb ella una parenta llunyana, una neboda, si no vaig errat,
 una noia de catorze o quinze anys, sord-muda. La Resslich la detestava, li feia suar amargament
cada tros de pa i l’apallissava de la manera més inhumana. Un dia van trobar-la penjada a la golfa.
L’enquesta habitual arribà a la conclusió que es tractava d’un suïcidi; temps després, però, algú
denuncià a la policia que la pobra criatura havia estat… ignominiosament ultratjada per Svidrigàilov
. A dir la veritat, tot això era emboirat, la denúncia pervenia d’una altra alemanya, de mala
conducta notòria i que no era digna de gaire crèdit; en una paraula, gràcies als esforços i als
diners de Marfa Petrovna, no es donà curs a la denúncia. La cosa no passà d’un rumor; això sí, la
brama corria de boca en boca. Quan éreu a casa seva; Avdòtia Romànovna, vau sens dubte sentir
parlar, igualment, de la història del seu criat Filip, que morí, sis anys enrere, quan existia
encara el servatge, a conseqüència dels mals tractes de Svidrigàilov.

—Vaig sentir dir, al contrari, que aquest Filip s’havia penjat.

—Perfectament, però es va veure aculat a donar-se la mort per les brutalitats incessants i les
vexacions sistemàtiques del senyor Svidrigàilov.

—Jo, això, no ho sé —respongué secament Dúnia—, l’únic que he sentit contar a propòsit d’això és
una estranya història, segons la qual aquest Filip era un hipocondríac, una mena de filòsof casolà;
la gent deia que la lectura li havia pertorbat l’esperit i que si es penjà fou més aviat per
escapar a les mofes del senyor Svidrigàilov que als seus cops. Quan jo era a casa seva, el vaig
veure sempre tractar humanament els seus servidors els quals fins i tot l’estimaven, tot i que,
efectivament, l’inculpessin de la mort de Filip.

—Ja veig Avdòtia Romànovna, que teniu una certa tendència a justificar-lo —remarcà Lugin torçant la
boca i amb un somrís equívoc—. En efecte, és un home astuciós i seductor amb les dames; Marfa
Petrovna, que acaba de morir en circumstàncies tan estranyes, n’és un exemple lamentable. L’únic
que m’he proposat ha estat advertir-vos a vós i a la vostra mamà, en previsió de les noves
temptatives que, sense cap mena de dubte, emprendrà. Personalment, estic fermament convençut que
aquest home anirà a raure a la presó per deutes. Marfa Petrovna no havia tingut mai el propòsit de
deixar-li una part seriosa de la seva fortuna, car pensava en els seus fills i si li ha deixat
alguna cosa és segurament el més necessari, el qual, en un home com ell, no durarà pas més d’un any.

—Petr Petròvitx, us ho prego —digué Dúnia—, no en parleu més, del senyor Svidrigàilov; això m’és
desagradable.

—Fa un moment que m’ha vingut a veure —digué tot d’una Raskòlnikov, el qual no havia dit fins
aleshores ni un mot.

Tots es giraren cap a ell amb exclamacions de sorpresa. Àdhuc Petr Petròvitx es mostrà desassossegat
.

—Fa una hora i mitja, quan jo dormia, entrà, em despertà i es féu la seva pròpia presentació —
prosseguí Raskòlnikov—. Es mostrà molt desimbolt i joiós, i confia completament que s’establiran
relacions estretes entre ell i jo. Entre altres coses, sol·licita vivament una entrevista amb tu,
Dúnia, i m’ha pregat de servir de mitjancer. Té una proposta a fer-te i m’ha comunicat en què
consisteix. Això de banda, m’ha assegurat positivament que Marfa Petrovna, vuit dies abans de la
seva mort, t’havia llegat per testament tres mil rubles, i que pots rebre aquests diners dins un
termini molt breu.

—Déu sia lloat! —exclamà Pulkhèria Alexàndrovna i es persignà—. Prega per ella, Dúnia, prega per
ella.

—El fet és cert —no es pogué estar de dir Lugin.

—I bé, i què més? —preguntà vivament Dúnia.

—Després digué que ell no és ric i que totes les seves propietats passen als seus fills, els quals
són actualment a casa la seva tia. M’ha dit també que està estatjat prop de casa meva; on, no ho sé,
 no li ho he preguntat…

—Però què és el que vol proposar a Dúnetxka? —preguntà inquieta Pulkhèria Alexàndrovna—. T’ho ha
dit?

—Sí.

—I bé…

—Ho diré més tard.

Raskòlnikov callà i es posà a beure el seu vas de te.

Petr Petròvitx es tragué el rellotge de la butxaca i se’l mirà.

—Un afer urgent m’obliga a deixar-vos, i, així, no faré nosa —afegí amb un aire una mica picat, i s’
aixecà de la cadira.

—Quedeu-vos, Petr Petròvitx —digué Dúnia—; teníeu el propòsit de dedicar-nos tot el vespre. D’altra
banda, vós mateix heu escrit que desitjàveu tenir una explicació amb la mamà.

—És veritat, Avdòtia Romànovna —respongué picat Petr Petròvitx tornant a mig asseure’s, bo i
guardant el capell a la mà—, en efecte, desitjava tenir una explicació amb vós i amb la vostra molt
honorada mare sobre alguns punts extremament importants. Però com que el vostre germà no pot
explicar-se davant meu sobre certes propostes del senyor Svidrigàilov, jo tampoc no desitjo i no
puc explicar-me… davant d’altres… sobre alguns punts molt, molt importants. Oi més, no s’ha tingut
en compte el desig que he expressat en els termes més formals…

Petr Petròvitx, ofès i imponent, callà.

—El vostre prec que el germà no assistís a la nostra entrevista, únicament a instàncies meves no ha
estat satisfet —digué Dúnia—. Vós ens heu escrit que el meu germà us havia ofès; cal aclarir la
cosa tot seguit i que us reconcilieu. I si Ròdia realment us ha ofès, «haurà de demanar» que l’
excuseu.

Petr Petròvitx se sentí menys que mai disposat a fer confessions.

—Hi ha certes injúries, Avdòtia Romànovna, que no poden ser oblidades per més bona voluntat que un
tingui. En tot hi ha un límit que és perillós d’ultrapassar, ja que, després d’haver-lo ultrapassat,
 és impossible tornar-se’n enrere.

—No és pas d’això que us parlava, Petr Petròvitx —interrompé Dúnia amb certa impaciència—. Feu-vos
càrrec que tot el nostre esdevenidor depèn ara que tot això es pugui o no aclarir i arranjar com
més de pressa millor. Haig de dir-vos sense equívocs que no puc mirar-me la cosa altrament i que,
si m’estimeu una engruna, avui s’ha de posar fi a aquest malentès per difícil que sigui. Us
repeteixo que, si el meu germà és culpable, us demanarà que l’excuseu.

—Em sorprèn que poseu la qüestió d’aquesta manera, Avdòtia Romànovna —digué Lugin amb una irritació
creixent—. Puc estimar-vos i apreciar tot el que valeu i, alhora, puc no estimar, ni molt menys,
algú dels vostres. En pretendre la benaurança d’obtenir la vostra mà no puc prendre a la vegada
sobre meu obligacions que no concorden amb…

—Ah, deixeu de banda la vostra susceptibilitat, Petr Petròvitx —interrompé Dúnia vivament—, i
sigueu l’home intel·ligent i noble que us he considerat sempre i que us vull considerar. Us he fet
una gran promesa; sóc la vostra futura muller; refieu-vos de mi en aquest afer i creieu que sóc
capaç de jutjar amb imparcialitat. El paper d’àrbitre que m’atribueixo és una sorpresa igualment
per al meu germà que per a vós. Quan avui, després de la vostra carta, l’he pregat de venir a la
nostra entrevista, no li he comunicat els meus propòsits. Feu-vos càrrec que, si no us reconcilieu,
em veuré obligada a triar entre vosaltres dos: o vós o ell. D’aquesta manera està plantejada la
qüestió de la part de tots dos. No puc i no haig d’equivocar-me en la meva elecció. Per vós haig de
rompre amb el meu germà, pel meu germà haig de rompre amb vós. Ara vull i puc saber d’una manera
certa si Ròdia és per a mi un germà i si vós podeu ser un marit que m’estima i aprecia.

—Avdòtia Romànovna —proferí Lugin vexat—, les vostres paraules es presten a interpretacions massa
diverses, diré més, les trobo fins i tot ofensives si es té en compte la situació que tinc l’honor
d’ocupar pel que respecta a vós. Sense parlar ja del que té d’estrany i ofensiu per a mi el fet que
em col·loqueu en un mateix peu d’igualtat amb… un jove insolent, amb això que acabeu de dir
accepteu la possibilitat de tornar enrere la paraula que m’heu donat. Vós dieu: «o vós o ell», és a
dir, amb això em demostreu quant poc significo per vós… Jo, això, no puc acceptar-ho tenint en
compte les relacions i… les obligacions que existeixen entre nosaltres.

—Com! —exclamà Dúnia tota encesa—. Poso el vostre interès al costat de tot el que fins ara ha estat
per mi més car en la vida, d’allò que era tota la meva vida, i vós us planyeu que no us apreciï a
bastament!

Raskòlnikov somreia, en silenci, càusticament, Rasumikhin estava tot trasbalsat; la resposta de
Dúnia no calmà, però, Lugin, al contrari, a cada paraula d’ella esdevenia més puntós i intractable.
Es diria que hi trobava una delectança.

—L’amor envers el futur company de la vida, envers el marit, ha de passar al damunt de l’amor al
germà —declarà sentenciosament—, i, pres pel costat que es vulgui, no puc ser considerat en un
mateix peu d’igualtat… Tot i que hagi dit abans que no podia i no volia explicar-me en presència
del vostre germà respecte a l’objecte cabdal de la meva visita, ara vull, tanmateix, adreçar-me a
la vostra honorada mare per tal d’aclarir un punt d’allò més important per mi. El vostre fill —
digué adreçant-se a Pulkhèria Alexàndrovna—, ahir, en presència del senyor Rassudkin (o…, és així
com us dieu?, perdoneu, he oblidat el vostre nom —digué a Rasumikhin amablement—), m’ofengué
alterant un pensament que vaig comunicar-vos durant una conversa particular, aleshores que prenia
el cafè a casa vostra. Jo havia dit que, a parer meu, casar-me amb una noia pobra, que hagi sofert
ja les amargors de la vida, és més avantatjós, des del punt de vista matrimonial, que casar-me amb
una persona que hagi viscut sense que li manqués res, puix que això ofereix majors garanties morals.
 El vostre fill exagerà fins a l’absurditat, amb propòsit deliberat, el sentit d’aquestes paraules,
inculpant-me d’intencions odioses i fundant-se, per a fer-ho, em sembla, en la vostra pròpia
correspondència. Em consideraré feliç, Pulkhèria Alexàndrovna, si us és possible, de convèncer-me
del contrari i, d’aquesta manera, tranquil·litzar-me. Digueu-me, doncs, en quins termes vau
transmetre les meves paraules en la vostra carta a Rodion Romànovitx?

—No me’n recordo —respongué Pulkhèria Alexàndrovna una mica desconcertada—, vaig transmetre-les tal
com jo vaig comprendre-les. No sé com us les va reproduir Ròdia… Potser exagerava.

—Sense que vós l’inspiréssiu, no podia exagerar.

—Petr Petròvitx —proferí Pulkhèria Alexàndrovna amb dignitat—, la prova que tant jo com Dúnia no
ens vam prendre les vostres paraules massa malament és que som aquí.

—Molt bé, mamà! —aprovà Dúnia.

—Per tant, sóc jo el culpable! —digué Lugin ofès.

—Veieu, Petr Petròvitx?, acuseu sempre Rodion i vós mateix, en la vostra darrera carta, escriviu a
propòsit d’ell coses que no responen a la veritat —afegí Pulkhèria Alexàndrovna animant-se.

—No em recordo que hagi escrit res que no sigui cert.

—Heu escrit —proferí Raskòlnikov en un to aspre sense girar-se devers Lugin— que ahir vaig donar
diners no a la vídua d’un home esclafat per un cotxe, com fou en realitat, sinó a la seva filla (la
qual vaig veure ahir per primera vegada). Vau escriure això per tal de fer-me barallar amb la
família i, amb aquest fi, hi heu afegit unes paraules innobles sobre un noia que no coneixeu. Tot
això no és altra cosa que una baixa difamació.

—Perdoneu, senyor meu —respongué Lugin tremolant de ràbia—, si en la meva carta m’he estès sobre
els vostres actes i qualitats ha estat només per tal d’executar el prec de la vostra germana i de
la vostra mare que els digués com us havia trobat i la impressió que m’havíeu produït. Pel que
respecta a la meva carta, us invito a trobar-hi una sola ratlla que no sigui justa. ¿És veritat o
no que heu despès els diners i que en la família de què es tracta, encara que malaurada, hi ha
persones d’una honorabilitat dubtosa?

—A parer meu, amb tota la vostra honorabilitat, no valeu ni el dit xic d’aquesta noia malaurada a
la qual tireu pedres.

—Per tant, ¿us decidiríeu a introduir-la en la societat de la vostra mare i de la vostra germana?

—Ja ho he fet, si voleu saber-ho. Avui l’he invitada a seure al costat de la mare i de Dúnia.

—Ròdia! —exclamà Pulkhèria Alexàndrovna.

Dúnia s’enrojolà. Rasumikhin arrufà les celles. Lugin somrigué sarcàsticament i amb menyspreu.

—Vós mateixa podeu jutjar, Avdòtia Romànovna —digué—, si l’acord és possible. Ara espero que l’afer
es pot donar per acabat i aclarit. Em retiro per tal de no ser una nosa per a la vostra reunió
familiar i la comunicació dels vostres secrets —s’aixecà de la cadira i abastà el barret—. En
sortir, però, em prenc la gosadia de fer remarcar que d’ara endavant espero que m’evitareu
encontres i, per dir-ho així, compromisos com aquests. És a vós, assenyaladament, molt honorada
Pulkhèria Alexàndrovna, que faig aquesta demanda, sobretot quan la meva carta era adreçada a vós i
a ningú més.

—Petr Petròvitx, és que us creieu poder disposar ja completament de nosaltres al vostre albir? —
digué Pulkhèria Alexàndrovna ofesa—. Dúnia us ha explicat ja el motiu pel qual la vostra demanda no
ha estat satisfeta: les seves intencions eren bones. A més, m’escriviu com si em donéssiu ordres.
És que cada desig vostre ha de ser considerat per nosaltres com una ordre? Us diré, al contrari,
que ara heu de ser amb nosaltres assenyaladament delicat i condescendent, car confiant en vós ho
hem abandonat tot, hem vingut ací i, per tant, ens trobem ja gairebé a la vostra discreció.

—Això no és pas just del tot, Pulkhèria Alexàndrovna, sobretot en aquest moment, ara que esteu
assabentada del llegat de tres mil rubles fet per Marfa Petrovna, el qual, a jutjar pel to
completament nou que heu adoptat amb mi, ha vingut com l’anell al dit —afegí sardònicament.

—Aquesta observació vostra dóna dret a suposar que en efecte, havíeu especulat sobre la nostra
misèria —digué Dúnia irritada.

—Ara, però, no puc, si més no, especular-hi i, principalment, no vull ser un destorb a la comunicaci
ó de les propostes secretes que Arcadi Ivànovitx Svidrigàilov ha encarregat al vostre germà de
transmetre-us i les quals pel que veig, tenen per vós una significació cabdal i, potser, extremament
 agradable.

—Ah, Déu meu! —exclamà Pulkhèria Alexàndrovna.

Rasumikhin seia com damunt d’agulles.

—És que no et sents avergonyida, ara, germana? —preguntà Raskòlnikov.

—Sí, Ròdia —respongué Dúnia—. Petr Petròvitx, fora d’ací! —digué ella adreçant-se a Lugin, pàl·lida
de ràbia.

Petr Petròvitx, pel que es veia, no esperava, ni molt menys, semblant final. Tenia massa confiança
en si mateix, en la seva força i en la indefensió de les seves víctimes. I ara mateix no donava
crèdit a allò que succeïa.

—Avdòtia Romànovna —digué empal·lidint i amb els llavis tremolosos—, si ara surto per aquesta porta
d’aquesta manera, tingueu en compte que ja no tornaré més. Penseu-vos-hi bé! No tinc més que una
paraula.

—Quina insolència! —exclamà Dúnia aixecant-se ràpidament—. Però si sóc jo qui no ho vull, que
torneu mai més!

—Com! És així? —exclamà Lugin, que fins a l’últim instant no havia cregut en tal desenllaç, perdent
els estreps—. És a dir que és així! Sabeu, Avdòtia Romànovna, que podria protestar…

—Quin dret teniu de parlar-li així? —féu Pulkhèria Alexàndrovna xardorosament—. De què podeu
protestar? Quins són els vostres drets? És que puc donar la meva Dúnia a un home com vós? Aneu-vos-
en, deixeu-nos en pau! Nosaltres mateixes en tenim la culpa, d’haver consentit en una cosa poc
honesta, i jo en tinc més que ningú…

—Tanmateix, Pulkhèria Alexàndrovna —replicà Petr Petròvitx exasperat—, m’heu lligat donant-me una
paraula que ara retireu… i…, i en fi…, en fi, a conseqüència de tot això, he hagut de fer certes
despeses…

Aquesta darrera recriminació consonava en tanta de manera amb el caràcter de Petr Petròvitx que
Raskòlnikov, malgrat la fúria que l’abassegava i que amb penes i treballs podia contenir, no es
pogué estar d’esclafir el riure. Pulkhèria Alexàndrovna, però, es posà fora de si.

—Despeses? Quines despeses? És de la maleta que heu fet enviar que parleu? Però si us l’han
transportada de franc! Senyor, que us hem lligat dieu! Tingueu compte amb les vostres paraules. Sou
vós que ens heu lligat de peus i mans i no pas nosaltres a vós!

—Prou, mamà, prou, us ho prego! —implorà Avdòtia Romànovna—. Petr Petròvitx, feu-me la mercè de
retirar-vos!

—Me’n vaig, però vull dir solament un darrer mot —proferí ell gairebé fora de si—. La vostra mamà
sembla haver oblidat del tot que vaig decidir-me a demanar la vostra mà en un moment que per tota
la contrada corrien certs rumors relatius a la vostra reputació. En menysprear, per vosaltres, l’
opinió pública, en restablir la vostra reputació, podia tenir dret a esperar una recompensa i fins
i tot a exigir la vostra reconeixença… I fins ara no he obert els ulls! Veig que potser he obrat
amb una precipitació excessiva en menysprear l’opinió pública…

—Però és que vol que li facin un cap nou? —exclamà Rasumikhin aixecant-se d’una revolada de la
cadira per tal de llançar-se damunt Lugin.

—Sou un home baix i malvat! —digué Dúnia.

—Ni una paraula! Ni un gest! —féu Raskòlnikov vivament, contenint Rasumikhin; després, atansant-se
gairebé a frec de cara a Lugin, digué en veu baixa, però molt clara—: Aneu-vos-en!, i ni una
paraula més!, altrament…

Petr Petròvitx se’l mirà durant uns segons, el rostre pàl·lid i contret per la ràbia, després féu
mitja volta i sortí, el seu cor ple d’un odi mortal contra Raskòlnikov, un odi com mai home vivent
hagi sentit. Era damunt Raskòlnikov i només damunt d’ell que feia recaure la culpa de tot. Cosa
remarcable: mentre baixava l’escala seguia imaginant-se que, fet i fet, la cosa no estava encara
potser perduda del tot i que un arranjament amb les dames soles era més que possible.





III


El fort del cas era que, fins al darrer moment, Petr Petròvitx no havia esperat de cap de les
maneres un tal desenllaç. No havia parat ni un moment de gallejar, no podent admetre ni tan sols la
possibilitat que aquelles dues dones pobres i indefenses se li poguessin escapolir de la grapa.
Aquesta convicció recolzava en gran part en la presumpció i en aquell grau de confiança en si
mateix que és millor anomenar-la enamorament de si mateix. Petr Petròvitx, que, vingut del no-res,
s’havia obert camí tot sol, a batzegades, estava acostumat a admirar-se, tenia una gran idea del
seu talent i de les seves capacitats i a vegades, en trobar-se a soles, es posava davant el mirall
per tal de veure’s la figura i extasiar-s’hi. Més que res del món, però, estimava els seus diners,
obtinguts amb el treball i amb tota llei de mitjans i que li permetien de fer-lo igual a tot allò
que li era superior.

En recordar adés, amargament, a Dúnia que s’havia decidit a prendre-la malgrat tot el que es deia d’
ella, Petr Petròvitx parlava amb una sinceritat completa i fins i tot experimentava una indignació
profunda davant una tan «negra ingratitud». I, tot amb tot, en prometre’s aleshores amb Dúnia
estava ja ben convençut de l’absurditat de tots aquells camaratges, la manca de fonament dels quals
la mateixa Marfa Petrovna havia trompetejat pertot arreu i en la veracitat des quals ja no creia
ningú, en tanta manera que de tot el poble defensava Dúnia xardorosament. Ara mateix no es
refusaria a acceptar que aleshores, tot això, ja ho sabia. Tanmateix, considerava com un acte de
gran valor moral haver-se decidit a alçar Dúnia fins a ell. En parlar-ne suara amb ella havia dit
el seu secret, el pensament que havia produït ja la seva pròpia admiració més d’una vegada i no
podia comprendre que els altres no se sentissin colpits d’esbalaïment davant la seva acció. En
visitar Raskòlnikov, havia entrat a la cambra d’aquest amb el sentiment del benefactor que es
prepara a recollir els fruits dels seus benifets i escoltar els compliments més llagoters. I ara,
naturalment, bo i davallant l’escala, es considerava ofès de la manera més injusta del món.

Dúnia li era necessària; renunciar-hi li semblava inconcebible. Feia ja alguns anys que pensava en
el casament; però anava arraconant diners i esperava. Somiava secretament, amb una mena d’embriagues
a, una noia decent i pobra (calia absolutament que fos pobra), molt jove, distingida i instruïda,
ben atuïda, que hagués sofert moltes contrarietats, ben humiliada davant d’ell, una noia que tota
la vida el considerés com el seu salvador, el venerés, se sotmetés a ell d’una manera exclusiva i l’
admirés, només a ell tot sol. Quantes escenes, quins dolços episodis havia creat la seva imaginació
sobre aquest tema engrescador, durant les hores de lleure que el treball li deixava! I heus ací que
el somni que havia covat tants anys estava a punt de realitzar-se: la bellesa i la instrucció d’
Avdòtia Romànovna l’havien enlluernat; la situació d’indefensió en què ella es trobava havia acabat
de fer el pes. Hi havia fins i tot quelcom més del que ell havia somiat: Avdòtia Romànovna era una
noia orgullosa, amb caràcter, virtuosa, amb una instrucció i un desenrotllament intel·lectual
superior al seu (ell en tenia prou la sensació), i una criatura com aquesta li restaria agraïda
tota la vida, com una esclava, per la seva acció i s’anorrearia davant d’ell devotament, i ell
seria l’amo i senyor, sense limitacions de cap mena…! Poc abans de prometre’s, després de llargues
reflexions i esperes, havia decidit definitivament canviar de carrera i entrar en un camp d’acció
més vast, i, ensems, anar-se introduint en una societat més elevada, en la qual cosa ja feia temps
que pensava amb voluptat… En un mot, havia decidit provar fortuna a Petersburg. Ell sabia que les
dones, en tals avinenteses, serveixen de molt. La fascinació exercida per una dona encisadora,
virtuosa i instruïda podia embellir admirablement el seu camí, atreure devers ell, crear una
aurèola…, i té, tot s’havia esfondrat! Aquesta ruptura sobtada, escandalosa, havia caigut damunt
seu com un llamp. Era una facècia extravagant i absurda! Ell no havia fet més que alçar una mica la
veu, no havia tingut ni tan sols el temps de dir el que es proposava, havia estat tot plegat més
aviat cosa de plasenteria, s’havia deixat emportar i s’havia acabat d’una manera tan seriosa! En fi,
 ben debatut, ell fins i tot estimava Dúnia a la seva manera, en el seu pensament exercia ja el
domini damunt d’ella, i tot d’una… No! Demà, demà mateix, sens falta, s’ha de restablir tot, s’ha d’
arranjar la cosa i, principalment, cal abatre aquest mocós ple d’orgull que és la causa de tot el
que s’ha esdevingut. Involuntàriament, amb una sensació punyent, es recordà també de Rasumikhin…; d’
aquesta banda, però, és tranquil·litzà tot seguit. «No mancaria més que això, que hom el posés en
un peu d’igualtat amb ell!» El qui temia, però, seriosament, era Svidrigàilov… En un mot, no serien
pas tràfecs allò que li mancaria.

—No, sóc jo, sóc jo la més culpable —digué Dúnia abraçant i besant la seva mare—. Em feien goig els
seus diners; et juro, però, germà, que no m’imaginava que ell fos un home tan indigne. Si jo hagués
sabut abans la mena de subjecte que era, res del món no hauria estat prou per a fer-me goig. No m’
acusis, germà!

—Quin pes ens hem tret de damunt! Això és obra de Déu! —balbucejà Pulkhèria Alexàndrovna, la qual,
però, semblava no haver hagut ben bé esment del que havia passat.

Tots estaven molt joiosos. Cinc minuts després, fins i tot reien de bona gana. Solament Dúnia, en
recordar l’escena precedent, de tant en tant empal·lidia i enarcava les celles. Pulkhèria Alexàndrov
na no podia imaginar-se que ella també n’estaria, de contenta: aquell matí mateix la ruptura amb
Lugin se li apareixia com una terrible malastrugança. Però el que estava més engrescat de tots era
Rasumikhin. Ell no gosava encara exterioritzar completament la seva joia, però tremolava tot ell
febrosament, i tenia la sensació que un pes de cinc puds s’havia desprès del seu cor.

Ara té el dret de donar-los tota la seva vida, de servir-les…, ara té el camp obert! Tanmateix,
amagava temoregament els seus pensaments en les cavorques de l’ànima i tenia por de donar curs a la
seva imaginació. Solament Raskòlnikov romania el mateix: ombrívol i distret seguia assegut al
mateix lloc d’abans. Ell, que en tanta de manera havia exigit la ruptura amb Lugin, semblava ara
interessar-se menys que ningú pel que havia passat. Dúnia no podia estar-se de pensar que ell
seguia estant enutjat en contra d’ella, i Pulkhèria Alexàndrovna se’l mirava amb inquietud.

—I bé, què t’ha dit Svidrigàilov? —preguntà Dúnia atansant-se-li.

—Ah, sí sí! —exclamà Pulkhèria Alexàndrovna.

Raskòlnikov alçà el cap.

—Està entestat a fer-te present de deu mil rubles i desitja veure’t una vegada en presència meva.

—Veure-la! Mai dels mais! —exclamà Pulkhèria Alexàndrovna—. I com té la gosadia d’oferir-li diners?

Després Raskòlnikov contà en una forma més aviat eixuta la seva conversa amb Svidrigàilov, passant
per alt el que feia referència a les aparicions de Marfa Petrovna per tal de no donar al·licient a
la vèrbola de la seva mare i perquè sentia repugnància a sostenir una conversa qualsevol, que no
fos la més estrictament necessària.

—Què li has respost? —preguntà Dúnia.

—D’antuvi li he respost que no et diria res. Aleshores ha declarat que es valdria de tots els
mitjans per obtenir personalment l’entrevista. M’assegurà que la seva passió per tu havia estat foc
d’encenalls i que ara, de sentiment per tu no en té cap… No vol que et maridis amb Lugin… En
general, parlava d’una manera evasiva.

—Com t’expliques tot això, Ròdia? Quina impressió t’ha produït?

—Haig de confessar que tot plegat em costa de comprendre. Proposa deu mil rubles i declara ell
mateix que no és ric. Diu que vol emprendre un viatge i deu minuts després no es recorda d’haver-ho
dit. Tot d’una anuncia que també vol casar-se i que li han cercat ja promesa… Naturalment, ell en
porta alguna de cap i, probablement, res de bo. Tanmateix, em sembla inadmissible suposar que
plantegés la cosa d’una manera tan nícia si tingués mals propòsits respecte a tu… No cal dir que jo
he refusat aquests diners en nom teu i li he manat de no parlar-ne més. En general, m’ha produït
una impressió estranya… i… fins m’ha semblat observar en ell símptomes d’alienació mental. Potser
vaig errat, però: això pot molt ben ser un artifici de part seva. La mort de Marfa Petrovna, pel
que es veu, li ha causat impressió…

—Que Déu la tingui en la seva santa glòria! —exclamà Pulkhèria Alexàndrovna—. Tota la vida, tota la
vida, pregaré Déu per ella. Què fóra de nosaltres, Dúnia, en aquests moments, sense aquests tres
mil rubles! Senyor, Senyor, diria que és de la teva mà que ens pervenen! Ah, Ròdia!, aquest matí no
ens restaven més que tres rubles, i amb Dúnia havíem comptat empenyorar el rellotge per tal de no
demanar res a Lugin, en espera que ell mateix s’adonés de la nostra situació.

Les propostes de Svidrigàilov havien deixat Dúnia esbalaïda. Durant molt de temps restà consirosa.

—De segur que porta de cap alguna cosa molt horrible! —proferí ella com parlant entre si, gairebé
estremint-se.

Raskòlnikov remarcà aquesta basarda excessiva.

—Crec que tindré encara més d’una ocasió de veure’l —digué a Dúnia.

—Li seguirem la petja!, li trobaré el cau! —cridà Rasumikhin amb energia—. No el perdré de vista!
Ròdia m’ho ha permès! No fa gaire m’ha dit: «Vetlla per la meva germana.» Ho permeteu, Avdòtia
Romànovna?

Dúnia somrigué i li allargà la mà, però seguia tenint l’aire capficat. Pulkhèria Alexàndrovna l’
esguardava tímidament. Cal dir, però, que els tres mil rubles, pel que es veia, l’havien assossegada
.

Al cap d’un quart, tots parlaven animadament. El mateix Raskòlnikov, tot i que no parlés, durant
algun temps escoltà amb atenció. Rasumikhin perorava.

—I per què, per què voleu anar-vos-en? —deia tot engrescat—. I què hi fareu al poble? El més
important és que ací esteu tots junts i que us sou necessaris els uns als altres, i de quina manera,
 feu-vos-en càrrec! Quedeu-vos, si més no, durant un cert temps… Preneu-me com a amic, com a
associat, i ja veureu, us ho asseguro, l’excel·lent afer que muntarem! Escolteu, us explicaré el
meu projecte amb tots els detalls. Aquesta idea m’ha vingut al magí avui al matí, quan encara no
havia passat res… Vegeu en què consisteix aquest projecte: tinc un oncle (us el faré conèixer, és
un vell bo com el pa i respectable); aquest oncle té mil rubles de capital, viu d’una pensió i no
té necessitat de res. Ja fa dos anys que no em deixa en pau proposant-me d’acceptar aquests mil
rubles i de pagar-li el sis per cent. Comprenc el truc: el que vol és senzillament ajudar-me; l’any
passat, però, jo no en tenia cap necessitat i aquest any no feia altra cosa que esperar la seva
arribada per dir-li que m’havia decidit a acceptar la seva oferta. Afegiu-hi uns altres mil rubles,
dels tres mil que heu de rebre, i ja tenim la societat formada, i per a començar, ja n’hi ha prou!
Quin afer emprendrem?

Rasumikhin es posà a explanar el seu projecte. Segons ell, gairebé tots els nostres editors i
llibreters coneixen poc l’article amb què tracten i per això són generalment uns mals editors,
mentre que els bons llibres es col·loquen bé i hom pot obtenir-hi guanys considerables. Rasumikhin
pensava dedicar-se a l’activitat editorial. Feia dos anys que treballava pels altres, coneixia
força bé tres llengües europees, tot i que sis dies enrere hagués dit a Raskòlnikov, per tal d’
obligar-lo a acceptar la meitat d’un treball de traducció i tres rubles a la bestreta, que pel que
es referia a l’alemany estava «peix» Ell aleshores mentia i Raskòlnikov no ho ignorava.

—Per què, per què deixaríem escapar l’afer quan disposem d’un dels mitjans més importants, diners
propis? —prosseguí Rasumikhin enardint-se—. Naturalment, cal treballar molt, però trescarem, vós,
Avdòtia Romànovna, jo, Rodion… Hi ha actualment edicions que donen un bon percentatge! La base
principal de l’empresa consistirà en això: que sabrem què cal traduir. Traduirem, editarem i
aprendrem alhora. Ara puc ser útil, puix que tinc experiència. Ja fa dos anys que estic ficat entre
editors i conec tots els seus trucs: no és pas cosa de l’altre món, creieu-me! Si es presenta l’
avinentesa de guanyar alguna cosa, per què deixar-la escapar? Conec, i m’ho guardo per a mi, dues o
tres obres que si les indiqués a un editor, em donaria cent rubles per cadascuna d’elles, però, jo,
ni per cinc-cents per cadascuna en faria la indicació. I què us penseu!, si en faig la indicació a
algú, és possible que encara tingués dubtes! Són tan soques! Pel que toca al costat material de l’
afer, tipografia, paper, venda, me’l confiareu a mi! Conec tots els racons i raconets. Començarem
amb poca cosa i de mica en mica ens anirem posant a to, fins a tenir una gran empresa, i, si més no,
 ens guanyarem la vida i, sigui com sigui els diners que haurem dedicat a l’afer, els podrem
recuperar sempre.

A Dúnia, li resplendien els ulls.

—El que dieu em plau molt, Dmitri Prokòvitx —digué ella.

—Jo, naturalment, no hi entenc res —digué Pulkhèria Alexàndrovna—; potser és una bona idea. Déu ho
sap. És quelcom de nou, inconegut. Naturalment, ens veurem forçades a romandre ací un cert temps…

Ella esguardà el seu fill.

—Què hi dius tu, germà? —preguntà Dúnia.

—Crec que la seva idea és excel·lent —respongué Raskòlnikov—. No cal dir que en un tres i no res és
impossible crear una casa editorial important; però és indubtable que, en efecte, hom pot editar
amb èxit cinc o sis llibres. Jo mateix conec una obra que es vendria sense cap mena de dubte. Pel
que es refereix a les capacitats de Rasumikhin per a portar la cosa, hi podeu pujar de peus… Coneix
el seu afer… De totes maneres, tindreu encara temps de parlar-ne…

—Visca! —cridà Rasumikhin—. Ara, espereu-vos; en aquesta mateixa casa hi ha una habitació pertanyent
 al mateix propietari. Està separada, és independent d’aquestes cambres, no s’hi comunica, està
moblada. El preu és suportable; hi ha tres cambretes. Llogueu-la. Demà empenyoraré el rellotge i us
portaré els diners, i tot s’endegarà. I el més important és que podreu viure tots tres junts, que
Ròdia podrà estar amb vosaltres. Però, on vas, Ròdia?

—Com és això, Ròdia, ja te’n vas? —exclamà Pulkhèria Alexàndrovna amb una expressió d’esporuguiment.

—En un moment com aquest! —féu Rasumikhin.

Dúnia esguardava el seu germà esbalaïda i malfiada. Ell tenia ja la gorra a la mà i es preparava
per sortir.

—Diria que m’enterreu o que us acomiadeu de mi per l’eternitat —balbucejà ell amb un aire estrany.

Somrigué, però el seu somrís no tenia res de somrís.

—Ben mirat, qui ho sap!, potser és la darrera vegada que ens veiem! —afegí tot d’una. Això, ho
havia dit entre si, però els mots eixiren espontàniament dels seus llavis.

—Però, què et passa? —exclamà la mare.

—On vas, Ròdia? —preguntà Dúnia amb un accent estrany.

—Senzillament, tinc una gran necessitat d’anar-me’n —respongué ell confusament, com si vacil·lés en
allò que volia dir; en el seu rostre pàl·lid hi havia, però, una decisió ben ferma.

—Jo volia dir…, en venir ací…, jo volia dir-vos, a vós, mamà… i a tu, Dúnia, que fóra millor que
durant un cert temps ens separéssim. No em trobo bé, sento una mena de desfici…, vindré més tard,
vindré jo mateix quan… sigui possible. Servaré el vostre record, us estimo… Deixeu-me, deixeu-me
sol! Aquesta decisió, l’havia presa ja abans…, és infrangible… Que em passi el que em passi, que em
perdi o no, vull estar sol. Oblideu-me del tot… Serà millor… No us informeu de mi. Quan calgui,
vindré jo mateix o… us demanaré. Potser ressuscitarà tot…! Ara, però, si m’estimeu, renuncieu a
veure’m… Altrament us odiaré, ho pressento… Adéu!

—Senyor! —exclamà Pulkhèria Alexàndrovna.

Una basarda terrible havia corprès mare i filla i Rasumikhin.

—Ròdia, Ròdia! Reconcilia’t amb nosaltres! Siguem amics com abans! —exclamà la pobra mare.

Raskòlnikov girà en rodó cap a la porta i se n’anà lentament. Dúnia l’encalçà.

—Germà! ¿És que és possible que obris així amb la mare? —balbucejà amb una mirada abrandada d’
indignació.

Ell l’esguardà fent un esforç.

—No és res, vindré, vindré! —digué a mitja veu com si no tingués consciència completa del que deia,
i sortí de la cambra.

—Cor dur, egoista sense pietat! —exclamà Dúnia.

—No és un cor dur, sinó un a-li-e-nat! És boig! Però que no ho veieu? Sou vós, en aquest cas, la
qui teniu el cor dur…! —balbucejà xardorosament Rasumikhin a frec d’orella bo i estrenyent-li
fortament la mà—. Torno tot seguit! —cridà a Pulkhèria Alexàndrovna, que estava més morta que viva,
i sortí corrents de la cambra.

Raskòlnikov l’esperava al capdavall del passadís.

—Ja m’ho pensava, que correries darrere meu —digué—. Torna al costat d’elles, no les deixis… I demà
vés-hi també…, i sempre… Jo… potser vindré…, si és possible. Adéu!

I, sense allargar-li la mà, tornà a emprendre la seva via.

—Però, on vas? Què tens? Què et passa? Com és possible comportar-se d’aquesta manera? —balbucejà
Rasumikhin estupefacte.

Raskòlnikov s’aturà novament.

—T’ho dic d’una vegada per sempre: no em facis mai cap pregunta sobre res. No tinc res a respondre’
t. No vinguis a casa… Potser vindré aquí… Deixa’m anar…, elles, però, «no les deixis». M’entens?

El passadís era fosc; ells estaven drets vora un llum. Durant un minut s’esguardaren sense dir un
mot. Rasumikhin, d’aquest minut se’n recordà tota la vida. Hom hauria dit que l’esguard fix i
abrandat de Raskòlnikov anava adquirint per moments més i més força, que penetrava en l’ànima i en
la consciència del seu amic. Rasumikhin tot d’una s’estremí. Quelcom d’estrany passà pel mig d’ells,
 s’hi esmunyí una idea terrible, monstruosa, que tant l’un com l’altre copsaren tot d’un plegat…
Rasumikhin empal·lidí com un mort.

—Comprens, ara? —digué de sobte Raskòlnikov, el rostre del qual estava horriblement alterat—. Torna-
te’n. Vés-te’n al costat d’elles —afegí i sortí ràpidament de la casa.

No descriuré el que passà aquell vespre a l’estatge de Pulkhèria Alexàndrovna en retornar-hi
Rasumikhin, com les tranquil·litzava, com els assegurava que calia donar a Ròdia la possibilitat de
reposar com la seva malaltia ho exigia, com maldava per tal de convèncer-les que Ròdia aniria a
veure-les sens falta, que hi aniria cada dia, que estava moralment molt trasbalsat, que calia no
excitar-lo, que ell, Rasumikhin, no el perdria de vista, que el faria mirar per un bon metge, fins
i tot per més d’un, si calia… En un mot, d’ençà d’aquell vespre Rasumikhin esdevingué per a elles
un fill i un germà.





IV


Raskòlnikov se n’anà de dret cap al canal, a la casa on s’estatjava Sònia. La casa era de tres
pisos, rònega i pintada de verd. No fou cosa massa fàcil trobar el porter, el qual li donà
indicacions imprecises sobre l’habitació del sastre Kapernàumov. Després d’haver descobert en un
racó del pati l’entrada d’una escala estreta i fosca, s’enfilà, finalment, fins al segon pis i
sortí a la galeria. Mentre errava per la foscor, preguntant-se, perplex, on podia ésser l’entrada a
l’estatge dels Kapernàumov, tot d’una, a tres passes d’ell, s’obrí una porta, que ell aferrà amb un
gest maquinal.

—Qui hi ha? —preguntà una veu esporuguida de dona.

—Sóc jo… Us vinc a veure —respongué Raskòlnikov, i entrà al minúscul rebedor. Damunt una cadira
tota esbotzada, hi havia una espelma en un candeler de coure guerxo.

—Sou vós! Déu meu! —exclamà feblement Sònia, la qual es quedà parada com si l’haguessin clavada a
terra.

—On viviu? És per ací?

I Raskòlnikov, esforçant-se per no mirar-se-la, passà cuitadament a l’altra cambra.

Al cap d’un minut entrà Sònia amb l’espelma, que col·locà damunt un moble i restà dreta davant d’
ell, tota confosa, presa d’una agitació indescriptible i, pel que es veia, espantada d’aquella
visita inesperada. Tot d’una el seu rostre pàl·lid s’enrojolà i àdhuc les llàgrimes li espurnaren
als ulls… Ella experimentava una sensació vergonyosa i alhora dolçament plaent… Raskòlnikov es girà
ràpidament i s’assegué en una cadira de vora la taula. En un tancar i obrir d’ulls pogué inventariar
 tot el que hi havia a la cambra.

Era gran, però extraordinàriament baixa de sostre; era l’única llogada pels Kapernàumov, amb l’
estatge dels quals comunicava per una porta que hi havia a mà esquerra. Al costat, a la paret de mà
dreta hi havia una altra porta, sempre tancada amb pany i clau. Era la d’un altre estatge, amb un
altre número. La cambra de Sònia s’assemblava a una quadra, tenia la forma d’un rectangle molt
irregular, i aquesta disposició li donava l’aspecte de quelcom monstruós. La paret amb tres
finestres, que donava al canal, tallava la cambra com de biaix, i a conseqüència d’això un dels
angles, extremament agut, anava a parar al fons en un racó que, a la feble claror de l’espelma, era
impossible de destriar. L’altre angle era desmesuradament obtús. En tota aquesta cambra tan gran,
no s’hi veia gairebé cap moble. Al racó de la dreta hi havia un llit i al seu costat, prop de la
porta, una cadira. A la mateixa paret on estava col·locat el llit, a la porta que donava a l’altre
estatge, hi havia una taula senzilla de fusta blanca, coberta d’unes tovalles blanques; a la vora
de la taula, dues cadires de boga. A la paret de davant prop de l’angle agut, hi havia una petita
calaixera de fusta sense envernissar que semblava perduda en el buit. Això era tot el que hi havia
a la cambra. El paper groguenc, atrotinat, negrejava en tots els racons, segurament a conseqüència
de la humitat i del fum del carbó. La pobresa saltava als ulls; fins el llit estava mancat de
cortines.

Sònia guaitava silenciosament el seu visitant, que examinava tan atentament i sense compliments la
cambra d’ella; a la fi començà àdhuc a tremolar tota embasardida com si es trobés cara a cara
davant el seu jutge i l’àrbitre del seu fat.

—He vingut massa tard… És que han tocat ja les onze? —preguntà Raskòlnikov sense alçar els ulls
devers ella.

—Sí —balbucejà Sònia—. Sí, sí que les són, les onze! —repetí cuitadament tot d’una, com si això fos
l’únic que la podia fer sortir del pas—. Sí, sí, ara mateix han tocat al rellotge dels meus
dispesers…, jo mateixa ho he sentit… Sí que les són.

—He vingut a veure-us per darrera vegada —prosseguí ombrívolament Raskòlnikov, tot i que fos la
primera vegada que la visitava—; potser no us veuré més…

—És que… us n’aneu de viatge?

—No ho sé…, demà, tot…

—És a dir, que demà no anireu a casa de Caterina Ivànovna? —digué Sònia amb la veu tremolosa.

—No ho sé… Demà al matí, tot… Però no és pas d’això que es tracta: he vingut per tal de dir-vos un
mot…

Alçà el seu esguard pensívol i remarcà tot d’una que ell estava assegut i que ella romania dreta
davant seu.

—Per què us esteu dreta? Asseieu-vos —proferí Raskòlnikov en un to esdevingut de sobte dolç i
manyac.

Ella s’assegué. Durant un minut ell l’esguardà d’una manera suau i gairebé commiserativa.

—Que esteu magra! Quina mà que teniu!, és completament transparent! Els vostres dits semblen els d’
una morta.

Li prengué la mà. Sònia somrigué feblement.

—Sempre he estat així —digué ella.

—I quan vivíeu a casa també?

—Sí.

—És clar, naturalment! —féu ell amb veu trencada, i l’expressió del rostre i el so de la veu es
tornaren a canviar tot d’una.

Ell donà novament una llambregada al seu entorn.

—És a Kapernàumov que heu llogat aquesta cambra?

—Sí…

—Ells estan estatjats ací, darrere aquesta porta?

—Sí… La seva cambra és igual que aquesta.

—Viuen tots en una mateixa cambra?

—Sí.

—Jo, en una cambra com la vostra, a les nits tindria por —observà ombrívolament.

—Els dispesers són molt bona gent, de molt bon tracte —respongué Sònia, la qual semblava no tenir-
les encara totes—, i els mobles, i tot és d’ells. Són de molt bona pasta, els infants vénen sovint
a la meva cambra…

—Són farfallosos?

—Sí…, ell és quec i, a més d’això, coix. I la seva muller també… No és que balbucegi, sinó que no
pot dir tot allò que vol per un defecte de la llengua. És bona com el pa. Kapernàumov havia estat
serf. Tenen set infants… i només el més gran és quec…, els altres estan tots malalts, però no
balbucegen… Però d’on ho sabeu vós això?

—El vostre pare m’ho havia contat tot. És ell qui va contar-me tota la vostra història…, com vau
sortir a les sis i tornàreu a les nou, i com Caterina Ivànovna s’estava agenollada als peus del
vostre llit.

Sònia s’immutà.

—Avui m’ha semblat haver-lo vist —balbucejà ella sense decisió.

—Qui?

—El pare. A quarts de deu he fet un tomb fins a la cantonada i m’ha semblat que caminava davant meu.
 Hauria jurat que era ell. Jo fins volia anar a dir-ho a Caterina Ivànovna…

—Us passejàveu?

—Sí —balbucejà amb veu trencada Sònia, que, novament acalà els ulls confosa.

—Caterina Ivànovna us pegava quan vivíeu amb el vostre pare, veritat?

—Oh, no, i ara!, com podeu dir això? —respongué Sònia amb una mena d’esporuguiment, tot guaitant-se’
l.

—És que l’estimeu?

—Caterina Ivànovna? Naturalment! —féu Sònia amb una veu planyívola i arrossegant les paraules; i
encreuà els braços tot d’una amb una expressió de pietat—. Ah, vós la… Si la coneguéssiu! Us dic
que és com un infant… Té l’enteniment pertorbat… per la desgràcia… I que n’era, d’intel·ligent…! I
que n’és, de generosa…, de bona… Vós no sabeu res, no sabeu res… Ah!

Sònia proferí aquests mots amb un accent gairebé desesperat, tota trasbalsada, torçant-se les mans.
Les seves galtes pàl·lides s’encengueren de nou, els ulls expressaven la sofrença. Es veia que l’
acabaven de tocar en el viu que tenia un desig vehement de dir quelcom per tal de disculpar
Caterina Ivànovna. Una mena de compassió «insaciable», si és permès d’expressar-se així, es
manifestà en tots els trets del seu rostre.

—Que em pegava! D’on ho heu tret? Em pegava, Senyor Déu meu! I encara que em pegués, i què? I què?
Vós no sabeu res no sabeu res… És tan desgraciada, ah, tan desgraciada! I està malalta… Ella busca
la justícia… És pura… Ella està convençuda que la justícia ha de regnar arreu, i la reclama… I
encara que la martiritzessin, d’injustícia, no en cometria cap… Ella mateixa no s’adona que és
impossible que totes les accions dels homes siguin justes i s’irrita… És com un infant, com un
infant! Ella és justa, és justa!

—I què serà de vós?

Sònia l’esguardà interrogativament.

—Ara us els haureu de carregar damunt les vostres espatlles. A dir la veritat éreu ja vós la que
portàveu tota la càrrega, i el difunt us venia a veure per demanar-vos diners per beure. Però, ara
què passarà?

—No ho sé —respongué ella tristament.

—És que no es mouran d’allà on viuen?

—No ho sé, estan endeutades amb la mestressa del pis i, segons sembla, aquesta ha anunciat el seu
propòsit de llançar-los al carrer; Caterina Ivànovna, per la seva banda, diu que no s’estarà en
aquell lloc ni un minut més.

—D’on li vénen tants fums? És que es refia de vós?

—Oh, no, no digueu això…! El que és meu és d’ella —digué Sònia vivament i fins irritada, com si s’
enfurismés un canari o un altre ocellet qualsevol—. Què voleu que faci, digueu, què voleu que faci?
—preguntà ella xardorosament—. Si haguéssiu vist com plorava avui! Està perdent l’enteniment. Però,
no us n’heu adonat? No les té totes! Ara es neguiteja com un infant tota preocupada per la col·
lació de demà, per la por que les coses no seran fetes com cal…; ara es torça les mans, treu sang
per la boca, plora, es dóna cops de cap per les parets de desesperació… Després es torna a
conhortar, posa totes les esperances en vós, diu que ara sou el seu suport, que manllevarà diners i
se n’anirà a la seva vila nadiua amb mi, que hi fundarà un pensionat per a noies nobles i que jo en
seré la inspectora, i que començarà per a nosaltres una vida completament nova, una vida magnífica,
i, en dir-me això, em besa, m’estreny en els seus braços. D’aquesta manera es consola i creu, creu
tant en les seves fantasies! És que, per ventura, se la pot contradir? S’ha passat tot el dia d’
avui netejant el pis, a posar-ho tot en ordre; tot i que estigui tan feble, ha pujat un cubell al
pis tota panteixant i, acabada, s’ha aclofat damunt el llit. Al matí havíem corregut per les
botigues per tal de comprar sabates per a Pòletxka i Lena, puix que totes dues van amb els peus per
terra. Els diners, però, no ens han arribat, ens en mancaven molts, i és de doldre; ella havia
escollit unes sabates tan, tan gracioses, car vós no sabeu el bon gust que té… Caterina Ivànovna,
en veure que els diners no li arribaven, s’ha posat a plorar a la botiga, davant els marxants… Ah,
feia trencar el cor mirar-la!

—I bé, es comprèn, després d’això, que vós visqueu així —digué Raskòlnikov amb un somrís amarg.

—I a vós, a vós, és que no us en fa, de pietat? —tornà a dir Sònia xardorosament—. Ves, vós mateix,
prou bé que ho sé, heu donat tot el que teníeu, i tanmateix, no havíeu vist res. Ah, Senyor, si ho
haguéssiu vist tot! Quantes vegades, quantes vegades l’he feta plorar! La setmana passada encara,
per no anar tan lluny! No m’ho perdonaré mai! Una setmana abans de la mort del pare! M’he portat
ben durament amb ella! I quantes vegades, quantes vegades he tingut el mateix capteniment! Ah, i
que n’ha estat, de punyent, recordar això tot el dia!

Sònia àdhuc es torçava les mans en evocar aquest record dolorós.

—Vós sou dura?

—Sí, jo, jo! Jo havia anat a veure’ls —prosseguí ella bo i plorant— i el difunt em digué: «Sònia,
llegeix-me alguna cosa, tinc mal de cap, llegeix… ve’t ací un llibre». Era un llibre que li havia
deixat Andrei Sèmenitx Lebesiàtnikov, que viu al nostre pis, i ens prestava uns llibres estrafolaris
. Jo vaig dir-li: «Se’m fa tard, cal que me’n vagi». De ganes de llegir, no en tenia gens i si
havia anat a veure’ls era principalment per mostrar a Caterina Ivànovna un coll que m’havia comprat:
 Lisabeta, la marxanta, m’havia portat uns colls i unes mànigues molt gentils, nous del tot, amb
dibuixos. A Caterina Ivànovna li van agradar molt: se’ls posà, i es mirà al mirall i li van agradar
molt, molt. «Fes-me’n present, Sònia, si et plau!» Si et plau, que em digué, i li feien tant de
goig, tant de goig! Li eren ben inútils; recordava, però, els temps venturosos de la seva joventut!
Es mira en un mirall, tota encisada, i no té cap vestit, no té ni un fil de roba no en fa pocs d’
anys! I, tanmateix no demana mai res a ningú, té molt d’urc, més aviat donaria el darrer que li
resta! I tot i així, em demanà allò que jo havia comprat: en tanta de manera li plaïa! A mi, però,
em dolia de donar-li-ho: Què en fareu —que li dic—, Caterina Ivànovna? Sí, sí, li vaig dir això. No
hauria hagut de dir-li aquestes paraules! Ella em mirà tan acorada, li era tan dolorós que jo li ho
hagués refusat, que feia llàstima de mirar-la…! I el que li recava no eren pas els colls, sinó el
meu refús! Prou que ho vaig veure! Ah, si ara jo pogués tornar enrere tot això, fer que aquestes
paraules no haguessin estat dites…! Ah, sí…, però per què en parlo, de tot això?; a vós no us fa ni
fred ni calor!

—Aquesta Lisabeta, la marxanta, la coneixíeu?

—Sí… I vós, la coneixíeu? —preguntà Sònia amb un cert esbalaïment.

—Caterina Ivànovna és tísica de darrer grau; es morirà aviat —digué Raskòlnikov després d’un
silenci i sense respondre a la pregunta.

—Oh, no, no, no, no!

I Sònia, inconscientment, li estrenyé les mans com implorant d’ell la salvació de Caterina Ivànovna.

—Però si serà millor que es mori!

—No, no ho serà pas, de millor, res d’això! —féu ella esglaiada.

—I els infants? Què en fareu si no poden viure amb vós?

—Oh, no ho sé pas! —exclamà ella gairebé amb desesper i agafant-se el cap amb les mans.

Es veia prou bé que aquest pensament li havia passat pel magí més d’un cop i que ara Raskòlnikov no
havia fet més que revifar-lo.

—I bé, i si ara mateix, en vida de Caterina Ivànovna, caieu malalta i us porten a l’hospital, què
passarà aleshores? —insistí ell implacablement.

—Ah, què dieu, què dieu! Això no pot ser!

I l’esglai va estrafer el rostre de Sònia.

—I per què no pot ser? —prosseguí Raskòlnikov amb un somrís sarcàstic—. És que esteu assegurada?
Què serà d’ells, digueu? Aniran a parar al carrer, Caterina Ivànovna tossirà, demanarà almoina, es
donarà cops de cap per les parets com avui, els infants ploraran… Ella caurà desvalguda al mig del
carrer, la portaran a la delegació, a l’hospital, es morirà, i els infants…

—Oh, no! Déu no ho permetrà! —proferí en fi Sònia amb una veu ofegada.

Ella l’havia escoltat fins aleshores esguardant-lo amb una mirada implorativa, les mans juntes amb
una pregària muda, talment com si tot depengués d’ell.

Raskòlnikov, s’aixecà i començà a passejar-se per la cambra. S’escolà un minut. Sònia romania dreta,
 el cap cot, els braços penjants, corpresa per una angoixa terrible.

—No podríeu fer economies?, guardar-vos una poma per a la set? —preguntà ell, aturant-se tot d’una
davant d’ella.

—No —balbucejà Sònia.

—És clar que no! Ho heu provat? —afegí ell amb una punta de mofa.

—Sí.

—I no hi heu reeixit! És clar, és clar! No calia ni preguntar-ho.

I novament es posà a passejar per la cambra. S’escolà un altre minut.

—És que no guanyeu diners cada dia?

Sònia s’immutà encara més, i el rostre se li tornà a encendre.

—No —balbucejà ella amb un esforç dolorós.

—De segur que Pòletxka tindrà el mateix destí —digué ell tot d’un plegat.

—No, no pot ser! —cridà amb un esgarip Sònia, com si li haguessis clavat una punyalada—. Déu, Déu
no permetrà aquesta abominació!

—D’altres bé les permet.

—No, no, Déu la protegirà, Déu… respongué ella fora de si.

—Però, potser no n’hi ha, de Déu —respongué Raskòlnikov en un to rancuniós, i es posà a riure tot
guaitant-se-la.

El rostre de Sònia tot d’una sofrí un horrible mudament: tots els músculs de la cara se li
contragueren convulsivament. Ella l’esguardava amb un aire de reprovació indescriptible, féu un
esforç per parlar, però no pogué dir ni un mot i arrencà en plor, tapant-se la cara amb les mans.

—Heu dit que Caterina Ivànovna està perdent l’enteniment; qui l’està perdent sou vós —digué ell
després d’una pausa.

S’escolaren cinc minuts. Ell seguia passejant-se amunt i avall, sense dir res ni esguardar-la.
Finalment, s’atansà a ella; els ulls li resplendien. Posant-li les mans damunt les espatlles,
guaità fixament el seu rostre amarat de llàgrimes. El seu esguard era eixut, inflamat, agut, els
seus llavis tremolaven… Tot d’una s’acotà fins a terra, i li besà el peu. Sònia reculà esverada com
si es trobés davant un boig. I, en efecte, ell se la guaitava com un home completament embogit.

—Què feu? Què feu? Llançar-se als meus, als meus peus! —balbucejà ella bo i empal·lidint i sentint
que quelcom li estrenyia el cor.

Ell s’aixecà tot seguit.

—No és pas davant teu que m’he prosternat, sinó davant tot el sofriment humà! —digué ell en un to
estrany i se n’anà cap a la finestra—. Escolta —afegí tornant al costat d’ella al cap d’un minut—,
fa poc he dit a un insolent que no valia ni tan sols el teu dit xic… i que avui havia fet honor a
la meva germana en convidar-la a asseure’s al costat teu.

—Ah, i per què ho heu dit, això! I davant d’ella? —exclamà Sònia estupefacta—. Asseure’s al meu
costat un honor! Però…, si jo sóc una noia sense honor… Oh, per què heu dit això!

—En parlar així no pensava ni en el teu deshonor ni en els teus pecats, sinó en el teu gran
sofriment. I si ets una pecadora —afegí ell gairebé amb exaltació— ho ets per haver-te immolat, per
haver-te soterrat «endebades». És que hom pot imaginar res de més horrible! És que hi pot haver res
de més horrible que viure com vius en aquesta sutzura que tant detestes i saber alhora, com saps (n’
hi ha prou amb tancar els ulls), que amb això no ajudes ni salves ningú! Digues-me, digues-me d’una
vegada —proferí ell amb una exaltació creixent— com pot ser compatible una baixesa i un oprobi
semblants amb uns sentiments tan sagrats i tan oposats! Fóra més just, mil vegades més just,
llançar-se de cap a l’aigua i acabar d’un cop!

—I què serà d’ells? —preguntà Sònia feblement, esguardant-lo amb una mirada plena de sofriment,
però que alhora no semblava expressar cap sorpresa per la proposició d’ell.

Raskòlnikov se la guaità d’una manera estranya. En la mirada d’ella ho llegí tot. Es veia bé que
Sònia ella mateixa havia tingut ja aquest pensament. Potser moltes vegades, abassegada pel desesper,
 havia pensat seriosament a acabar d’una vegada, i en tanta de manera hi havia pensat seriosament
que ara la proposició d’ell gairebé no la sobtava gens ni mica. Fins i tot la crueltat de les seves
paraules ella no havia remarcat (el sentit dels retrets d’ell i assenyaladament el seu punt de mira
sobre el seu deshonor, naturalment se li havien també fet escàpols, i Raskòlnikov se n’havia adonat)
. Ell comprenia, però, perfectament en quanta de manera la torturava ja feia temps la idea del seu
deshonor i de la seva situació oprobiosa «¿Què és el que fins ara —pensava ell— havia pogut
contenir la seva decisió d’acabar d’un cop per sempre?» Fou aleshores que comprengué del tot allò
que per ella significaven aquests pobres infants orfes i aquesta lamentable Caterina Ivànovna, mig
folla i tísica, que rebatia el cap per les parets.

Tot amb tot, era evident per ell que Sònia, amb el seu caràcter, i amb l’educació que havia rebut,
no podia romandre de cap de les maneres en aquella situació. Tanmateix, li costava d’explicar-se
com ella havia pogut romandre durant tant de temps en una situació com aquella sense embogir, si no
havia tingut prou força per a llançar-se de cap a l’aigua. Naturalment, es feia càrrec que la
situació de Sònia era un fenomen accidental en la societat, tot i que dissortadament distés d’ésser
aïllat i excepcional. Però aquesta accidentalitat, la gota de cultura intel·lectual que havia rebut,
 el seu passat, haurien pogut, semblava matar-la en fer les primeres passes per aquest camí
detestable. Què era, doncs, allò que la sostenia? La depravació? Era evident que tota aquesta
ignomínia l’havia atesa només d’una manera mecànica: de depravació autèntica no se n’havia
infiltrat ni una gota en el seu cor. Raskòlnikov ho veia i l’ànima de Sònia la tenia davant els
seus ulls oberta de bat a bat…

«Té tres camins a seguir —pensava ell—: llançar-se de cap al canal, anar a raure al manicomi, o… o
enfonsar-se en la depravació que emboira el cervell i petrifica el cor.» Aquesta darrera eventualita
t era la que li repugnava més; però ell era ja escèptic, jove, d’esperit abstret i, per tant,
implacable i per això no podia deixar de creure que l’última eventualitat, és a dir, la depravació,
era la més probable.

«Però és possible que sigui cert? —deia entre si—, ¿és possible que aquesta criatura, que conserva
encara la puresa de l’esperit, s’enfonsi conscientment en aquest abisme repugnant i oprobiós? ¿És
possible que hagi començat ja a enfonsar-s’hi i que, per això, fins ara ha pogut suportar aquesta
vida perquè el vici no li causa ja cap repugnància? No, no, és impossible! —exclamà com ho havia
fet abans Sònia—. No, el que l’ha aturada fins ara de llançar-se al canal ha estat la por de pecar,
i “ells”… Si encara no ha embogit… Però és que pot dir-se que ja no hagi embogit? És que té
realment tot el seny? És que hom pot parlar com ella parla? És que una persona que gaudeixi de
totes les seves facultats raona com ella ho fa? És que hom pot romandre d’aquesta manera al caire
de l’abisme i tapar-se les orelles per tal de no sentir els advertiments que prevenen el perill? És
que espera un miracle? De segur que és així. És que tot això no són senyals d’alienació mental?»

S’aturava obstinadament en aquesta idea. Aquesta eventualitat fins i tot li plaïa més que qualsevol
altra. Raskòlnikov es posà a esguardar Sònia més atentament.

—Pregues molt a Déu, Sònia? —li preguntà.

Sònia callava. Ell, dret al seu costat, esperava la resposta.

—Què fóra de mi sense Déu? —balbucejà ella ràpidament i enèrgicament, i, pegant-li una llambregada
amb un esguard encès, li estrenyé la mà amb força.

«Això mateix, no anava errat!», pensà ell.

—Però què és el que Déu fa per tu? —preguntà Raskòlnikov amb la pruïja d’aclarir els seus dubtes d’
una faisó encara més completa.

Sònia romangué silenciosa una bella estona, com si no pogués contestar. El seu feble pit era
sollevat per l’emoció.

—Calleu! No em pregunteu res! Vós no valeu… —cridà ella tot d’una, esguardant-lo severament i
rancuniosa.

«És això, és això!», seguia repetint ell obstinadament entre si.

—Ell ho fa tot! —balbucejà ella ràpidament, i tornà a acalar els ulls.

«Heus ací l’explicació trobada!», decidí Raskòlnikov mentalment guaitant-se Sònia amb una àvida
curiositat.

Mirava amb una sensació nova, estranya, gairebé malaltissa, aquella carona pàl·lida, esprimatxada i
angulosa, aquells ulls blaus i temorencs que podien abrandar-se amb un foc tan viu, expressar un
sentiment tan sever i enèrgic, finalment, aquell petit cos tot tremolós encara d’indignació i de
còlera, i tot això li semblà més i més estrany, gairebé impossible. «És boja, és boja!», es repetia
entre si.

Damunt la calaixera hi havia un llibre. Raskòlnikov, mentre es passejava amunt i avall de la cambra
l’havia vist; ara l’abastà i hi donà una ullada. Era el Nou Testament en rus. El llibre era vell,
relligat en cuir.

—D’on l’heu tret, aquest llibre? —li cridà ell d’un racó de la cambra estant.

Ella no s’havia mogut del mateix indret, a tres passes de la taula.

—Me’l van portar —respongué ella amb una mena de recança i sense mirar Raskòlnikov.

—Qui el va portar?

—Lisabeta. Jo vaig demanar-l’hi.

«Lisabeta! És estrany!», pensà ell.

Als seus ulls tot prenia en Sònia un aspecte més estrany, més extraordinari. Raskòlnikov s’atansà a
l’espelma amb el llibre i començà a fullejar-lo.

—On és el relat sobre Llàtzer? —preguntà ell tot d’una.

Sònia mirava fixament a terra i no responia. Ell s’havia decantat una mica de la taula.

—On és la resurrecció de Llàtzer? Cerca’m aquest indret, Sònia.

Ella se’l mirà de biaix.

—No és pas aquí…, és al quart evangeli… —balbucejà ella severament sense moure’s del lloc.

—Cerca’m aquest passatge i llegeix-me’l —digué ell; després s’assegué, es recolzà a la taula
aguantant-se el cap amb les mans i, esguardant ombrívolament de costat, es disposà a escoltar.

Sònia s’atansà indecisa a la taula. L’estrany desig manifestat per Raskòlnikov li semblava poc
sincer. Tot i això, abastà el llibre.

—És que no ho heu llegit? —preguntà ella mirant-se’l de biaix a través de la taula. La seva veu
esdevenia cada vegada més severa.

—Fa molt de temps… Quan anava a estudi. Llegeix!

—És que no ho heu sentit a l’església?

—Jo… no hi anava. I tu, hi vas sovint?

—N…o —balbucejà Sònia.

Raskòlnikov somrigué.

—Ja ho entenc… Demà no aniràs a l’enterrament del teu pare?

—Sí que hi aniré. La setmana passada vaig oir una missa de difunts.

—Per qui?

—Per Lisabeta. La van matar a destralades.

Els nervis de Raskòlnikov s’anaven encabritant més i més. El cap li començava a rodar.

—Eres amiga de Lisabeta?

—Sí… Ella era justa…, venia a veure’m… no gaire sovint…, no podia… Llegíem juntes i… parlàvem. Ella
veu Déu.

Aquestes paraules li produïen una impressió estranya, i altra vegada una novetat: Lisabeta i ella
tenien unes converses misterioses i tant l’una com l’altra eren boges.

«Ací tu i tot et tornaràs boig! És encomanadís!» pensà ell.

—Llegeix! —exclamà Raskòlnikov tot d’una amb un accent irritat. Sònia seguia, vacil·lant. El seu
cor bategava. S’hauria dit que tenia por de llegir. Ell mirà amb una expressió gairebé dolorosa «la
dissortada folla».

—Per què voleu que us ho llegeixi? Ves, vós no sou creient! —balbucejà ella amb una veu ofegada.

—Llegeix, ho vull! —insistí ell—. A Lisabeta, bé li ho llegies.

Sònia obrí el llibre i cercà l’indret. Les mans li tremolaven, la paraula se li encallava a la gola.
 Dues vegades provà de llegir i no pogué pronunciar el primer mot.

«Hi havia un malalt, Llàtzer, de Betània…», proferí finalment amb esforç, però, tot d’una, a la
tercera paraula, la veu començà a sonar d’una manera falsa i finalment es trencà com una corda
massa tibant. Se sentia el cor encongit i li mancava l’aire.

Raskòlnikov comprenia en part per què Sònia no es decidia a llegir, i com més ho comprenia, més
grollerament, amb més irritació insistia en la seva demanda. Ell s’adonava prou bé del que li
costava a ella obrir-li, fos com fos, el seu món interior. Comprenia que aquests sentiments
constituïen de molt temps ençà el seu vertader «secret», potser des de l’adolescència, aleshores
que en la seva família, a la vora del malaurat del seu pare i d’una madrastra embogida pel dolor,
entremig d’infants afamats, no sentia més que crits i retrets. Ell veia alhora, però, que, malgrat
la seva basarda, ella sentia una pruïja punyent de llegir, i de llegir tot just per «ell», per tal
que ell ho sentís, i «ara», sense mancament, «passés el que passes». Ell ho llegí en el seu esguard,
 ho comprengué per l’exaltada emoció que la corprenia… Fent un esforç damunt d’ella, vencé l’
espasme que li garfia la gorja i que li havia tallat la veu als primers mots i prosseguí la lectura
de l’onzè capítol de l’Evangeli de sant Joan. Fou així que arribà al versicle dinou:

«Molts dels jueus havien anat a casa de Marta i Maria a consolar-les del seu germà. Així que Marta
va sentir que Jesús arribava, sortí a trobar-lo; Maria, en canvi, s’estava asseguda a casa. Marta
digué llavors a Jesús: Si haguéssiu estat aquí, no s’hauria mort el meu germà; ja sé, però, que tot
el que demaneu a Déu, ell us ho concedirà.»

En arribar ací, ella es tornà a aturar, pressentint, amb una sensació de vergonya, que la veu
tremolaria de nou i es trencaria altra vegada…

«Jesús li diu: El teu germà ressuscitarà. Ja sé, li fa Marta, que ressuscitarà en la resurrecció,
el darrer dia. Jesús li diu: Jo sóc la resurrecció i la vida; qui creu en mi, encara que mori,
viurà; i tot aquell qui viu i creu en mi, no morirà eternament. Ho creus, això?»

(I encara que amb prou feines pogués respirar, Sònia llegí amb força i d’una manera destacadissa,
com si ella mateixa fes la seva professió de fe):

«Sí, Senyor, jo crec que vós sou el Messies, el Fill de Déu, que havia de venir al món.»

Ella s’aturà, alçà ràpidament els ulls devers «ell», però, fent un esforç continuà la lectura.
Raskòlnikov seia i escoltava immòbil, sense girar-se, recolzat a la taula i sense guaitar Sònia.
Arribaren al versicle trenta-dos.

«Quan Maria arribà on era Jesús, en veure’l, es deixà caure als seus peus i li digué: Senyor, si
haguéssiu estat aquí, no s’hauria mort el meu germà. Quan Jesús la veié plorant, i plorant també
els jueus que l’acompanyaven, es va commoure interiorment i es va contorbar. On l’heu posat?,
preguntà. Senyor, li digueren, veniu i vegeu-ho. I a Jesús se li negaren els ulls. Els jueus deien:
Mireu com se l’estimava! Però alguns d’ells digueren: No podia, ell que va obrir els ulls del cec,
fer també que aquest no es morís?»

Raskòlnikov es girà cap a ella i se la guaità tot agitat. Sí, sí, era ben bé això! Ella tremolava
tota, sacsejada per una veritable febre. Ell ho esperava. Sònia s’atansava al passatge en què es
parla del miracle inaudit i un sentiment de triomf l’anava abassegant. La seva veu esdevenia sonora
com el metall; el triomf i la joia hi ressonaven i l’afermaven. Les ratlles li ballaven davant els
ulls, els quals se li enfosquien, però ella sabia de cor el que llegia. En llegir el darrer
versicle: «No podia, ell que va obrir els ulls del cec…?», Sònia abaixà la veu, donant un accent
apassionat i xardorós als dubtes, al retret dels jueus incrèduls i cecs que, d’ací a un minut, com
ferits pel llamp, cauran de genolls sanglotant i creuran… «I ell, ell, que és també un incrèdul i
un cec, ell també sentirà i creurà, sí, sí, tot seguit», pensava ella i tremolava tota en l’espera
d’aquest instant joiós.

«Jesús, altra vegada commogut dintre seu, arriba al sepulcre: era una cova, coberta amb una pedra.
Diu Jesús: Traieu la pedra. Marta li diu: Senyor, ja fa fortor, ja és de quatre dies.»

Ella accentuà amb força el mot «quatre».

«No t’he dit, li diu Jesús, que, si creus, veuràs la Glòria de Déu? Tragueren, doncs, la pedra.
Llavors Jesús alçà els ulls i digué: Pare, us dono gràcies perquè m’heu escoltat; jo prou sabia que
sempre m’escolteu; però ho he dit per la gent que m’envolta, perquè creguin que vós m’heu enviat. I,
 havent dit això, cridà amb veu forta: Llàtzer, vine a fora! I el mort va sortir —llegí ella amb
veu alta i triomfant, tota fimbrant, com si ella mateixa fos testimoni del miracle—; lligat de peus
i mans amb faixes, i la cara embolcallada amb un sudari. Jesús els digué: Deslligueu-lo i deixeu-lo
anar. Molts dels jueus que havien anat a casa de Maria i van veure el que havia fet, van creure en
ell.»

Sònia no continuà la lectura, i encara que ho hagués volgut, no hauria pogut. Tancà el llibre i s’
aixecà ràpidament de la cadira.

—És tot el que hi ha sobre la resurrecció de Llàtzer —féu ella amb una veu trencada i severa, i
romangué immòbil, sense girar-se, no gosant alçar els ulls devers ell i sentint una mena de
vergonya de fer-ho. El seu tremolor febrós no havia parat. El bocí d’espelma que s’acabava de
consumir en el candeler guerxo il·luminava vagament aquesta cambra miserable on un assassí i una
noia extraviada havien llegit feia un instant el llibre etern. S’escolaren cinc minuts o més.

—He vingut per parlar-te d’un afer —digué tot d’una Raskòlnikov en veu alta i enarcant les celles.

Ella alçà els ulls devers ell sense dir res. El seu esguard era assenyaladament dur i expressava
una resolució feresta.

—Avui he abandonat els meus parents —digué ell—, la mare i la germana. D’ara endavant no aniré més
a veure-les. La meva ruptura amb elles és un fet.

—Per què? —preguntà Sònia esbalaïda.

L’encontre que havia tingut adés amb la mare i la germana d’ell li havia deixat una impressió
extraordinària, encara que poc clara per a ella mateixa. La nova de la ruptura, la rebé gairebé amb
esglai.

—Ara no et tinc més que a tu —afegí ell—. Anem-nos-en junts… És per proposar-t’ho que he vingut.
Tots dos som maleïts: doncs bé, anem-nos-en junts!

Els seus ulls llampegaven.

«Sembla foll!», pensà Sònia.

—On hem d’anar? —preguntà ella, esverada, i, involuntàriament, féu un pas enrere.

—Per ventura, puc saber-ho? L’únic que sé d’una manera certa és que el camí i la fita són els
mateixos.

Ella se’l guaitava i no comprenia res. L’única cosa que comprenia era que Raskòlnikov era terribleme
nt, infinitament malaurat.

—Ningú d’ells no et comprendrà si els parles —prosseguí ell—; jo, però, t’he comprès. Tu m’ets
necessària, i per això he vingut.

—No ho entenc… —balbucejà Sònia.

—Més tard ho entendràs. ¿És que tu no has obrat com jo? Tu també ho ets, de criminal…, també has
pogut traspassar el límit. Tu t’has posat la mà al damunt, has anorreat una vida… la «teva»! (és el
mateix!). Hauries pogut viure per l’esperit i la raó, i acabaràs al Mercat del Fenc… Però no ho
podràs resistir i si restes «sola» embogiràs com jo. Ara ja ho ets, com una boja: cal, doncs, que
marxem junts pel mateix camí! Anem!

—Per què? Per què dieu això? —proferí Sònia estranyament sotraguejada per aquestes paraules.

—Per què? Perquè seguir en aquest estat és impossible! Ve’t ací per què! Cal, al capdavall, raonar
seriosament, dient al pa, pa i al vi, vi, i no cridar i plorar com un infant dient que Déu no ho
permetrà! Digueu, digueu: què passarà si demà et porten a l’hospital? Caterina Ivànovna, gairebé
folla i tísica, és que no es morirà aviat? I els infants? És que Pòletxka no estarà perduda? És que,
 per ventura, no has vist per les cantonades pobres criatures enviades per les seves mares a
pidolar una almoina? Jo m’he assabentat dels indrets on viuen aquestes mares, de les condicions de
la seva vida. I bé, els infants no hi poden romandre infants. Hi ha un noi de set anys corromput i
lladre. I els infants són la imatge de Crist. «D’ells serà el regne del cel.» Ell manà amar-los i
honorar-los, perquè són la humanitat futura…

—Què fer, què fer? —repetí Sònia, plorant histèricament i torçant-se les mans.

—Què fer? Rompre el que calgui d’una vegada per sempre i anar endavant passi el que passi, prenent
el sofriment sobre si! Què? No ho comprens? Ho comprendràs més tard… La llibertat i la puixança, i,
assenyaladament, la puixança! La puixança damunt totes les criatures tremoloses, damunt tot el
formiguer…! Ve’t ací el fi! Recorda-te’n! És el meu testament! Et parlo potser per darrera vegada.
Si demà no torno, sentiràs parlar de tot, i aleshores recorda’t de les paraules que t’acabo de dir.
I un dia o altre, temps després, d’aquí a alguns anys, la vida t’ensenyarà potser allò que
signifiquen. Si demà torno, et diré qui va matar Lisabeta. Adéu!

—Però és que ho sabeu qui va matar-la? —li preguntà ella, glaçada d’esglai i guaitant-se’l amb ulls
esverats.

—Ho sé i t’ho diré… a tu, a tu sola! T’he escollit! No vindré a demanar-te perdó, sinó que t’ho
diré i prou. Ja fa temps que t’he escollit per dir-t’ho, ja aleshores que el teu pare em parlava de
tu, i quan Lisabeta encara era viva, aquesta idea m’havia ja vingut al magí. Adéu! No em donis la
mà. Fins demà!

Sortí. Sònia el considerava foll, però ella mateixa estava com embogida i en tenia la sensació. El
cap li rodava. «Senyor! Com ho sap, qui va matar Lisabeta? Què significaven aquestes paraules? Tot
això és horrible!» Tanmateix, la «idea» de la veritat no li venia al magí. Res més lluny d’això! «
Oh, deu ser terriblement malaurat… Ha abandonat mare i germana. Per què? Què ha passat? Quins són
els seus propòsits? Què m’ha dit? M’ha besat els peus i m’ha dit…, m’ha dit (sí, és ben bé això el
que ha dit) que no podia viure més sense mi! Oh, Déu meu!»

Sònia passà tota la nit devorada per la febre i desvariejant. Adés saltava del llit, plorava, es
torçava les mans, ara queia en un son febrós, i somiava Pòletxka, Caterina Ivànovna, Lisabeta, la
lectura de l’Evangeli, i ell…, ell, amb el rostre pàl·lid, amb l’esguard abrandat… que li besa els
peus, que plora… Oh, Déu meu!

Darrere la porta de la dreta, que separava la cambra de Sònia de l’estatge de Gertrudis Kàrlovna
Resslich, hi havia una cambra inocupada ja feia temps, que depenia de l’estatge esmentat i que
estava per llogar com ho indicaven un rètol del portal i els papers enganxats als vidres de les
finestres que donaven al canal. Sònia estava acostumada a considerar des de ja feia molt temps
aquesta cambra com a inhabitada. Tanmateix, durant tota l’escena precedent, el senyor Svidrigàilov,
amagat darrere la porta de la cambra buida, escoltava atentament. Quan Raskòlnikov eixí, ell
romangué un moment consirós, entrà de puntetes a la seva cambra, que donava a la cambra buida,
abastà una cadira i l’acostà sense fer soroll a la porta de Sònia. La conversa que havia sentit li
havia semblat interessant i significativa i li havia plagut molt, molt, en tanta de manera li havia
plagut, que havia portat la cadira per tal de no veure’s obligat una altra vegada a romandre dret
tota una hora i d’instal·lar-se d’una manera més confortable, i, d’aquesta manera, obtenir, des de
tots els punts de vista, una delectança completa.





V


Quan l’endemà a les onze en punt Raskòlnikov es presentà al jutjat de X… i es féu anunciar a
Porfiri Petròvitx, se sorprengué que hom el fes esperar tant: s’escolaren almenys deu minuts abans
d’ésser introduït. Ell s’havia imaginat que hom se li precipitaria al damunt. Al rebedor on s’
esperava, però, passaven per davant seu gent i més gent i, pel que es veia, d’ell ningú no en feia
cabal. A la cambra del costat hi havia uns escrivents que treballaven i que era evident que no
tenien la més petita idea de qui era i de què representava Raskòlnikov.

Ell pegà una llambregada plena de desassossec i malfiança al seu entorn: ¿és que no hi havia a la
vora d’ell algun policia, algun ull misteriós encarregat de sotjar-lo per tal d’evitar que es fes
fonedís? No hi havia, però, res de semblant: Raskòlnikov no veié més que els escrivents que
trescaven, tots abismats en la seva feina, i altra gent que del que menys es preocupaven era d’ell.
Podia, doncs, si volia, anar-se’n allà on el cor li digués. Cada vegada anava afermant-se més en
ell la idea que si, en efecte, el misteriós personatge d’ahir, aquell espectre sorgit de sota terra,
 ho sabés i ho hagués vist tot, hom no l’hauria fet esperar tan tranquil·lament. Oi més, ¿és que
hom l’hauria esperat fins a les onze, és a dir, fins al moment que a ell li havia plagut de venir?
Resultava, doncs, que aquest home no havia fet cap denúncia o bé senzillament no sabia i no havia
vist res amb els seus propis ulls (és que, d’altra banda, podia veure-ho?), i, per tant, tot l’
esdevingut ahir amb ell, Raskòlnikov, era només un miratge, una il·lusió de la seva imaginació
malalta i excitada. Aquesta explicació, que ja ahir se li havia acudit en els moments de desassossec
 més viu, li apareixia cada vegada més versemblant.

En rumiar suara sobre tot això, i preparar-se per a un nou combat, s’adonà tot d’una que tremolava,
i la sola idea que tremolava de por davant l’odiat Porfiri Petròvitx el sollevava d’indignació.
Allò més terrible per a ell era trobar-se de nou cara a cara amb aquest home; ell l’odiava ultra
mesura, infinitament, i temia fins i tot no poder-se contenir i exterioritzar aquest odi. I n’era
tant, de forta, la seva indignació, que parà en sec de tremolar; es preparà per entrar amb un posat
fred i insolent i es féu la promesa de parlar el menys possible, d’estar constantment alerta i si
més no aquesta vegada, de vèncer a tortes o a mortes la irascibilitat malaltissa del seu caràcter.
En aquest instant, hom el féu entrar al despatx de Porfiri Petròvitx.

Tret d’ell, en aquell instant, no hi havia ningú més. El despatx era una cambra de dimensions
mitjanes, hi havia una gran taula escriptori davant un sofà folrat de tela encerada, un buró, un
armari col·locat en un dels racons i diverses cadires, tots els mobles eren de fusta groga brunyida.
 A la paret, o millor dit a l’envà de fusta del fons, hi havia una porta tancada, la qual cosa
indicava que a l’altra banda de l’envà hi devia haver altres cambres. Bon punt entrà Raskòlnikov,
Porfiri Petròvitx tancà la porta per la qual aquell havia entrat i romangueren tots dos davant per
davant. Porfiri Petròvitx acollí el seu visitant aparentment amb mostres de joia i afabilitat i,
solament al cap d’alguns minuts, Raskòlnikov remarcà en ell una certa confusió, com si hom l’hagués
desconcertat o sorprès en una ocupació molt reservada i confidencial.

—Ah, respectable amic…! Heu-vos ací en els nostres paratges… —començà a dir Porfiri Petròvitx
allargant-li les dues mans—. Però, asseieu-vos, amic meu… o potser us desplau que se us anomeni
respectable i amic, així tout court? No us ho prengueu, us ho prego, com a prova d’una familiaritat
excessiva… Asseieu-vos ací, al sofà.

Raskòlnikov s’assegué sense esquitllar els ulls d’ell.

—Us porto aquell paper… sobre el rellotge… Aquí el teniu. ¿És així que calia escriure, o bé caldrà
tornar-lo a copiar?

—Què? Quin paper? Sí sí…, no us amoïneu —proferí amb una mena de precipitació Porfiri Petròvitx, i,
després d’haver proferit ja aquests mots, abastà el paper i hi donà una llambregada—. Sí, això
mateix. No cal pas res més —prosseguí amb la mateixa precipitació, i col·locà el paper damunt la
taula.

Després, al cap d’un minut, l’entaforà al seu buró, bo i parlant d’altra cosa.

—¿Ahir em sembla que manifestàreu el desig d’interrogar-me… formalment… sobre la meva coneixença
amb aquesta… víctima?

«Té, per què he dit “em sembla”? —pensà tot d’una—. Però per què me n’inquieto?», afegí mentalment
gairebé al mateix instant.

I tot d’un plegat tingué la sensació que la malfiança que l’havia abassegat al seu contacte amb
Porfiri, als dos primers mots, a un primer entreforc de les mirades, havia pres proporcions
monstruoses… i que això era extraordinàriament perillós: els nervis s’exciten, l’agitació augmenta.
«Això no va pas a l’hora…! A veure si tornaré a afluixar alguna niciesa!»

—Sí, sí, sí! No us amoïneu! Tenim temps, tenim temps! —balbucejà Porfiri Petròvitx passejant-se
amunt i avall prop de la taula, però sense cap mena d’intenció aparent, apropant-se adés a la
finestra, ara al buró, adés evitant l’esguard malfiat de Raskòlnikov, ara aturant-se en sec i
guaitant-se’l de fit a fit.

Era una impressió molt estranya la que produïa la figura d’aquest home rabassut que semblava una
pilota rebotent d’una paret a l’altra.

—No hi ha pressa, no hi ha pressa! Fumeu? Teniu tabac? Preneu una cigarreta —prosseguí ell oferint-
ne una al visitant—. Sabeu?, us rebo aquí, però el meu estatge és a l’altra banda de l’envà…, és l’
Estat qui me’l proporciona, sóc aquí temporalment. Calia fer reparacions. Ara gairebé tot està a
punt… Un pis subministrat per l’Estat és una gran cosa, sabeu? Què us en sembla?

—Sí, és una gran cosa —respongué Raskòlnikov mirant-se’l amb un aire gairebé mofeta.

—Una gran cosa, una gran cosa! —repetia Porfiri Petròvitx, el qual semblava pensar en quelcom de
ben diferent—. Sí, una gran cosa —digué finalment gairebé amb un crit, esguardant tot d’una
Raskòlnikov de fit a fit i aturant-se a dues passes d’ell.

Aquesta repetició incessant i estúpida que un pis fornit per l’Estat és una gran cosa contrastava,
per la seva vulgaritat, amb la mirada seriosa, pensívola i enigmàtica que fitava ara en el seu
visitant.

Això, però, augmentà encara més l’enuig de Raskòlnikov, que no pogué estar-se de llançar un repte
mofeta i imprudent:

—Sabeu? —digué tot d’una, guaitant-se’l gairebé insolentment i sentint una mena de delectança de la
seva insolència—, existeix, segons sembla, una regla jurídica, un procediment jurídic (per a tota
mena de jutges d’instrucció), de començar d’antuvi de lluny, conversant sobre una fotesa qualsevol,
o fins i tot amb quelcom de seriós que no tingui, però, res a veure amb la qüestió, per tal d’
encoratjar o, millor dit, distreure l’interrogat, abaltir la seva prudència i després, de sobte, d’
una manera inesperada, llançar-li entre cap i coll la pregunta fatal i perillosa: no és així? És un
costum, segons sembla, que conserven religiosament tots els jutges.

—En teniu de bones, vós… Voleu dir, amb això, que si us he parlat del pis cedit per l’Estat ha
estat per…

En dir això, Porfiri Petròvitx mig aclucà un ull, se li estremiren les parpelles, una expressió de
joia maliciosa li recorregué el rostre, les petites arrugues del front se li allargassaren, els
seus ulls esdevingueren encara més petits, els trets de la cara se li dilataren i tot d’un plegat
esclafí el riure, bo i fitant Raskòlnikov als ulls, amb una rialla nerviosa, perllongada, que el
sacsejava tot. Raskòlnikov, fent esforços de flaquesa, es posà també a riure; però quan Porfiri, en
veure-ho, esclafí novament el riure amb tanta de violència que gairebé es tornà morat, la repugnànci
a experimentada per Raskòlnikov li féu ultrapassar tota prudència: parà de riure, enarcà les celles,
 i durant bella estona es mirà rancuniosament Porfiri, no traient-li els ulls de damunt mentre
aquest reia sense parar amb una mena de propòsit deliberat. La manca de prudència, tanmateix, era
evident tant per la part de l’un com per la de l’altre. Porfiri Petròvitx s’havia posat a riure a
la cara del seu visitant, el qual acollí aquesta rialla amb una expressió d’odi, i el jutge d’
instrucció no semblava immutar-se gens d’aquesta circumstància. Això havia atret fortament l’
atenció de Raskòlnikov: comprengué que era indubtable que Porfiri Petròvitx, en veure’l entrar feia
poc, no s’havia tampoc immutat gens ni mica, que, al contrari, era ell, Raskòlnikov, qui s’havia
deixat enxarpar al parany; que era evident que hi havia quelcom que ell ignorava, un fi inconegut;
que potser estava ja tot preparat i que, en aquell instant, el que estava a punt es manifestaria
sobtadament, amb esclat…

Raskòlnikov, anant de dret al gra, s’aixecà, abastà la gorra i, en un to decidit, però amb una viva
irritació, digué:

—Porfiri Petròvitx, ahir vau manifestar el vostre desig de sotmetre’m a un interrogatori. (Ell
accentuà assenyaladament el mot «interrogatori».) He vingut, i si teniu preguntes a fer-me,
interrogueu-me; si no, permeteu que em retiri. No tinc temps per a perdre, tinc altra cosa a fer…
Haig d’anar a l’enterrament d’aquest funcionari esclafat per uns cavalls i del qual… heu sentit
també a parlar… —afegí, i tot seguit li recà d’haver afegit aquesta frase; després prosseguí aınb
una irritació creixent—: De tot això n’estic ja fins al capdamunt, sentiu?, i ja fa massa temps que
dura…, és en part gràcies a això que vaig caure malalt…, en una paraula —féu ell gairebé amb un
crit, sentint que la frase sobre la malaltia era encara més fora de lloc—, feu-me la mercè d’
interrogar-me o de deixar-me’n anar tot seguit… Si m’interrogueu, però, feu-ho amb tots els ets i
uts, segons la forma. Altrament, no us ho permetré; i, mentrestant, adéu, puix que per ara i tant
no tenim res a fer junts.

—Senyor! Però què dieu? ¿Sobre què voleu que us interrogui? —cloquejà tot d’una Porfiri Petròvitx
canviant tot seguit el to i el capteniment i parant de riure en sec—. No us neguitegeu, us ho prego
—prosseguí tot tornant a passejar-se amunt i avall i fent asseure Raskòlnikov—. Res no ens apressa,
res no ens apressa, i tot plegat no té cap importància. Al contrari, n’estic tan content que a la
fi hàgiu vingut a veure’ns…! És com a visitant que us rebo. I pel que es refereix a aquest maleït
riure, perdoneu-me; amic meu, perdoneu-me, Rodion Romànovitx. És així que us dieu, oi? Sóc un home
nerviós i la finesa de la vostra remarca m’ha fet molta gràcia. A vegades durant mitja hora… Em
costa poc de riure. La meva complexió fins i tot em fa témer la paràlisi. Però, per què no us
asseieu…? Us ho prego, amic meu, altrament, em creuré que us heu enutjat.

Ralkòlnikov callava, escoltava i observava, cellaarrufat. Tanmateix, s’assegué, sense deixar anar,
però, la gorra de les mans.

—Vull dir-vos una cosa, Rodion Romànovitx, per explicar-vos el meu caràcter —prosseguí Porfiri
Petròvitx passejant-se de nou d’un costat a l’altre i evitant com sempre, d’entreforcar el seu
esguard amb el del seu visitant—. Com sabeu, sóc solter, no freqüento la societat, sóc inconegut;
afegiu a això que sóc un home que ja ha fet atots… i… i…, ¿heu remarcat, Rodion Romànovitx, que al
nostre país, a Rússia, i assenyaladament en els nostres cercles petersburguesos, si dues persones
intel·ligents, que no es coneixen encara prou bé, però que es respecten recíprocament com vós i jo,
per exemple, en aquest moment, s’encontren, durant mitja hora no troben tema per a la conversa: s’
estan plantats com estaquirots l’un davant l’altre tots confosos? Tothom té un tema de conversa;
les dames, per exemple…, els homes de món, les persones de la bona societat, sempre tenen de què
parlar, c’est de rigueur, i les persones mitjanes, com nosaltres, són vergonyoses i poc enraonadores
…, és a dir, més meditatives. A què es deu això, amic meu? ¿És que no tenim interessos socials o
que som massa honrats i no volem enganyar-nos els uns als altres? No ho sé. I bé, què en penseu?
Però, feu-me la mercè, allibereu-vos de la gorra, diria que us en voleu anar, i això, a dir veritat,
 em fa pena… Jo, al contrari, estic tan content…

Raskòlnikov posà la gorra damunt la taula, i escoltava silenciosament, seriosament i arrufant les
celles, la xerrameca tumultuosa i buida de Porfiri. «És que vol distreure la meva atenció amb
aquesta xerrameca estúpida?»

—No us convido a una tassa de cafè, l’indret no és adient; però, per què no passar cinc minuts amb
un amic per tal de distreure’l? —prosseguí, inestroncable, Porfiri—. Sabeu?…, totes aquestes
obligacions de l’ofici…, no us emmurrieu, amic meu, si em veieu anar d’aquesta manera amunt i avall;
 perdoneu, tinc molta por d’ofendre-us, però el moviment em cal en tanta de manera! Tot el sant dia
estic assegut, i és per a mi un veritable gaudi poder estirar les cames durant cinc minuts… tinc
hemorroides…, em proposo sotmetre’m a un tractament de gimnàstica; diuen que és molt corrent de
veure passar la maroma a consellers d’Estat, actuals i àdhuc secrets; vegeu on arriba la ciència en
els nostres dies… sí… Pel que fa referència a les obligacions de l’ofici, els interrogatoris i tots
aquests formalismes…, vós mateix amic meu, en parlàveu fa poc… i sabeu?, en efecte, Rodion
Romànovitx, aquests interrogatoris ben sovint desconcerten més aviat el jutge que l’interrogat… Ho
heu fet ressaltar tantost amb tant d’esperit com de justícia… —Raskòlnikov no havia fet cap
observació semblant—. Hom s’hi embrolla! Un acaba per no saber en quina paret toca! I sempre el
mateix, sempre el mateix, com un tabal! Teniu, ara s’està efectuant una reforma i, si més no,
canviarem els noms, he, he, he! Respecte als nostres procediments jurídics, estic plenament d’acord
amb vós, que tan espiritualment heu expressat el vostre parer sobre la qüestió. Digueu-me, quin
acusat no sap, fins i tot el terrerol més obtús, que començaran per fer-li preguntes al marge de l’
afer per tal d’abaltir-lo (segons la vostra afortunada expressió) i que després li ventaran de
sobte una coltellada a l’occípit, he, he, he! al bell mig de l’occípit, per servir-me de la vostra
afortunada comparació!, he, he! És a dir, doncs, que heu pensat realment que quan us parlava del
pis volia…, he, he! Sou un home càustic! Bé, bé, no hi tornaré més! Ah, sí, a propòsit, una paraula
en porta una altra, un pensament en provoca un altre; teniu, bon punt heu parlat de la forma pel
que es referia a l’interrogatori… Però, què és la forma? En molts casos, la forma, sabeu?, no
representa absolutament res. A vegades una conversa en tons amicals dóna resultats molt més
considerables. La forma no desapareixerà mai, permeteu-me que us assossegui sobre el particular. En
el fons, però, què és la forma? Permeteu que us ho pregunti. No pot pas obligar-se el jutge a
romandre constantment fermat a la forma. La tasca del jutge instructor és, per dir-ho així, un art
liberal o quelcom de semblant, he, he!

Porfiri Petròvitx s’aturà un minut per prendre alè. Parlava sense parar, engegant adés frases
buides i nícies, ara deixant esmunyir mots enigmàtics, per tornar a espetifollar tota mena d’
absurditats. No es passejava ja per la cambra, sinó que més aviat hi corria, movent les seves cames
gruixudes amb una rapidesa creixent, el cap cot, la mà dreta al darrere i manotejant amb l’esquerra
amb gestos que ni una sola vegada no corresponien a les seves paraules. Raskòlnikov remarcà tot d’
una que, corrent per la cambra, s’havia aturat dues vegades prop de la porta un instant i escoltava…

«És que espera algú?»

—I vós teniu tota la raó —reprengué joiosament i esguardant Raskòlnikov amb una bonhomia extraordinà
ria (la qual cosa féu estremir aquest darrer i posar-lo a l’aguait)—, teniu tota la raó a mofar-vos
d’una manera tan espiritual dels nostres costums jurídics, he, he! Aquests procediments nostres, no
tots, naturalment, profundament psicològics, són ben ridículs i, ben mirat, inútils, si la forma és
massa estreta… I tornem a parlar-ne, de la forma: suposem que estic encarregat de la instrucció d’
un afer i que tinc sospites de tal o tal individu… Vós estudiàveu la carrera de Dret, ¿oi, Rodion
Romànovitx?

—Sí, l’estudiava…

—Doncs bé, heus ací un petit exemple que us podrà servir el dia de demà, és a dir, no us afigureu
que em permeti donar-vos lliçons, a vós, precisament, que escriviu aquests articles sobre el crim!
No, em prenc solament la llibertat de presentar-vos un fet a títol de petit exemple. Suposo, doncs,
que el culpable és tal o tal. I bé, ¿per què neguitejar-lo abans d’hora, em pregunto, encara que
tingui indicis en contra d’ell? Si es tractés d’un altre, per exemple, el meu deure fóra de fer-lo
detenir tot seguit; aquest, però, té un altre caràcter; ¿per què no puc deixar-lo passejar per la
ciutat? He he! No; veig que no m’enteneu prou bé. Procuraré aclarir-vos-ho. Si, per exemple, el
faig detenir massa aviat, li dono, com a conseqüència d’això, un sustentacle moral, per dir-ho així,
 he, he! Us en rieu? —Raskòlnikov ni tan sols hi havia pensat, a riure: seia serrant les dents i
sense esquitllar la seva mirada encesa dels ulls de Porfiri Petròvitx—. I tanmateix és així,
assenyaladament amb alguns subjectes, puix que els homes són diversos i la pràctica és igual per a
tots. Vós em direu: però i si teniu proves? Amic meu, les proves ja sabeu el que són, en la major
part dels casos tenen dos caps, i jo, jutge d’instrucció, sóc un home feble. Voldria que la
instrucció, per dir-ho així, tingués el caràcter d’una demostració matemàtica, voldria que les
proves fossin tan clares com dos i dos fan quatre! Voldria que les proves fossin indiscutibles! I
bé, si el faig agafar abans d’hora (tot i estar convençut que és «ell»), em retiro possiblement a
mi mateix els mitjans de poder provar més tard la seva culpabilitat. Per què? Perquè, en certa
manera, li dono una posició concreta, el defineixo psicològicament i el tranquil·litzo, i aleshores
se’m fa escàpol, s’amaga sota la seva closca; comprèn, en fi, que és un detingut. Conten que a
Sebastòpol, tot seguit després de la batalla d’Alma, hi havia persones intel·ligents que tenien una
gran por que l’enemic atacaria de front Sebastòpol i prendria la ciutat en un tres i no res; en
veure, però, que l’enemic havia preferit prendre la ciutat per mitjà d’un setge segons totes les
regles, i que obria el primer paral·lel, no hi veien de contents i s’assossegaren: la cosa s’
allarga, si més no, de dos mesos, puix que ¿quan la prendran amb un setge segons totes les regles?
Ja torneu a riure? Tampoc no us ho creieu? Sí, sí, tanmateix sou vós el qui teniu raó! Sí que la
teniu! Tots aquests casos són casos particulars, estic d’acord amb vós; el cas citat és efectivament
 un cas particular! Tot i així, dilectíssim Rodion Romànovitx, el que cal remarcar és això: el cas
general, aquest mateix cas al qual són adaptades totes les formes i regles jurídiques, que serveix
de base als llibres que s’escriuen sobre el tema, en realitat no existeix, perquè cada afer, cada
crim, així que es realitza d’una manera efectiva, esdevé immediatament un cas particular, completame
nt particular, un cas que ben sovint no s’assembla de res al cas anterior. A vegades es produeixen
casos d’aquests extraordinàriament còmics.

»I tornem al nostre cas. Si deixo tranquil l’individu que m’inspira sospites, si no el faig agafar,
però ell sap, si més no a cada hora, a cada minut, que jo estic assabentat de tot, que nit i dia
tinc l’esguard fit damunt seu, que el vigilo infatigablement, si el mantinc conscientment en un
estat d’esperit basardós i malfiat, us juro que al capdavall el prendrà el vertigen, vindrà ell
mateix a trobar-me i farà un cop de cap que determinarà que les meves conclusions s’assemblin al
dos i dos fan quatre, que tinguin un caràcter, per dir-ho així, matemàtic, la qual cosa té el seu
encís. Si això es pot esdevenir amb un terrerol inculte, imagineu-vos què serà amb un home de la
nostra categoria, un home intel·ligent dels nostres dies, la intel·ligència del qual s’hagi, oi més,
 desenrotllat en una certa direcció! Car, amic meu, és molt important comprendre en quina direcció
s’ha desenrotllat l’home. I els nervis, els nervis, és que els heu oblidats? Els nervis en els
nostres temps estan excitats, malalts! I el fel, el fel, si en porta tota aquesta gent! Us dic que
tot això és una veritable mina per a la investigació! I què em pot fer que ell es passegi lliurement
 per la ciutat? Que es passegi, que es passegi, per ara i tant; ça com lla sé que és la meva
víctima i que no se’m farà escàpol! Oi més: on anirà?, he, he! A l’estranger? Un polonès emprendrà
la fuga a l’estranger, però no pas “ell”, més que més que no el perdo de vista i que he pres les
meves mesures. S’amagarà a l’interior del país? Vegeu: a l’interior del país hi viuen camperols,
autèntics, grollers, russos de cap a peus; l’home contemporani, cultivat, preferirà viure a la
presó que entremig d’aquests estrangers, d’aquests pagesos nostres, he, he! Però tot això no té
encara una gran importància, és el costat exterior de la qüestió. Si no pren la fuga, no serà pas
perquè no se’m pot fer escàpol, perquè no té on anar, sinó perquè “psicològicament” no pot
escapolir-se de les meves grapes, he, he! Què me’n dieu, d’aquesta expressió? És per una llei de la
natura que no prendrà la fuga, tot i que tingui on anar a raure. Heu vist la papallona vora l’
espelma? Doncs bé, és d’aquesta manera que ell donarà voltes al meu entorn, com la papallona al
voltant de la flama; la llibertat no tindrà cap dolcesa per ell, esdevindrà més i més inquiet,
començarà a repensar-se, començarà a donar voltes sense saber en quina paret tocar, es trobarà
empatollat com en una xarxa, un desassossec mortal el tenallarà…! La cosa, però, no s’acabarà aquí:
el seu capteniment serà tal, que ell mateix em prepararà conclusions matemàtiques, quelcom de
semblant al dos i dos fan quatre; l’únic que cal és donar-li un entreacte prou llarg…! I ell
seguirà donant voltes al meu entorn, cada vegada més estretes, fins que, paf!, em volarà de dret a
la boca i me’l cruspiré; i la cosa serà ben agradosa, he, he! No ho creieu?

Raskòlnikov no respongué; pàl·lid i immòbil, seguia observant, amb una atenció tensa, el rostre de
Porfiri.

«La lliçó és bona —pensà, mentre una frisança glaçada li corria per l’espinada—. Fins i tot no és
ja, com ahir, el joc del gat amb el ratolí. És indubtable que no em parla d’aquesta manera
únicament per tal de mostrar-me… i de deixar-me entrellucar la seva força, és massa intel·ligent
per a això… El fi és un altre, però quin fi? Eh, amic meu, el que vols és espaordir-me, fer-me
caure al parany! De proves, no en tens, i l’home d’ahir no existeix! El que vols és fer-me perdre
la brúixola, excitar-me i colpir-me en veure’m en aquest estat, però vas completament errat de
comptes, no et sortiràs pas amb la teva! Però, ¿per què, per què em parla d’aquesta manera
insinuant…? Amb el que compta és amb el desballestament dels meus nervis…! No, amic meu, no m’
agafaràs pas en aquest ham, tot i els teus càlculs… Ja ho veurem, ja ho veurem, el que has preparat!
»

I reconcentrà totes les seves forces per tal d’encórrer la terrible catàstrofe que preveia. Hi
havia moments que sentia el desig de llançar-se damunt de Porfiri i escanyar-lo. En entrar al
despatx del jutge, havia ja temut de no poder dominar el seu enuig. Sentia un baticor violent, que
se li assecaven els llavis, que la bromera s’hi coagulava.

Tot i així decidí, per ara i tant, no dir ni un mot, comprenent que, en la seva situació, era
aquesta la millor tàctica. D’aquesta manera, no sols no es deixarà anar de la llengua, sinó que
encara, amb el seu silenci, irritarà l’enemic i reeixirà potser a provocar alguna paraula imprudent
de la seva banda. Aquesta era, si més no, l’esperança de Raslkòlnikov.

—No, ja veig que no ho creieu, que us penseu que farsejo —prosseguí Porfiri, més i més engrescat,
rient adesiara amb la seva rialla de conill i passejant-se novament per la cambra—. Potser teniu
raó; Déu m’ha donat una tal figura que no fa més que despertar idees còmiques en els altres; sóc un
bufó; vull dir-vos, però, quelcom; això sí, Rodion Romànovitx, perdoneu aquest vell; vós sou encara
un jove de la primera volada i, per això, com tota la joventut, aprecieu per damunt de tot la intel·
ligència humana. Us captiven el joc agut de l’esperit i les deduccions abstractes de la raó. I és «
exactament igual» que amb el Hoff-kriegs-rat austríac d’altres temps, si, tot amb tot, m’és permès
jutjar els esdeveniments militars: damunt el paper derrotaren Napoleó, el feren presoner, tot ho
conjuminaren tancats al gabinet, de la manera més enginyosa del món; però el general Mak es lliurà
amb tot el seu exèrcit, he, he! Ja veig, ja veig, Rodion Romànovitx, que us rieu de mi, perquè jo,
home civil, escolleixo sempre exemples de la història militar. Què voleu fer-hi, és una feblesa, em
plauen les coses militars, i em produeix un gaudi tal llegir tots aquests relats d’operacions
guerreres…! Decididament, he esguerrat la carrera. Hauria hagut d’entrar a l’exèrcit, a fe de Déu.
No fóra potser un Napoleó, però a comandant és segur que hi hauria arribat, he, he, he!

»I bé, ara, estimat amic, us diré detalladament tota la veritat referent al “cas particular”: la
realitat i la natura, senyor meu, són una cosa important i a vegades, com fan esfondrar, tanmateix,
el càlcul més penetrant! Escolteu aquest vell, us parlo seriosament, Rodion Romànovitx —en dir això,
 Porfiri Petròvitx, que no tenia encara trenta-cinc anys fets, talment s’envellí tot d’una: la veu
se li mudà i es quedà com encorbat—, i més encara quan sóc un home franc… Sóc o no sóc un home
franc? Quin és el vostre parer? Em sembla que hi podeu pujar de peus, després que us comunico
aquestes coses desinteressadament, sense exigir-vos cap recompensa!, he, he! I bé, continuo: la
finesa d’esperit, a parer meu, és una cosa excel·lent; és, per dir-ho així, l’ornament de la natura
i el consol de la vida i és capaç de fer tals entremaliadures que poden posar en un compromís un
pobre jutge d’instrucció, el qual, pel seu costat, pot ser sovint enganyat per la seva fantasia,
puix que, no ho oblideu, ell és també home! Però la natura salva el pobre jutge d’instrucció, heus
ací la dissort! I, en això, no hi pensa la joventut que es deixa emportar per la finesa d’esperit i
que “ultrapassa tots els obstacles” (com vau dir ahir d’una manera tan espiritual i finíssima).
Suposem que en el “cas particular”, incognito, que ens interessa, l’home mentirà, i mentirà
superiorment, de la manera més astuciosa. La victòria sembla saltar als ulls; apa, gaudeix dels
fruits de la teva mestria, i crac!, en l’indret més interessant, en l’indret on la cosa pot ser
causa d’escàndol, caurà esvanit. Suposem que l’accident pugui explicar-se per un estat malaltís,
per la xafogor de la cambra. Què hi fa! Ha donat fonament a la sospita! Ha mentit d’una faisó
incomparable, però no ha sabut comptar amb la natura! Heus ací on és el parany! Una altra vegada,
deixant-se emportar per les entremaliadures del seu esperit, comença a mistificar la persona que té
sospites d’ell, empal·lideix com fet a dretes, però empal·lideix “d’una manera massa natural”,
massa prop de la realitat, i torna a donar fonament a la sospita! D’antuvi pot enganyar el seu
interlocutor, però aquest, si no és un totxo, en haver demanat consell al coixí, hi veurà clar. El
nostre home es comprometrà d’aquesta manera a cada pas! És més: ell mateix vindrà allí on hom no el
demana parlarà d’allò sobre què valdria més callar emprarà al·legories diverses, he, he!, vindrà
ell mateix i preguntarà per què encara no l’han agafat, he, he, he! I això pot produir-se amb un
home d’esperit molt fi, amb un psicòleg i amb un escriptor! La natura és un mirall, és el mirall
més transparent, n’hi ha prou amb contemplar-lo! Però, ¿per què empal·lidiu d’aquesta manera,
Rodion Romànovitx? Què us en sembla si obrís la finestra?

—Oh, no us amoïneu, no us amoïneu! —cridà Raskòlnikov, i tot d’una, esclafí el riure— Us ho prego,
no us amoïneu!

Porfiri s’aturà davant d’ell, esperà un moment i sobtadament esclafí també el riure. Raskòlnikov s’
aixecà del sofà, tallant en sec la seva rialla convulsiva.

—Porfiri Petròvitx! —proferí ell amb una veu forta i destacadissa, tot i que amb prou feines es
pogués tenir dret damunt les seves cames tremoloses—, finalment veig d’una manera clara que
sospiteu que sóc jo qui ha assassinat aquesta vella i la seva germana Lisabeta. Per la meva banda
haig de dir-vos que ja fa temps que n’estic fins al capdamunt, de tot això. Si considereu que teniu
un dret legítim a perseguir-me, perseguiu-me; si estimeu que teniu el dret de detenir-me, deteniu-
me. No permeto, però, que hom es mofi de mi a la meva cara i que em turmenti…

Tot d’una els seus llavis tremolaren, la ràbia li abrandà l’esguard, i la veu, que havia retingut
fins aleshores, arribà al punt de dalt.

—No ho permeto! —cridà de sobte ventant un cop de puny amb totes les seves forces damunt la taula—.
Ho sentiu, Porfiri Petròvitx? No ho permeto.

—Ah, Déu meu!, què teniu? —exclamà visiblement esverat Porfiri Petròvitx—. Amic meu, Rodion
Romànovitx, què us passa?

—No ho permeto! —tornà a cridar Raskòlnikov.

—No crideu, amic meu! Us sentiran, vindrà gent! I què els direm, aleshores? Penseu-hi! —balbucejà
Porfiri Petròvitx, astorat, atansant el seu rostre a frec de cara de Raskòlnikov.

—No ho permeto, no ho permeto! —repetí maquinalment Raskòlnikov, aquesta vegada, però, baixant
també la veu.

Porfiri girà en rodó i corregué a obrir la finestra.

—Cal airejar la cambra! Beveu un glop d’aigua, amic meu, és un atac de nervis!

I es precipitava ja cap a la porta per demanar que portessin aigua, quan s’adonà que en un racó n’
hi havia una ampolla.

—Beveu, amic meu —balbucejà atansant-se vivament amb l’ampolla—, això us farà bé…

L’esfereïment i la sol·licitud de Porfiri Petròvitx eren en tanta de manera naturals, que Raskòlniko
v callà i es posà a guaitar-se’l amb una estranya curiositat. Tanmateix, l’aigua, no la va tocar.

—Rodion Romànovitx! Amic meu! Si continueu així perdreu l’enteniment, us ho asseguro. Ah! Beveu,
beveu, si més no, una mica!

I l’obligà a prendre el vas d’aigua. Ralkòlnikov atansà maquinalment el vas als llavis, però,
repensant-se, el tornà a posar damunt la taula amb una expressió de repugnància.

—Sí, això ha estat un petit atac! Si no teniu compte, tindreu una recaiguda en la vostra malaltia! —
féu Porfiri Petròvitx amb un escataineig i amb un to tot afectuós, encara que amb la mateixa
expressió d’home desconcertat—. Senyor! ¿És que és permès deixar-se anar d’aquesta manera? Dmitri
Prokòvitx va venir ahir, estic d’acord, estic d’acord, tinc un mal caràcter, un esperit càustic,
però Déu sap el sentit que han donat a les meves facècies! Ahir va venir després de la vostra
visita, dinàrem junts, i ell parlà, parlà sense parar, jo vaig acontentar-me de deixar caure els
braços, però entre mi pensava: «Ah, Déu meu, quina n’has feta!» Sou vós que l’enviàreu, oi? Però,
asseieu-vos, asseieu-vos, amic meu, per l’amor de Crist!

—No, no vaig enviar-lo jo! Però sabia que ell havia vingut a veure-us i per què —respongué secament
Raskòlnikov.

—Ho sabíeu?

—Sí, i què?

—I què, amic Rodion Romànovitx? Que conec altres fetes vostres; estic assabentat de tot! Sé que,
gairebé de nit, anàreu a «llogar el pis», que vau estirar la cordeta de la campana per tal de fer-
la dringuejar, que féreu preguntes respecte a la sang, que deixàreu esbalaïts els treballadors i
els porters. Oh, comprenc l’estat d’esperit en què aleshores us trobàveu…, però, a fe de Déu, amb
totes aquestes extravagàncies us tornareu boig! El vertigen acabarà per abassegar-vos! Una noble
indignació bull en la vostra ànima, pels greuges rebuts d’antuvi del destí i dels policies després.
Per això aneu d’una banda a l’altra per tal d’obligar tothom a dir el que té al pap i acabar d’una
vegada, puix que de totes aquestes nicieses, de totes aquestes sospites, n’esteu ja fins al
capdamunt. No és així? He endevinat el vostre estat d’esperit…? Però el que hi ha és que no
solament vós esteu perdent el cap, sinó que encara el feu perdre a Rasumikhin. Ja sabeu que ell és
un brau minyó. La seva virtut, la seva bondat, l’exposen a contagiar-se de la vostra malaltia…!
Quan us assossegueu, us contaré… Però, asseieu-vos, amic meu, per l’amor de Crist. Feu-me la mercè,
reposeu, esteu tot traspostat, asseieu-vos.

Raskòlnikov s’assegué; el tremolor continuava, i la febre s’apoderà de tot el seu cos. Escoltava
amb una pregona sorpresa Porfiri Petròvitx, el qual, aparentment inquiet, li prodigava tantes
mostres d’interès. No creia, tanmateix, cap de les seves paraules, bé que experimentés una estranya
tendència a creure-se-les. Les paraules inesperades de Porfiri sobre el pis li havien causat una
impressió extraordinària: «Com ho ha sabut —pensava— i per què m’ho ha contat?»

—Sí, en la nostra pràctica judicial s’ha produït un cas gairebé idèntic, un cas patològic —
prosseguí Porfiri amb la mateixa verbositat d’abans—. Un home s’ha acusat d’un crim que no havia
comès, i, com si això fos poc, contà tota una història, parlà d’al·lucinació, presentà uns fets,
unes circumstàncies tals, que la cosa semblava incontrovertible. Com explicar-s’ho? Sense que ell
en fos conscientment culpable, havia estat en part la causa d’un assassinat; en assabentar-se que,
malgrat ell, havia donat un pretext a l’assassí, en fou tan acurat, que perdé el seny i començà a
imaginar-se que ell era l’assassí. Finalment, el Senat examinà l’afer i aquest pobre malaurat fou
absolt i reclòs en una casa de salut. Fou una sort que el Senat intervingués en la cosa, que, si no,
 Déu sap el que hauria passat! Ja veieu, doncs, que no cal deixar-se emportar! Hom pot esdevenir
monomaníac si es deixa portar pels nervis desguitarrats i comença a anar de nit a estirar els
cordons de les campanes i a fer preguntes sobre la sang! En la meva pràctica he tingut l’avinentesa
d’estudiar tota aquesta psicologia. A vegades hom se sent atret per la temptació de tirar-se
daltabaix d’una finestra o d’un campanar. Estirar el cordó de la campaneta pot produir una sensació
semblant… Esteu malalt, Rodion Romànovitx, esteu malalt! N’heu fet massa poc cas, de la vostra
malaltia! Hauríeu hagut de consultar un metge experimentat, en lloc de sotmetre-us al tractament d’
aquest ventrut de Zossímov. Esteu desvariejant. Tot el que us passa és efecte del desvarieig!

Durant un instant, Raskòlnikov veié giravoltar tots els objectes al seu entorn.

«¿És possible, és possible —es preguntava— que en aquest moment segueixi mentint? És impossible, és
impossible!» I maldava per tal de foragitar aquest pensament, pressentint fins a quin extrem de
fúria podia portar-lo, pressentint que, enfurismat, podia perdre l’enteniment.

—No desvariejava, sinó que tenia tot el seny! —cridà, posant en tensió totes les forces del seu
esperit per tal de penetrar el joc de Porfiri—. Tenia tot el seny, tot el seny, ho sentiu?

—Sí, ho comprenc i ho sento. Ahir també ho dèieu, que no desvariejàveu, i fins insistíeu assenyalada
ment sobre aquest punt. Tot el que podeu dir, ho comprenc! Ah! Però, escolteu-me, Rodion Romànovitx,
 amic meu dilecte. Us vull fer una observació sobre aquesta circumstància. Si fóssiu en efecte un
criminal, si haguéssiu tingut una participació qualsevol en aquest maleït afer, ¿és que, per
ventura, insistiríeu en tanta de manera que havíeu fet tot això no en un estat de desvarieig, sinó
en plena coneixença? I insistir com vós ho feu, amb tanta tossuderia! És que fóra possible?, digueu,
 és que fóra possible? Jo crec tot el contrari. Si us sentíssiu culpable insistiríeu justament que
desvariejàveu. No és així? No us sembla que la cosa no pot ser més clara?

El to de la pregunta deixava endevinar una astúcia amagada. En pronunciar aquests mots s’havia
atansat en tanta de manera a Raskòlnikov, que aquest es veié obligat a estintolar-se al respatller
del sofà i, perplex, esguardà Porfiri de fit a fit.

—El mateix diré referent a la visita del senyor Rasumikhin, és a dir: és que ahir va venir a parlar-
me per pròpia iniciativa o per instigació vostra? Vós hauríeu hagut de dir que havia vingut per
pròpia iniciativa i no donar a entendre que vós n’estàveu assabentat. Vós, al revés d’això no ho
amagueu, i insistiu que va venir per instigació vostra!

Raskòlnikov, precisament, no havia insistit en això. Un calfred li recorregué l’espinada.

—No feu altra cosa que mentir —proferí ell lentament i feble i torçant els llavis amb un somrís
malaltís—; em voleu mostrar una vegada més que sabeu tot el meu joc, que sabeu totes les meves
respostes per endavant —continuà tenint gairebé la sensació que no pesava ja les paraules com calia—
, em voleu enjoncar… i senzillament us mofeu de mi…

En dir aquests mots, Raskòlnikov seguia esguardant Porfiri fixament, i de sobte una ira violenta
llampegà als seus ulls.

—No feu altra cosa que mentir! —cridà—. Vós mateix sabeu perfectament que la millor tàctica, per a
un criminal, consisteix a no amagar, si és possible, allò que pot ser amagat! No us crec!

—I quin belluguet esteu fet! —proferí Porfiri amb un riure sec—, sou ben entestat, amic meu,
tanmateix; porteu una monomania encastada al magí. És a dir, que no em creieu? I jo us dic que em
creieu ja un quart d’arxina i faré que em cregueu de tota una arxina, puix que us estimo sincerament
 i us porto un veritable interès.

Els llavis de Raskòlnikov tremolaven.

—Sí, no us desitjo altra cosa que bé, tingueu-ho present —prosseguí agafant amicalment Raskòlnikov
pel braç, una mica més amunt del colze—, us ho dic d’una manera definitiva: tingueu cura de la
vostra malaltia. Més que més que la vostra família ha vingut a Petersburg: penseu una mica en ells,
que tenen necessitat de repòs i d’afecte, i vós no feu més que desassossegar-los…

—Què n’heu de fer? Com ho sabeu? ¿Per què us interesseu tant per mi? Pel que es veu em vigileu i m’
ho voleu fer veure, és així?

—Déu meu, però si sou vós, vós mateix qui m’heu assabentat de tot! En la vostra agitació ni tan
sols us adoneu que ho conteu tot, tant a mi com als altres! El senyor Rasumikhin ahir va a
assabentar-me també de moltes particularitats interessants. No, m’heu interromput, i us diré que
gràcies a la vostra malfiança, malgrat tot el vostre esperit, heu perdut la facultat de mirar les
coses d’una manera estranya. Preneu, per exemple, aquest incident de la campaneta; heus ací un fet
preciós, un fet inapreciable (un fet com una casa!) i jo, jutge instructor, us el lliuro a ulls
clucs! I vós en això no hi veieu res? Si jo tingués la més petita sospita de vós, és que hauria
obrat d’aquesta manera? Al contrari, d’antuvi hauria hagut d’abaltir la vostra malfiança, fer veure
que no estava assabentat del fet, distreure la vostra atenció en un sentit completament oposat i,
després, tot d’una, ventar-vos coltellada a l’occípit (segons la vostra expressió) espetifollant-
vos la pregunta: «¿És que em podríeu dir, senyor meu, què heu anat a fer a les deu o a les onze del
vespre al pis de la víctima? Per què heu estirat el cordó de la campaneta? Per què heu fet
preguntes sobre la sang? Per què heu atabalat els porters i els heu demanat d’acompanyar-vos a l’
Oficina de Policia?» Heus ací com hauria hagut d’obrar si hagués tingut una gota de sospita de vós.
Us hauria hagut de sotmetre a un interrogatori en tota forma, fer-vos un escorcoll, detenir-vos…
Per tant, no tinc sospites de vós, si he obrat d’una altra manera! Vós, però, heu perdut el sentit
exacte de les coses i no veieu res, ho repeteixo.

Raskòlnikov es posà a tremolar en tanta de manera que Porfiri Petròvitx pogué remarcar-ho amb tota
precisió.

—No pareu de mentir! —cridà—. No sé el que us proposeu, però mentiu… Fa un moment no parlàveu pas
en aquest sentit, i és impossible d’equivocar-me… Mentiu!

—Mento? —replicà Porfiri enardint-se, aparentment, però conservant el tarannà joiós i mofeta i
sense donar, pel que es veia, cap importància a l’opinió que Raskòlnikov podia tenir d’ell—. Mento?
Ves, sóc jo jutge d’instrucció, qui fa un instant us he suggerit tots els mitjans de defensa, tots
els arguments psicològics que podíeu emprar: «la malaltia, el desvarieig, l’amor propi ferit, la
malenconia, els policies», etc. No és així?, he, he, he! És cert, tanmateix —sigui dit de pas—, que
tots aquests mitjans psicològics de defensa, aquestes reserves, són en molta de manera inconsistents
, són armes de dos talls. «Estava malalt, desvariejava, no sabia el que em feia, tot ha esdevingut
com en un somni, no me’n recordo.» Molt bé; però, ¿per què, amic meu, quan esteu malalt, quan
desvariegeu, s’esdevé tot d’aquesta manera i no d’una altra? El desvarieig i la malaltia es podrien
manifestar sota altres formes, no és cert? He, he, he, he!

Raskòlnikov se’l guaità amb una mirada altívola i plena de menyspreu.

—En una paraula —digué ell amb veu ferma i empenyent una mica Porfiri Petròvitx—, vull saber, al
capdavall, si em considereu completament lliure de tota sospita o no. Parleu, Porfiri Petròvitx,
parleu, parleu sense embuts, d’una manera definitiva i positiva, i tot seguit, sense perdre temps!

—Ah, Déu, i que en sou, de carregós! —exclamà Porfiri amb un aire xiroi i mofeta, i sense immutar-
se gens ni gota—: ¿Quina necessitat teniu de saber tant si fins ara us han deixat completament en
pau? Sou veritablement com un infant que vol agafar el foc amb les mans! Per què us neguitegeu així?
 Per què veniu a trobar-nos, per pròpia iniciativa, amb aquesta insistència, per quina causa? Eh?,
he, he, he!

—Us ho repeteixo —cridà Raskòlnikov enfurismat—, no puc suportar més…

—Què? La incertesa? —interrompé Porfiri.

—No em mortifiqueu! No ho vull…! Us dic que no ho vull…!, no puc i no ho vull…! Ho sentiu, ho
sentiu? —baladrejà bo i tornant a ventar cop de puny a la taula.

—Més baix, més baix! Us sentiran! Us faig un advertiment seriós: estigueu alerta! No farsejo! —
digué Porfiri en veu baixa. Ara, però, en el seu rostre no hi havia l’expressió de bonhomia i d’
esverament d’abans; ben al contrari, ara «manava», severament, enarcant les celles i com posant al
descobert tota la secretesa i l’equívoc.

Tanmateix, aquest capteniment durà només un instant. Raskòlnikov, que d’antuvi havia quedat
interdit, es deixà emportar tot d’una per un veritable furor; però, cosa estranya, en aquesta
avinentesa se sotmeté també a l’ordre d’abaixar la veu, tot i que es trobés al punt extrem de l’
exasperació.

—No em deixaré martiritzar! —balbucejà, tenint la sensació punyent, que sollevava l’odi en la seva
ànima, que no podia no sotmetre’s a l’ordre que li donaven, la qual cosa l’enfurismava encara més—.
Deteniu-me, feu-me un escorcoll, però obreu segons la forma i no jugueu amb mi! No sigueu tan
agosarat de…

—Pel que fa referència a la forma no us inquieteu —tallà Porfiri en el mateix to mofeta d’abans i
contemplant Raskòlnikov amb una mena de delectança—, si aquesta vegada us he invitat a veure’m
familiarment, d’una manera purament amical!

—La vostra amistat no la vull i hi escupo damunt! I prou: prenc la gorra i me’n vaig. Apa, què
direu ara si és que teniu la intenció de detenir-me?

Abastà la gorra i s’encaminà cap a la porta.

—És que no voleu veure una petita sorpresa? —digué Porfiri, amb una rialleta de conill, tornant-li
altra vegada a agafar el braç una mica més amunt del colze. Semblava més i mes xiroi, cosa que posà
definitivament Raskòlnikov fora de si:

—Quina petita sorpresa? Què voleu dir amb això? —preguntà aquest aturant-se i guaitant-se embasardit
 Porfiri.

—Una petita sorpresa que tinc allí, darrera la porta, he, he, he! —Mostrava amb el dit la porta
tancada que donava al seu estatge—. Fins i tot l’he tancada amb clau perquè no s’escapolís.

—Què significa això? On? Què…

Raskòlnikov s’atansà a la porta per obrir-la, però no pogué.

—Està tancada, aquí teniu la clau.

I, en efecte, Porfiri es tragué la clau de la butxaca i la hi mostrà.

—Ments, ments, no pares de mentir! —baladrejà Raskòlnikov no podent-se ja contenir—. Ments, titella
maleït! —i es llançà damunt Porfiri, el qual s’enretirà cap a la porta, sense, però, mostrar gens
ni mica de por.

—Ho comprenc tot! Ments i m’irrites per tal que em traeixi…

—Però si ja no us podeu trair més del que us traïu, amic meu, Rodion Romànovitx. És que no veieu l’
estat en què us trobeu! No crideu, o faig venir gent!

—Ments, no hi haurà res! Fes venir gent! Sabies que estava malalt, i has volgut exasperar-me, posar-
me al punt de dalt per tal de fer-me cantar; ve’t ací el teu fi! No, vinguen fets! Ho he comprès
tot! De fets, no en tens, només tens suposicions miserables, les conjectures de Zamètov…! Coneixies
el meu caràcter, volies posar-me fora de mi i després fer aparèixer tot d’una els capellans i els
diputats… Els esperes, eh? ¿Què esperes? On són? Ensenya-me’ls!

—Què us empatolleu amb els vostres diputats, amic meu! Quines idees us vénen! La forma, com vós
dieu, no permet pas d’obrar d’aquesta manera… No coneixeu pas el nostre sistema d’actuació, estimat
amic… Però la forma serà observada, ja ho veureu…! —balbucejà Porfiri escoltant a la porta.

En efecte, en aquell moment, va sentir-se un brogit darrere la porta de la cambra del costat.

—Ah, ja vénen! —exclamà Raskòlnikov—. Els has enviats a cercar…! Els esperaves! Comptaves que… I bé,
 fes-los entrar tots ací: diputats, testimonis, tots els que vulguis… Apa, estic a punt! Estic a
punt!

En aquest instant, però, es produí un estrany esdeveniment, tan inesperat en un curs normal de les
coses, que indubtablement, ni Raskòlnikov ni Porfiri Petròvitx no podien preveure tal desenllaç.





VI


Temps després, heus ací el record d’aquesta escena tal com restà en l’esperit de Raskòlnikov.

La remor que se sentia a la cambra del costat tot d’una augmentà i la porta s’entreobrí.

—Què és això? —cridà Porfiri Petròvitx enutjat—. És que no sabeu que he previngut…

Ningú no respongué, però es veia que darrere la porta hi havia diverses persones i que hom maldava
per impedir que algú entrés a la cambra.

—Però es pot saber el que hi ha? —repetí Porfiri Petròvitx inquiet.

—Han portat el detingut Nikolai —féu una veu.

—No en tinc cap necessitat, d’ell! Emporteu-vos-el! Que s’esperi…! Per què ha vingut ací? Quin
desordre! —cridà Porfiri precipitant-se a la porta.

—Però és ell qui… —féu la mateixa veu d’abans, i tot d’una s’estroncà.

Durant dos segons es produí una veritable lluita; després, tot d’un plegat se sentí com si algú es
deseixís d’una revolada i un home molt pàl·lid entrà bruscament al despatx de Porfiri Petròvitx.

L’aspecte d’aquest home era al primer cop d’ull molt estrany. Mirava davant seu, però talment com
si no veiés ningú. En els seus ulls resplendia la decisió, però a la vegada una pal·lidesa mortal
cobria el seu rostre, talment un condemnat que hom condueix al cadafal. Els llavis, tots blancs,
tremolaven lleugerament.

Era encara molt jove, anava vestit com la gent del poble, era d’alçària mitjana, esprimatxat, els
cabells tallats en rodó, els trets del rostre fins i secs. L’home del qual s’havia desempallegat d’
una empenta es precipità a la cambra darrere d’ell i l’engrapà per l’espatlla: era un gendarme;
Nikolai, però, pegà estrebada i reeixí altre cop a deslliurar-se d’ell.

A la porta s’agruparen diversos tafaners; alguns d’ells es morien de ganes d’entrar. Tot això que
hem descrit ara s’esdevingué en un tancar i obrir d’ulls.

—Fora d’ací! Espera que et cridin…! Encara és massa aviat. Per què l’han portat abans d’hora? —
balbucejà Porfiri Petròvitx amb un enuig extrem i tot desconcertat. Tot d’una, però, Nikolai caigué
de genollons.

—Què fas? —cridà Porfiri esbalaït.

—Perdó! Sóc jo el culpable! Sóc jo l’assassí! —proferí de sobte Nikolai, amb una veu forta, malgrat
l’emoció que el corprenia.

Durant deu segons hi hagué un silenci profund, com si tots els presents haguessin quedat paralitzats
 per l’estupefacció; àdhuc el gendarme deixà en pau Nikolai, s’enretirà maquinalment cap a la porta
i hi romangué immòbil.

—Què dius? —cridà Porfiri Petròvitx refent-se del seu esbalaïment.

—Jo… sóc l’assassí… —repetí Nikolai després d’un instant de silenci.

—Com… tu… Com… Qui has assassinat?

Porfiri Petròvitx, pel que es veia, estava desconcertat. Nikolai callà novament un instant.

—Jo… vaig assassinar… a destralades… Alena Ivànovna i la seva germana Lisabeta Ivànovna… Estava
encegat… —afegí tot d’una, i callà. Seguia, però, de genollons.

Porfiri Petròvitx durant un instant romangué en actitud consirosa; després, amb un gest violent,
invità els testimonis, que ningú no havia convocat, a retirar-se. Aquests obeïren tot seguit i la
porta es tancà darrere d’ells. Després esguardà Raskòlnikov, que romania dret en un racó, bo i
guaitant-se Nikolai d’una manera estranya, i féu un moviment per tal de dirigir-se cap a ell; però
fità Nikolai, després Raskòlnikov, i després altra vegada Nikolai, i tot d’una s’adreçà a aquest
darrer amb una mena d’emportament.

—Has portat massa pressa a dir-me que estaves encegat —cridà gairebé amb irritació—. Encara no t’he
interrogat, encara no t’ho he preguntat, si havies obrat per encegament o no… Ara parla: ¿ets tu
qui vas assassinar?

—Sóc l’assassí…, ho confesso —respongué Nikolai.

—Eh, eh? Amb què vas matar?

—Amb una destral. L’havia portada amb aquest fi.

—Oh, com s’apressa! Tot sol?

Nikolai no comprengué la resposta.

—Tot sol vas matar?

—Sí. Mitka és innocent i no participà per res en el crim…

—No t’apressis tant a justificar Mitka! Tanmateix, ¿com és que els porters us van veure tots dos
baixar l’escala corrents?

—Era per despistar… que corria darrere Mitka —respongué Nikolai a glopades, com si tingués ja la
resposta preparada per endavant.

—Això mateix, no pot ser més clar! —cridà Porfiri enfurismat—. Repeteix una lliçó apresa —balbucejà
com entre si, i tot d’una observà Raskòlnikov, el qual ell havia àdhuc oblidat durant un instant.
Ara se n’adonà, cosa que li produí una certa torbació.

—Rodion Romànovitx, amic meu, perdoneu-me —digué adreçant-se-li vivament—, perdoneu-me, us ho prego…
, no teniu res més a fer ací…, jo mateix…, ja veieu quines sorpreses…! Us ho prego…

I, agafant-lo pel braç, li mostrà la porta.

—Sembla que, això, no ho esperàveu pas… —proferí Raskòlnikov, el qual, naturalment, no comprenia
encara ben bé el que passava, però s’havia abrivat en molta de manera.

—I vós tampoc no ho esperàveu, amic meu. Com us tremola la mà, he, he!

—I vós també tremoleu, Porfiri Petròvitx.

—És veritat que també tremolo. No ho esperava…

Eren ja al llindar de la porta. Porfiri esperava amb impaciència que Raskòlnikov sortís.

—I la sorpresa, que no me l’ensenyareu, doncs? —preguntà aquest de sobte en un to mofeta.

—Amb prou feines si les paraules li surten de la boca i té, encara ironitza! He, he! Sou un home
càustic! I bé, a reveure!

—Crec que caldria més aviat dir «adéu»!

—Serà com Déu voldrà, serà com Déu voldrà! —balbucejà Porfiri amb un somrís forçat.

En travessar les oficines, Raskòlnikov s’adonà que diverses de les persones que hi havia se’l
guaitaven fixament. Al rebedor destrià, entremig del públic que s’hi agrupava, els dos porters «d’
aquella casa», als quals havia demanat, aquell dia al vespre, de portar-lo a l’Oficina de Policia.
Ells semblaven esperar quelcom. Però, tot just sortí a l’escala, sentí novament darrere seu la veu
de Porfiri Petròvitx. En girar-se veié que aquest corria adelerat darrere d’ell per tal d’atrapar-
lo.

—Un mot, Rodion Romànovitx; de tot això serà el que Déu vulgui; tanmateix, per la forma, caldrà que
us faci algunes preguntes…, per tant, certament ens tornarem a veure, no és així?

I Porfiri s’aturà davant Raskòlnikov somrient.

—Certament, oi? repetí.

Hom podia suposar que volia dir encara quelcom més, però no afegí res.

—Perdoneu, Porfiri Petròvitx, el meu capteniment de fa un instant…, m’he deixat emportar… —començà
Raskòlnikov, que s’havia ja refet del tot i sentia unes ganes irresistibles de mostrar-ho.

—Voleu callar? No té cap importància —féu Porfiri en un to gairebé joiós—. Jo mateix… tinc un
caràcter ben reconsagrat, ho confesso, ho confesso! Però ens reveurem. Si a Déu plau, ens reveurem
sovint, molt sovint!

—I acabarem per conèixer-nos mútuament —digué Raskòlnikov.

—Sí, i acabarem per conèixer-nos mútuament —repetí Porfiri Petròvitx, i, bo i fent l’ullet, es mirà
molt seriosament el seu interlocutor—. I ara, ¿us n’aneu a celebrar una festa de natalici?

—No, a un enterrament.

—Ah, sí, és veritat! No negligiu la vostra salut.

—Per la meva banda no sé quina recomanació fer-vos —respongué Raskòlnikov, que començava ja a
davallar l’escala, girant-se tot d’una devers Porfiri—. Us desitjaria de bona gana els èxits més
assenyalats. Tanmateix, que en són, de còmiques, les vostres funcions!

—I per què en són, de còmiques? —digué, l’orella alerta, Porfiri Petròvitx, que havia fet ja un
moviment per tornar-se’n al despatx.

—I tant si ho són! Vegeu aquest pobre Míkolka: com el deveu haver torturat, psicològicament, a la
vostra manera, abans de fer-lo cantar! De segur que dia i nit li heu anat repetint: «Tu ets l’
assassí, tu ets l’assassí…!», i ara, quan heu reeixit ja a fer-lo cantar, comenceu a martiritzar-lo
repetint-li en tots els tons: «Ments, tu no ets l’assassí! No ho pots ser! Repeteixes una lliçó
apresa!» Doncs bé, ¿és que després d’això, hom no té dret a considerar com a còmiques les vostres
funcions?

—He, he, he! És a dir que heu remarcat tantost que li observava que repetia una lliçó apresa?

—Com podia no remarcar-ho?

—He, he! Teniu un esperit molt fi, us adoneu de tot! Teniu un esperit veritablement enjogassat! I
cultiveu la corda humorística, he, he! Era aquest, si no m’equivoco, el tret característic del
nostre escriptor Gògol, veritat?

—En efecte.

—Sí, sí, de Gògol… A reveure…!

Raskòlnikov se n’anà de dret a casa. En arribar-hi, es deixà caure al sofà i, durant un quart,
reposà i maldà per tal de posar una mica d’ordre en les seves idees, les quals eren ben confuses.
El capteniment de Nikolai, ni tan sols intentà explicar-se’l; tenia la sensació que en la confessió
de Nikolai hi havia quelcom d’inexplicable, de sorprenent, que ell no podia ara escatir. Però la
confessió de Nikolai era un fet real. Les conseqüències d’aquest fet se li revelaren de sobte d’una
manera destacadissa: la falsedat no tardaria a manifestar-se i aleshores tornarien a heure-se-les
amb ell. Mentrestant, si més no, era lliure i podia prendre les seves mesures, puix que el perill
era imminent.

Tanmateix, fins a quin punt? La situació es començava d’aclarir. En recordar l’escena de feia poc
al despatx de Porfiri, Raskòlnikov s’estremí de terror. Naturalment, ell no coneixia totes les
intencions de Porfiri, tots els seus càlculs, però part del joc havia estat posada al descobert i,
evidentment, ningú no podia comprendre millor que ell els perills terribles d’aquest «joc» de
Porfiri. Una mica més, i estava perdut sense remei. Coneixent la irritabilitat del seu caràcter, i
copsant-lo des del primer cop d’ull sense equivocar-se, Porfiri obrava a tret segur, amb una
decisió excessiva. Raskòlnikov ja s’havia compromès massa, però les seves imprudències no constituïe
n encara «fets»; tot plegat tenia encara només un caràcter relatiu. En pensar així, però, ¿és que
no anava errat? ¿Quin era el resultat precís que Porfiri volia assolir? ¿És que en efecte el jutge
havia preparat quelcom per a avui? Si era així, en què consistia? ¿Com hauria acabat l’entrevista d’
avui sense la inesperada aparició de Nikolai?

Porfiri havia mostrat gairebé tot el seu joc. La cosa era arriscada, però era evident que havia
ensenyat les cartes. Raskòlnikov creia que si Porfiri hagués tingut quelcom més ho hauria mostrat. ¿
I què volia dir amb la seva «sorpresa»? Era una mofa? ¿Significava això alguna cosa o no? ¿És que
sota es podia amagar quelcom de semblant a un fet, a una acusació efectiva? ¿L’home d’ahir? On s’ha
entaforat? On era avui? És segur que si Porfiri disposa de quelcom de positiu està relacionat,
naturalment, amb l’home d’ahir…

Raskòlnikov seia al sofà, el cap cot, els colzes als genolls i tapant-se la cara amb les mans. Un
tremolor nerviós seguia sacsejant tot el seu cos. Per fi, s’aixecà, abastà la gorra, i després d’
haver restat un instant consirós, es dirigí cap a la porta.

Ell pressentia que, si més no, avui es podia considerar gairebé fora de perill. Tot d’una sentí una
mena de joia en el seu cor, i el desig d’arribar com més de pressa millor a casa de Caterina
Ivànovna l’esperonà. Era evident que per anar a l’enterrament havia fet tard, però arribaria a
temps a la col·lació i hi veuria Sònia.

S’aturà, reflexionà i un somriure malaltís se li dibuixà als llavis.

—Avui! Avui! —es repetia—. Sí, avui mateix, és necessari…

En el moment que anava a obrir, la porta s’obrí tota sola. Ell s’estremí i reculà. La porta s’obrí
lentament i sense brogit i, de sobte, aparegué la figura de l’home d’ahir, de l’«home de sota terra»
.

El visitant s’aturà al llindar, esguardà silenciosament Raskòlnikov i féu un pas cap a la cambra.
Era exactament l’home del dia abans, la mateixa figura, vestit de la mateixa manera, però en el seu
rostre i en el seu esguard s’havia produït un mudament considerable: ara mirava amb un aire tot
afligit i després de restar aturat un instant exhalà un profund sospir. Per a assemblar-se a una
dona del poble no li mancava més que recolzar la testa decantada al palmell de la mà.

—Què voleu? —preguntà Raskòlnikov pàl·lid com un mort.

L’home no respongué i tot d’una s’acotà gairebé fins a terra, tocant el paviment amb l’anell que
portava a la mà dreta.

—Què feu? Què voleu? —exclamà Raskòlnikov.

—Perdoneu-me —féu l’home amb veu balba.

—De què?

—Dels meus mals pensaments.

Es guaitaren mútuament.

—Em recava que us haguessin deixat anar. Quan l’altre dia vinguéreu i, potser sota l’efecte de la
beguda, féreu preguntes sobre la sang i demanàreu als porters que us menessin a l’Oficina de
Policia, em recà que no fessin cabal del que dèieu per tal com us prenien per un embriac. Això em
contrarià en tanta de manera, que no vaig poder dormir. I recordant-me de la vostra adreça, ahir
vaig venir ací i vaig preguntar…

—Sou vós qui vinguéreu? —tallà Raskòlnikov, que començava a comprendre.

—Sí. Sóc jo que us vaig ofendre.

—És a dir, que sou d’aquella casa?

—Sí. Aleshores que vau venir-hi jo era també al portal. És que no us en recordeu? Hi visc ja fa qui
sap el temps. Sóc un menestral, un pelleter, treballo a casa…, ara em penedeixo de tot…

I Raskòlnikov es recordà de sobte de tota l’escena de feia dos dies a sota el portal; en efecte,
llevat dels porters, hi havia encara diverses persones, homes i dones. Es recordà d’una veu d’home
que proposava portar-lo a l’Oficina de Policia. Del rostre del qui parlava, no se’n recordava i ara
no el reconeixia, però es recordava d’haver-li àdhuc respost, d’haver-se girat cap a ell.

Heus ací, doncs, com s’explicava el misteri horrible del dia abans. El més terrible era de pensar
que se n’hi havia anat d’un no res de perdre’s per una avinentesa tan «insignificant». Per tant,
aquest home no pot contar res tret que ell s’havia presentat per llogar el pis i que havia parlat
de la sang. I Porfiri tampoc no sap res, tret d’aquest acte d’un malalt que desvariejava, d’aquesta
«psicologia» de dos caps. De fets, no en té cap a les seves mans ni té res de positiu. «És a dir,
doncs, que si no es presenten nous fets (i, de fets, no se’n poden presentar més, és impossible, és
impossible!), aleshores… què poden fer-li? Fins i tot si el detenen, com pot demostrar-se la seva
culpabilitat?» Era clar també que Porfiri feia poc que s’havia assabentat de la seva visita al pis,
que abans no en sabia res.

—Sou vós que heu dit avui a Porfiri… que jo havia vingut? —demanà colpit per una sobtada idea.

—A quin Porfiri?

—Al jutge instructor.

—Sí sóc jo qui li ho ha dit. Com que els porters aleshores no van anar-hi, m’he decidit a anar-hi
jo.

—Avui?

—Un minut abans de la vostra arribada. I ho he sentit tot, he sentit com us martiritzava.

—On? Què? Quan?

—Jo era allí, darrere l’envà; no m’he mogut mentre ell parlava amb vós.

—Com? És a dir que la sorpresa éreu vós? Però com ha pogut ser això? Expliqueu-vos!

—En veure —començà el menestral— que els porters es refusaven a anar a l’Oficina de Policia perquè,
segons ells, ja era tard, i el Cap podia fins i tot enutjar-se pel fet que hom s’hi presentés a una
hora tan avançada, em vaig quedar tot malcontent i, consultant-ho amb el coixí, vaig decidir-me a
informar-me pel meu compte sobre vós. En haver-me assabentat del que em convenia, avui m’he
presentat al jutjat. La primera vegada que hi he anat, el jutge no hi era, al cap d’una hora m’hi
he presentat de nou i no m’ha rebut; la tercera, m’han fet entrar al seu despatx. Li he contat el
que sabia i ell m’ha escoltat passejant-se amunt i avall de la cambra i donant-se cops al pit. «
Heus ací com feu el vostre servei, belitres! Si jo hagués sabut això abans, l’hauria fet venir
acompanyat pels gendarmes!» Després ha sortit precipitadament, ha fet venir un empleat i ha parlat
amb ell en un racó. I m’ha tornat a interrogar, bo i atracallant-me. Li ho he contat tot: i li he
dit que no havíeu gosat respondre a les meves paraules d’ahir i que no m’havíeu reconegut. Ell
continuava passejant-se per la cambra, donant-se cops al pit, s’enfurismava, i, en sentir que
anunciaven la vostra vinguda, em digué: «Retira’t darrere aquest envà i no et moguis sentis el que
sentis.» Ell mateix em portà una cadira i em tancà amb clau. Quan han portat Nikolai, m’ha fet
sortir darrere vostre i m’ha dit: «T’hauré d’interrogar encara una altra vegada; ja et faré avisar.»

—Han interrogat Nikolai davant teu?

—No, perquè he sortit tot seguit després de vós i solament aleshores ha començat l’interrogatori de
Nikolai.

El menestral callà i de sobte s’acotà novament fins a terra.

—Perdoneu-me per la meva denúncia i pel mal que us he causat.

—Que Déu et perdoni —respongué Raskòlnikov.

I, en haver dit aquests mots, el menestral s’inclinà, aquesta vegada, però, no fins a terra, només
fins a la cintura, i sortí lentament de la cambra: «Ara tot són proves de dos caps, proves de dos
caps!», pensà Raskòlnikov, i més envigorit que mai, eixí de la cambra.

«Ara ens ho farem!», proferí amb un somrís acidulat bo i davallant l’escala. Estava furiós contra
ell mateix i es recordava, amb menyspreu i vergonya, de la seva «pusil·lanimitat».





CINQUENA PART





I


L’endemà del dia en què tingué la seva explicació fatal amb Dúnetxka i Pulkhèria Alexàndrovna, Petr
Petròvitx veié més clar en la seva situació i de mica en mica no tingué altre remei que arribar a
la desagradosa conclusió que allò que ahir li semblava un esdeveniment gairebé fantàstic i
impossible era un fet consumat i irreparable. La negra serp de l’amor propi ofès li rosegà el cor
tota la nit. En llevar-se, Petr Petròvitx es mirà tot seguit al mirall: temia que, durant la nit,
el fel no n’hagués fetes de les seves. Aquest temor, però, era infundat. En guaitar el seu rostre
blanc i distingit, tirant una mica a gras durant aquests darrers temps, fins i tot es consolà un
instant per la convicció que podria trobar una altra promesa, i, qui sap!, potser encara millor que
Dúnetxka; no tardà, però, a rebutjar aquesta esperança i escopí enèrgicament de costat, la qual
cosa provocà un somrís silenciós i sarcàstic del seu jove amic i company de cambra Andrei Semènovitx
 Lebesiàtnikov. Petr Petròvitx remarcà aquest somrís i, mentalment, l’apuntà al compte del seu jove
amic, compte que era ja molt carregat. El seu enuig redoblà en comprendre que havia fet malament de
comunicar a Andrei Semènovitx els esdeveniments d’ahir. Era la segona equivocació que l’emportament,
 l’expansibilitat excessiva i l’enuig li havien fet cometre ahir… Després, com fet a gratcient, tot
aquest matí una desplaença seguia l’altra. Àdhuc al Senat l’afer que portava entre mans li
reservava un disgust. Allò que més l’irritava era la captinença del propietari del pis que havia
llogat per a ell en vista del seu pròxim casament i que havia reparat al seu compte. Aquest
propietari, un exmenestral alemany enriquit, no es conformava per res del món a anul·lar el
contracte signat feia tan poc temps, i exigia el pagament de tota la suma estipulada en el
contracte en cas de rescissió d’aquest, tot i que Petr Petròvitx li tornés el pis gairebé refet de
nou. De la mateixa manera, al magatzem de mobles es refusaven a retornar-li un sol ruble de la
quantitat pagada a la bestreta pels mobles comprats, però que no havien sortit encara del magatzem.

«És que caldrà que em casi per causa dels mobles? —es deia Petr Petròvitx bo i cruixint de dents, i,
 ensems, li tornava a travessar l’esperit una darrera esperança—: És possible que la cosa sigui
irreparable, que tot s’hagi acabat? És que no hi ha res més a fer?» El record dels encisos de
Dúnetxka se li havia enfonsat al cor com una espina. Fou un moment ben punyent a passar i,
indubtablement, si amb un simple desig hagués pogut fer morir Raskòlnikov, Petr Petròvitx hauria
executat aquest desig immediatament.

«Una altra de les meves equivocacions ha estat no haver-los donat diners —pensà mentre tornava
tristament a la cambra de Lebesiàtnikov—. Per què, el diable se m’emporti, m’he tornat tan jueu?
Era un mal càlcul el que havia fet, tanmateix! Jo em creia, en mantenir-los a pa i aigua, que
després em considerarien com la seva providència, i té, se m’han esmunyit entre els dits…! No, si
durant aquest temps els hagués donat, per exemple, un miler i mig de rubles per a l’aixovar de
nuviatge, si els hagués comprat quatre foteses al Magatzem Anglès, diguem, unes capsetes de present,
 un necesser, cornalina, roba per a un vestit, les coses serien ben diferents i l’afer incomparablem
ent més… ferm. No els hauria estat tan planer com ara tornar-me la paraula donada! Una gent com
ells haurien indubtablement considerat com un deure reintegrar-me, en cas de ruptura, els presents
i els diners, però, tanmateix, restituir-m’ho els hauria resultat penós, els hauria recat! Ultra
això, la consciència les hauria neguitejades: com és possible, s’haurien dit, desfer-se d’un home
que fins ara s’ha mostrat tan generós i delicat? Hm! He fet una pífia!»

I, tornant a cruixir de dents, Petr Petròvitx es tractà de totxo, naturalment, entre si.

Havent arribat en aquesta conclusió, tornà a casa més malhumorat i ple d’enuig que no pas quan n’
havia sortit. Els preparatius que hom feia a la cambra de Caterina Ivànovna per al dinar fúnebre
atragueren, però, fins a un cert punt, la seva atenció. El dia abans ell ja n’havia sentit parlar,
d’aquest dinar, es recordava i tot que l’havien també convidat, però les pròpies preocupacions li
havien impedit de fer-ne cabal.

La senyora Lippevekhzel, que, en l’absència de Caterina Ivànovna (en aquell moment es trobava al
cementiri), estava tota atrafegada parant taula, l’assabentà que el dinar seria una cerimònia amb
tots els ets i uts, que havien estat convidats gairebé tots els llogaters, fins i tot els qui no
coneixien el difunt, que fins havia estat convidat Andrei Semènovitx Lebesiàtnikov, malgrat la seva
picabaralla amb Caterina Ivànovna, i, finalment, que ell, Petr Petròvitx, no sols havia estat
invitat, sinó que hom l’esperava amb impaciència, per tal com era el convidat més important de tots
els estadants. Pel que feia referència a Amàlia Ivànovna havia estat convidada amb tots els honors,
malgrat totes les desplaences passades, i per aquest motiu ara trastejava per la cambra preparant-
ho tot amb una mena de delectança. A més, anava tota endiumenjada, encara que vestida de dol, i
sentia una mena d’urc a mostrar el seu vestit que era de seda i nou de trinca. Tots aquests fets i
detalls donaren a Petr Petròvitx una certa idea, i s’encaminà, una mica pensívol, a la seva cambra,
és a dir, a la d’Andrei Semènovitx Lebesiàtnikov: ell s’havia assabentat feia un moment que un dels
invitats seria Raskòlnikov.

Aquest matí, per una raó o altra, Andrei Semènovitx no s’havia mogut de casa. Entre aquest senyor i
Petr Petròvitx s’havien establert unes relacions estranyes, encara que en part naturals. Petr
Petròvitx el menyspreava i l’odiava qui-sap-lo gairebé d’ençà del dia mateix que s’havia instal·lat
a la seva cambra, però hom hauria dit que el temia alhora. En arribar a Petersburg s’havia estatjat
amb ell assenyaladament per raons de mesquina economia, però també per un altre motiu. A província
havia ja sentit parlar d’Andrei Semènovitx, el seu expupil, com d’un dels joves progressistes més
avançats i fins com un dels homes que jugaven un paper important en certs cercles curiosos i
llegendaris. Aquesta circumstància havia colpit Petr Petròvitx. De molt temps ençà, aquests cercles
puixants, omniscients, que no respectaven ningú i feien la guerra a tothom, produïen una certa
basarda a Petr Petròvitx. Naturalment, ell mateix no s’havia pogut formar d’aquests cercles una
idea ni tan sols aproximada, assenyaladament des de la seva província. Havia sentit dir, com tothom,
 que existien, sobretot a Petersburg, progressistes, nihilistes, reformadors, etcètera, etcètera,
però, com molts d’altres, exagerava la significança d’aquests mots fins a l’absurditat. Allò que
més temia, ja feia uns quants anys, eren les «denúncies» contra tal o tal persona; era aquest el
motiu de la seva inquietud exagerada, constant, assenyaladament d’ençà que s’havia proposat de
traslladar a Petersburg el centre de la seva activitat. En aquest aspecte estava embasardit com ho
estan a vegades els infants. Uns quants anys enrere, a província, aleshores que començava la seva
carrera, dos personatges importants als quals s’havia aferrat i que el protegien, foren l’objecte
dels atacs dels radicals. Un dels casos s’acabà d’una manera escandalosa per a l’acusat; l’altre,
se n’hi faltà poc que no tingués també una fi ben desplaent. Heus ací per què Petr Petròvitx, en
arribar a Petersburg, es proposà d’assabentar-se del que feia al cas i, si calia, cercar, fos com
fos, d’estar bé amb les «nostres joves generacions». Per a assolir-ho, es refiava d’Andrei
Lebesiàtnikov, i aleshores de la visita a Raskòlnikov ja havia après d’arrodonir certes frases amb
les maneres manllevades als reformadors…

Naturalment, ell no tardà a adonar-se que Andrei Semènovitx era un home vulgar i curt de gambals.
Aquesta circumstància, però, ni va decebre ni encoratjà Petr Petròvitx. Encara que hagués estat
convençut que tots els progressistes eren tan totxos com el seu amic, no hauria reculat. Totes
aquestes doctrines, tots aquests sistemes i pensaments (que Andrei Semènovitx li engegà tot seguit)
el deixaven completament fred. Ell tenia la seva dèria. Allò que li calia era saber com més aviat
millor, tot seguit, què representaven aquests elements. Tenien «força» o no? Té en realitat res a
témer o no? El denunciaran si l’avinentesa es presenta? I si el denuncien, de què, precisament, el
denunciaran? És més: és possible valer-se d’un mitjà o altre per ficar-se entre ells i entabanar-
los, si, en efecte, són forts? Cal fer això o no cal fer-ho? És possible engiponar quelcom en la
pròpia carrera per mitjà d’ells? En una paraula, hi havia dotzenes de preguntes a les quals calia
donar una resposta.

Aquest Andrei Semènovitx era un home magre i escrofulós, de poca alçària, que tenia uns cabells d’
un ros gairebé blanc i portava unes patilles semblants a un parell de costelles i de les quals
estava molt orgullós. Gairebé sempre tenia mal als ulls. Estava empleat en un departament oficial.
Era flonjo de cor, però parlava amb gran aplom, i, a vegades, amb una extraordinària presumpció, la
qual cosa contrastava ridículament amb el seu exterior. Amàlia Ivànovna el considerava com un dels
estadants millors, perquè no s’embriagava i pagava el lloguer puntualment. Malgrat totes aquestes
qualitats, Andrei Semènovitx era, efectivament, més aviat totxo. La passió l’havia menat cap al
progrés i les «nostres joves generacions». Formava part de la legió nombrosa i diversa d’esperits
vulgars, gastaments lamentables, ignorants que no aprendran mai res, que s’adhereixen a la idea de
moda, a la idea més en voga per a rebaixar-la tot seguit, per a desacreditar la causa que a vegades
serveixen amb la més gran sinceritat.

Cal dir, però, que Lebesiàtnikov, malgrat el seu bon caràcter, començava també a trobar insuportable
 el seu company de cambra i extutor Petr Petròvitx. L’antipatia era recíproca. A despit de la seva
simplicitat, Andrei Semènovitx començava a adonar-se que Petr Petròvitx l’enganyava i que, en el
fons, el menyspreava, i que «no era l’home que semblava». Ell havia provat d’exposar-li el sistema
de Fourier i la teoria de Darwin, però Petr Petròvitx, assenyaladament durant els darrers temps,
havia començat a escoltar-se’l d’una manera massa sarcàstica, i tot recentment fins havia acabat
per invectivar-lo. El cas era que Petr Petròvitx començava a endevinar, per instint, que Lebesiàtnik
ov no solament era un home vulgar i més aviat estult, sinó possiblement un falsari que no tenia
relacions importants en el seu propi cercle i que tot el que sabia era de segona mà. La seva funció
especial consistia en la «propaganda», i era més que probable que en aquest aspecte tampoc no fos
un as, car s’embarbollava massa en les seves explicacions. És que un home així era capaç d’acusar
algú?

Remarquem, tot passant, que Petr Petròvitx, durant aquesta setmana i mitja (assenyaladament als
començaments) acceptava amb plaer o, si més no, sense protesta, les estranyes lloances d’Andrei
Semènovitx, per exemple, aleshores que aquest li atribuïa el propòsit de contribuir a fer la
benaurança de la societat de demà o d’ajudar a l’organització d’una nova «Comuna» al carrer dels
Menestrals, o bé de deixar Dúnetxka en pau si se li acut de prendre un amant un mes després del
matrimoni, o de no batejar els seus futurs fills, etc. Petr Petròvitx, com d’habitud, no feia cap
objecció a aquestes qualitats que hom li atribuïa; li plaïen en tanta de manera les lloances, que
permetia que hom el lloés fins i tot d’aquesta manera.

Al matí, Lugin havia negociat alguns títols i ara, assegut davant la taula, comptava els diners
rebuts. Andrei Semènovitx, que gairebé mai no en tenia, de diners, es passejava per la cambra amb
el capteniment d’un home que es mira tots aquests paquets de bitllets amb indiferència i fins i tot
amb menyspreu, Petr Petròvitx per res del món no s’hauria cregut que realment Andrei Semènovitx es
podia mirar els diners amb indiferència; Andrei Semènovitx, per la seva banda, endevinava, no sense
recança, que Petr Petròvitx era capaç de pensar precisament d’aquesta manera i es deia que aquest
darrer fins i tot gaudia de poder fer-li denteta mostrant-li els paquets de bitllets de banc,
recordant-li la seva insignificança i tota la distància que existia entre ells dos.

En aquesta avinentesa Petr Petròvitx estava més mal disposat i es mostrava més desatent que mai,
tot i que Andrei Semènovitx s’hagués posat a explanar-li el seu tema preferit sobre la fundació d’
una nova «Comuna» d’un gènere especial. Petr Petròvitx no interrompia els seus comptes més que per
engegar adesiara una observació mofeta i impolida. Però l’«humanitari» Andrei Semènovitx atribuïa l’
estat d’esperit de Petr Petròvitx a la impressió de la ruptura d’ahir amb Dúnetxka i sentia les
ganes de parlar com més aviat millor sobre aquest tema: ell tenia preparades diverses opinions
progressistes, destinades a la propaganda, que eren susceptibles de consolar el seu respectable
amic i «indubtablement» de contribuir al seu desenrotllament ulterior.

—Sembla que preparen un dinar fúnebre aquí al costat, a casa d’aquesta…, d’aquesta vídua, veritat? —
preguntà tot d’una Petr Petròvitx interrompent Andrei Semènovitx en l’indret més interessant.

—Com si no ho sabéssiu! Justament ahir parlàvem d’aquest tema i vaig fer-vos conèixer el meu parer
sobre totes aquestes cerimònies… Segons he sentit dir, ella us ha convidat també a vós. Però si
ahir mateix vau parlar-hi…

—No m’hauria pensat mai que aquesta imbècil, en la misèria en què es troba, despendria en un dinar
fúnebre tots els diners que ha rebut d’aquest altre imbècil… Raskòlnikov. Ara mateix, en arribar he
quedat esbalaït en veure tots aquests preparatius, aquests vins…! Ha convidat diverses persones; el
diable sap el que vol dir tot això! —prosseguí Petr Petròvitx, el qual semblava haver fet girar la
conversa cap aquest tema amb una intenció determinada—. Què? Dieu que a mi també m’ha convidat? —
afegí de sobte alçant el cap—. Quan? No me’n recordo. De totes maneres, no hi aniré. Què hi faria?
No he parlat amb ella més que una vegada, ahir, tot passant, sobre la possibilitat que té de rebre,
com a vídua d’un funcionari, el sou d’un any en qualitat de socors momentani. No és pas per això
que m’ha convidat? He! he! he!

—Jo tampoc no penso anar-hi —digué Lebesiàtnikov.

—No caldria sinó això, després que vau ataconar-la. Es comprèn que la consciència no us permeti
anar-hi.

—Qui va ataconar? Quan? —féu Lebesiàtnikov tot confós i tornant-se vermell com un perdigot.

—De qui voleu que parli si no de vós? Qui, si no vós, va pegar-li un mes enrere? Ahir mateix vaig
sentir-ne parlar… Heus ací com es manifesten les vostres conviccions…! Heus ací la manera que teniu
de resoldre la qüestió femenina! He, he, he!

I Petr Petròvitx, que, després d’aquesta embranzida, semblà sentir-se com alleugerit, es tornà a
posar a comptar els seus diners.

—És una niciesa i una calúmnia! —esclatà Lebesiàtnikov, al qual no plaïa que hom li recordés
aquesta història—. No és pas així que la cosa va passar! Fou altrament… Això que us han contat és
fals. No vaig fer altra cosa que defensar-me. Fou ella la qui primerament va abraonar-se damunt meu
amb la intenció d’urpejar-me… Em va arrencar una patilla… Suposo que cada home té dret a defensar
la seva personalitat… Oi més, no permeto que ningú, sigui qui sigui, cometi un acte de violència en
contra meu…, per principi, puix que això és ja gairebé el despotisme. Què havia de fer? Plantar-me
com un estaquirot davant d’ella i deixar-me agredir tranquil·lament? Al cap i a la fi, vaig limitar-
me a donar-li una empenta.

—He, he, he! —seguia rient Lugin maliciosament.

—Si us heu proposat fer-me la guitza és únicament perquè vós mateix esteu enutjat, però tot això és
una niciesa i no té res a veure amb la qüestió femenina! No compreneu la qüestió. Jo fins i tot
pensava que, si admetem que la dona és igual que l’home en tots els aspectes, àdhuc en el de la
força (cosa que hom comença ja a sostenir), aleshores la igualtat ha d’existir també en aquest
aspecte. Naturalment, després he raonat altrament i arribat a la conclusió que la qüestió, en
essència, no ha d’existir, puix que en la societat futura no s’arribarà, ni es podrà arribar mai, a
vies de fet…, per tant, és un absurd cercar la igualtat en aquest aspecte… No sóc pas tan totxo…,
tot i que, fet i fet, es vagi encara a plantofades… és a dir, que més tard no s’hi anirà; de moment,
 però, encara s’hi va… Ah, diable!, amb gent com vosaltres un home acaba per empatollar-se! No és
pas pel que va passar que no aniré a la col·lació, sinó, senzillament, per principi, per no
participar en aquest prejudici dels dinars fúnebres. Heus ací per què. Ben mirat, hi podria anar
per mofar-me’n… Malauradament, però, no hi haurà capellans. Si n’hi hagués hi aniria sens falta…

—És a dir, que aniríeu a asseure-us a la seva taula per escopir-hi damunt, i igualment damunt els
qui us haguessin invitat; és així?

—No pas per escopir, sinó per protestar. El meu fi seria un fi inútil. Indirectament puc ajudar el
progrés i la propaganda. Cada home ha de contribuir al progrés i a la propaganda, i, ben mirat, com
més violenta sigui la forma en què ho faci, millor. Puc sembrar la idea, el gra… D’aquest gra
naixerà un fet. És que, per ventura, els ofenc? De primer s’ofenen, però després comprenen que els
han fet un servei. Teniu, sense anar més lluny: Terebieva (la coneixeu?, és un dels membres de la «
Comuna»), quan va abandonar la seva família i… es lliurà, escriví als seus pares que no volia viure
més entremig de prejudicis i que s’uniria lliurement. Ara bé, la inculparen d’haver obrat d’una
manera massa grollera amb els seus pares: calia tenir pietat d’ells, escriure’ls en tons més suaus.
A parer meu, aquest raonament és completament fals: no és pas el to suau el que convé, al contrari,
al contrari, el que cal és protestar. Un altre exemple. Varentz visqué set anys amb el seu marit,
abandonà dos fills i en una carta adreçada al marit li parlà clar i net: «He comprès que no puc ser
feliç amb vós. No us perdonaré mai que m’hàgiu enganyat amagant-me que existeix un altre règim
social basat en les “Comunes”. De tot això, me n’he assabentat fa poc gràcies a un home generós al
qual m’he lliurat i amb el qual fundarem una “Comuna”. Us parlo obertament perquè no considero
honrat enganyar-vos. Viviu com us plagui. No us refieu que torni al vostre costat. Heu fet tard.
Vull ser feliç.» Heus ací com s’escriuen aquestes cartes! —I aquesta Terebieva és la mateixa a
propòsit de la qual em diguéreu que és ja la tercera vegada que es casa lliurement.

—D’una manera efectiva, només s’ha casat dues vegades. Però encara que s’hagués casat quatre,
quinze vegades, la cosa no tindria cap importància! Si mai m’ha recat que el pare i la mare s’hagin
mort, és ara. Més d’una vegada he pensat amb delectança en la protesta que els hauria engegat entre
cap i coll si fossin vius! Els deixaria parats! De veritat, és ben de doldre que no tingui ningú!

—Bah! Fer-los quedar parats! He, he! Admetem que sigui així —interrompé Petr Petròvitx—, però
digueu-me: vós coneixeu la filla del difunt, aquesta secardina…, és veritat tot el que conten d’
ella?

—I bé, i què? A parer meu, és a dir, segons la meva convicció personal, la seva situació és la
situació normal de la dona. Per què no? És a dir, distinguons. En la societat actual, aquesta
situació, naturalment, no és normal del tot, perquè és forçada; en la societat futura, però, serà
completament normal, perquè serà lliure. Ara i tot, tanmateix, tenia el dret de fer el que ha fet:
ella sofria i tenia un dret indiscutible a disposar, per dir-ho així, del seu capital. Naturalment,
en la societat futura el capital no tindrà cap raó de ser, però el paper de la dona tindrà un altre
sentit i serà regulat d’una manera harmònica i racional.

»Pel que fa referència a Sofia Semènovna, en els moments actuals, considero, personalment, els seus
actes com l’encarnació de la protesta enèrgica contra l’organització de la societat, i per aquest
motiu la respecto pregonament; és més, la contemplo amb goig!

—Tanmateix, m’han contat que éreu vós qui l’havia treta d’aquesta casa!

Lebesiàtnikov s’enfurismà.

—És una altra mentida! —baladrejà—. No és pas així, no és pas així que la cosa s’esdevingué! Quina
manera d’estrafer la veritat! És Caterina Ivànovna qui ha contat les coses a la seva manera,
presentant-les completament al revés, perquè no ha comprès res! No he cercat mai els favors de
Sofia Semènovna! Em limitava tot senzillament a desenrotllar-la, sense cap mena d’interès personal,
maldant per deixondir en ella l’esperit de protesta… L’únic que a mi em calia era la protesta; fou
ella mateixa qui comprengué que no podia estar-se ací.

—És que l’heu invitada a formar part de la «Comuna»?

—Vós us mofeu de tot, i sense gaire solta, permeteu que us ho digui. No compreneu res! A la «Comuna»
, d’aquestes funcions, no n’hi haurà. És precisament per això, perquè no hi hagi aquestes funcions
que es funda la «Comuna». A la «Comuna» aquestes funcions sofriran un mudament essencial, i allò
que ací és imbècil allí serà intel·ligent, allò que, en les circumstàncies actuals no és natural,
allí serà completament natural. Tot depèn de les condicions, del medi en què l’home viu. L’home en
si no és res, tot depèn del medi. I amb Sofia Semènovna estic ara en les millors relacions, la qual
cosa us demostrarà que ella mai no m’ha considerat com el seu enemic i ofensor. Sí, ara maldo per
atreure-la a la «Comuna», però per tal que hi visqui en condicions ben diferents de les d’ací. De
què rieu? Volem fundar la nostra «Comuna», que serà diferent de les precedents, que serà constituïda
 damunt bases més amples! Anem més lluny que els nostres predecessors, anem més lluny en les
nostres negacions! Si Dobrolíubov s’aixequés de la tomba, discutiria amb ell! I, pel que fa
referència a Bielinski[15] tampoc no el planyeria pas! Mentrestant, segueixo desenrotllant Sofia
Semènovna. És una natura magnífica, magnífica!

—I d’aquesta magnífica natura, us n’aprofiteu, veritat? He, he!

—No, no! Oh!, no. Al contrari!

—Al contrari, diu! He, he, he! Aquesta sí que és bona!

—Ho podeu creure: per quin motiu m’amagaria de vós?, digueu, us ho prego. Al contrari, hi ha
quelcom que em produeix estranyesa: amb mi ella es mostra vergonyosa i temorega!

—I vós, naturalment, la desenrotlleu… He, he! I li proveu que aquest pudor és absurd, veritat?

—Res d’això, res d’això! Oh, quina idea més grollera, fins i tot estúpida —perdoneu-me—, doneu a la
paraula desenrotllament! No compreneu res! Oh, Déu meu, que poc… preparat esteu encara! Nosaltres
cerquem la llibertat de la dona i vós no teniu més que un pensament… Deixant de banda la qüestió de
la castedat i del pudor femenins com a coses inútils, com a prejudicis en si, admeto completament
el seu pudor amb mi, per la raó que ella no fa més que usar de la seva llibertat, que exercir el
seu dret. Naturalment, si ella mateixa em digués: «Et vull posseir» ho consideraria com una
benaurança, puix que aquesta noia m’agrada molt; però ara, si més no, ningú no l’ha tractada i no
la tractarà d’una manera més correcta, més delicada que jo, amb més respecte per la seva dignitat…
Espero i tinc esperances, i heus-ho ací tot.

—Jo crec que serà millor si li feu algun present. Faig aposta que, en això, no hi heu pensat.

—No compreneu res, ja us ho he dit! Amb una situació com la seva hom es pot permetre tota mena de
sarcasmes, però la qüestió és una altra! Vós senzillament la menyspreeu. Davant el fet que,
erròniament, considereu com a digne de menyspreu, us refuseu a considerar humanament un ésser humà.
Vós no sabeu encara quina mena de natura és! El que em dol en molta de manera és que, aquests
darrers temps, hagi deixat de llegir i no em demani més llibres. Abans sempre me’n demanava. És de
doldre també que, malgrat la seva energia i la seva decisió en la protesta (la qual cosa demostrà
ja en certa avinentesa), no mostri prou independència, prou esperit de negació, per a desfer-se del
tot d’altres prejudicis i… nicieses Tot i això, comprèn perfectament certes qüestions. Per exemple,
ha comprès d’una manera excel·lent la qüestió de besar les mans, és a dir que l’home, en besar les
mans de la dona, l’ofèn en fer-li sentir la desigualtat existent entre ells. Aquesta qüestió fou
debatuda en el nostre cercle i jo vaig comunicar-li tot seguit el resultat de les nostres discussion
s. Escoltà també amb atenció el que es refereix a les associacions obreres de França. Ara li
aclareixo la qüestió de l’entrada lliure a les cambres en la societat futura.

—Què significa això?

—Durant els darrers temps ha estat debatuda la qüestió: ¿és que els membres de la «Comuna» tenen el
dret d’entrar a la cambra d’un altre membre de la «Comuna», sigui home o dona, en qualsevol moment…?
 Ha estat decidit que hi tenien dret…

—I si, en aquell moment, l’home es troba ocupat en certes coses necessàries? He, he!

Andrei Semènovitx àdhuc s’enutjà.

—Vós no feu més que parlar d’aquestes maleïdes «necessitats»! —cridà amb odi—. Ah, i quin greu em
sap, i com em reca, que, en explanar-vos el meu sistema, us hagi recordat prematurament aquestes
maleïdes necessitats! Reïra de bet! És la pedra de toc per a tots els de la vostra fusta. Us mofeu
de les coses abans de conèixer-les! I gallegeu com si tinguéssiu raó! Es diria i tot que us ufaneu
de la vostra ignorància! He dit ja més d’una vegada que aquesta qüestió pot ser exposada als
novells únicament a les darreries, quan l’home està ja desenrotllat i orientat. Vejam, digueu-me,
si us plau, ¿és que trobeu quelcom de vergonyós i menyspreable, per exemple, en els femers? Jo sóc
el primer d’estar disposat a netejar el femer que vulgueu! En això no hi ha ni tan sols cap mena de
sacrifici, sinó solament treball, treball noble, útil a la societat i que està al damunt d’una
altra activitat social qualsevol, de la de Rafael, de la de Puixkin, perquè és més útil.

—I noble, molt noble, he, he!

—Què significa noblesa? Aquestes expressions, jo no les comprenc en el sentit de la determinació de
l’activitat humana. «Noblesa», «generositat», tot això són nicieses, absurditats, velles paraules
que expressen altres tants prejudicis i que jo refuso! Tot allò que és «útil» a la humanitat és
noble. Jo no comprenc més que una paraula: «útil», i rigueu tant com vulgueu. És així i no d’altra
manera!

Petr Petròvitx reia a plena rialla. Havia acabat ja de comptar els diners i els havia retirats de
la taula, llevat d’una part que n’havia deixat. Aquesta «qüestió dels femers» havia ocasionat ja
diverses vegades, a despit de la seva vulgaritat, la ruptura entre Petr Petròvitx i el seu jove
amic. L’absurditat de la discussió consistia en això: que Andrei Semènovitx realment s’enutjava.
Lugin trobava en aquesta circumstància una mena de conhort als seus desplaers, i en aquest instant
se sentia assenyaladament esperonat per la fal·lera d’exasperar Lebesiàtnikov.

—Si em feu la guitza d’aquesta manera és a causa del vostre fracàs d’ahir —digué, al capdavall, no
podent-se contenir, Lebesiàtnikov, el qual, malgrat tota la seva «independència» i totes les seves «
protestes», no gosava fer la contra a pler a Petr Petròvitx i seguia servant davant d’ell un
capteniment respectuós, que li havia romàs, per habitud, dels temps passats.

—Deixem-ho córrer, això. Serà millor que em digueu —féu Petr Petròvitx interrompent-lo en un to
altívol i amb recança—, ¿és que podeu… o, millor dit, és que teniu relacions prou íntimes amb la
xicota esmentada per a demanar-li que vingui un minut ací, en aquesta cambra? Sembla que han tornat
ja del cementiri… Si no estic errat, he sentit que pujaven l’escala… Em convindria veure-la,
aquesta indivídua.

—Però, per què? —preguntà Lebesiàtnikov, esbalaït.

—Per res; em convé parlar-li. Avui o demà haig d’anar-me’n d’ací i desitjaria comunicar-li una cosa…
 Ah, sí! Us prego de romandre ací durant la nostra entrevista. Valdrà més. Altrament, Déu sap el
que us podríeu pensar.

—No em pensaria absolutament res… Us he fet la pregunta sense cap intenció, i si teniu un afer
qualsevol amb ella no hi ha res tan fàcil con fer-la venir. Me n’hi vaig tot seguit. I estigueu
segur que no us destorbaré per res.

En efecte, al cap de cinc minuts, Lebesiàtnikov tornà acompanyat de Sònetxka, la qual entrà
temorega com d’habitud i tota estranyada que hom la demanés. En tals avinenteses es mostrava
intimidada; les cares noves li feien sempre por, i no solament ara, sinó des de la infantesa… Petr
Petròvitx l’acollí «benèvolament, amablement», encara que amb un cert matís de familiaritat jocunda,
 adient, a parer de Petr Petròvitx, amb un home tan respectable i sòlid com ell en rebre una
persona jove i, en certa manera, «interessant», com aquella. Lugin s’apressà a «encoratjar-la» i la
invità a asseure’s prop de la taula, davant d’ell. Sònia s’assegué, pegà llambregada al seu entorn,
a Lebesiàtnikov, als diners que hi havia damunt la taula, i després a Petr Petròvitx, damunt el
qual fità, però, l’esguard, sense esquitllar-lo ja ni un moment més, talment com si ell la tingués
fascinada. Lebesiàtnikov havia fet un moviment cap a la porta. Petr Petròvitx s’aixecà, féu signe a
Sònia d’asseure’s i aturà Lebesiàtnikov a la porta.

—Raskòlnikov és ací? Ha vingut? —li preguntà en en baixa.

—Raskòlnikov? Sí. I què? Sí, ha vingut. Ha arribat fa poc, l’he vist entrar… I què?

—Si és així, us prego de quedar-vos ací amb nosaltres i de no deixar-me sol amb aquesta… noia. L’
afer no té cap importància i Déu sap les conjectures que hom podria fer. No vull que Raskòlnikov
canti «allí»… Compreneu per què us dic això?

—Ah! ho comprenc, ho comprenc! —respongué Lebesiàtnikov, comprenent finalment de què es tractava—.
Sí, hi teniu dret… La meva convicció personal és, però, que aneu massa lluny en les vostres
temences…, tanmateix hi teniu dret. Si així ho voleu, em quedaré. Em posaré prop la finestra i no
us destorbaré per res… A parer meu, esteu en el vostre dret…

Petr Petròvitx tornà al sofà, s’assegué davant per davant de Sònia, se la guaità atentament i tot d’
una adoptà un capteniment seriós, fins i tot sever, talment com si anés a dir: «Vós també,
senyoreta, no us imagineu qui sap el que…» Sònia s’immutà definitivament.

—Primer que tot, us prego, Sofia Semènovna, de transmetre les meves excuses a la vostra molt
honorada mamà… No m’equivoco en expressar-me així, veritat? Caterina Ivànovna us fa de mare, oi? —
començà Petr Petròvitx en un to seriós, però tanmateix amable. Evidentment, tenia els propòsits més
amicals.

—Sí, en efecte, em fa de mare —respongué Sònia apressadament i temorega.

—Doncs bé, excuseu-me prop d’ella, perque circumstàncies independents de la meva voluntat m’
obliguen a mancar al vostre dinar malgrat la gentil invitació de la vostra mamà.

—Està bé… me’n vaig a dir-li-ho… tot seguit.

I Sònia s’aixecà apressadament de la cadira.

—Això no és tot —féu, bo i aturant-la, Petr Petròvitx, el qual somrigué en veure la ingenuïtat de
la noia i la seva ignorància de les regles d’urbanitat mundana—, i em coneixeu molt poc, amable
Sofia Semènovna, si us heu cregut que m’he permès molestar una persona com vós, fent-vos venir, per
un motiu tan poc important i que no m’interessa més que a mi. El meu fi és tot un altre.

Sònia es tornà asseure apressadament. Els bitllets de banc multicolors que hi havia damunt la taula
aparegueren de nou als seus ulls, però ella n’esquitllà ràpidament l’esguard i l’alçà devers Petr
Petròvitx; tot d’una li semblà que guaitar-se els diners d’altri era d’una terrible impolidesa,
assenyaladament és la seva posició. Fità les ulleres d’or que Petr Petròvitx aguantava a la mà
esquerra, i, ensems, el gros anell massís, amb una pedra groga, i que era extraordinàriament bell,
que portava al dit del mig de la mateixa mà: però, al cap i a la fi, no sabent què fer dels seus
ulls, els fità altra vegada en els de Petr Petròvitx. Aquest, després d’un silenci encara més
majestuós, prosseguí:

—Ahir, tot passant, vaig tenir l’ocasió de canviar un parell de mots amb la malaurada Caterina
Ivànovna. Amb aquest parell de mots en vaig tenir prou per assabentar-me que ella es troba en un
estat antinatural, si hom pot expressar-se d’aquesta manera…

—Sí…, antinatural —s’apressà a repetir Sònia.

—O, per dir-ho d’una manera més senzilla i comprensible, malaltís…

—Sí, d’una manera més senzilla i comprensi… si…, està malalta.

—Sí. Doncs bé, per sentiment d’humanitat, i… i… i, per dir-ho així, de compassió, desitjaria, per
la meva banda, ser útil en alguna cosa, preveient la trista sort que l’espera. Sembla que aquesta
pobra família ara depèn únicament de vós.

—Permeteu que us pregunti —digué Sònia aixecant-se tot d’un plegat—, sou vós que li parlàveu ahir
de la possibilitat de rebre una pensió? Ella va dir-me ahir que vós us havíeu compromès a fer
passos per tal d’obtenir-la. És veritat?

—Res d’això, i, en un cert sentit, és fins i tot absurd. L’únic que vaig fer va ser indicar la
possibilitat de rebre un socors temporal com a vídua d’un funcionari mort durant el seu servei, en
el cas que tingués proteccions. Sembla, però, que el vostre difunt pare no solament no havia servit
el temps necessari, sinó que no era al servei al moment de la seva mort. En una paraula, d’
esperança n’hi ha, però completament efímera, perquè en el fons, no existeix el dret a un socors en
aquesta circumstància, sinó ben al contrari… És a dir, que ella somiava ja una pensió, he, he, he!
No li costa pas gaire de muntar castells a l’aire, a aquesta dama!

—Sí, somiava una pensió… perquè ella és crèdula i bona, tan bona que tot s’ho creu i… i… i… el seu
esperit…, sí…, perdoneu… —digué Sònia i es tornà a aixecar per anar-se’n.

—Permeteu, encara no ho heu sentit tot.

—Sí, encara no ho he sentit tot —balbucejà Sònia.

—Doncs bé, asseieu-vos.

Sònia, tota confosa, es tornà a asseure per tercera vegada.

—Veient-la en aquesta situació, amb aquests malaurats infants, desitjaria ser útil, com ja he dit,
en alguna cosa en la mesura de les meves forces, en la mesura de les meves forces no pas més. Es
podria, per exemple, organitzar a profit d’ella una subscripció o una tómbola… o una cosa així, com
es fa en aquests casos per les persones que desitgen ajudar el proïsme. És això el que volia
comunicar-vos. És una cosa possible.

—Sí, molt bé… Déu, per això… —digué Sònia embarbussant-se bo i fitant Petr Petròvitx.

—És possible, però… parlarem d’això més tard…, és a dir, es podria començar avui mateix. Al vespre
ens veurem, parlarem i posarem els fonaments, per dir-ho així. Veniu a veure’m ací cap allà a les
set. Tinc l’esperança que Andrei Semènovitx participarà també en la nostra conversa… Però hi ha una
circumstància que convé escrupolosament tenir en compte prèviament. És per això que us he molestat
a fer-vos venir ací, Sofia Semènovna. A parer meu, els diners, no han de donar-los directament a
Caterina Ivànovna; la cosa és perillosa, perquè ella té la mà foradada. En tenim la prova en el
dinar d’avui. Tot i que no tingui, per dir-ho així, un rosegó de pa per al dia de demà, ni sabates…
ni, en fi, res, avui ha comprat rom de Jamaica, vi de madeira, si no vaig equivocat i… i… i cafè.
En passar ho he vist. Demà tot caurà novament damunt les vostres espatlles, fins al darrer mos de
pa. És una absurditat. És per aquest motiu que, a parer meu, la subscripció ha de ser organitzada
de tal manera que la malaurada vídua no n’hagi esment i que, dels diners, en disposeu, per exemple,
només vós. ¿Què me’n dieu?

—No ho sé… Ella és així només avui…, això no s’escau més que una vegada a la vida…, la pobra tenia
una gran voluntat d’honorar la memòria del difunt… d’homenatjar-lo…; ella, però, és molt intel·
ligent… De tota manera, però, feu el que us sembli, i jo us estaré molt, molt…, tots us ho estaran
molt…, i Déu us…, i els orfes…

Sònia no pogué acabar i esclafí el plor.

—I bé, estem entesos. I ara accepteu, si us plau, per a la vostra parenta, per a les primeres
necessitats, la suma que us puc personalment lliurar. Desitjo vivament que el meu nom no sigui
recordat en aquesta circumstància. Preneu…, trobant-me jo mateix en una situació una mica difícil,
no puc fer més…

I Petr Petròvitx allargà a Sònia un bitllet de deu rubles, després d’haver-lo desplegat curosament.
Sònia el prengué, s’enrojolà, balbucejà uns quants mots indestriables i prengué comiat apressadament
. Petr Petròvitx l’acompanyà solemnialment fins a la porta. Ella sortí finalment de la cambra, tota
agitada, i tornà al costat de Caterina Ivànovna. Durant tota aquesta escena, Andrei Semènovitx,
adés romania dret a la vora de la finestra, ara es passejava per la cambra, no desitjant interrompre
 la conversa. Quan Sònia sortí, s’atansà a Petr Petròvitx i li allargà la mà amb un gest solemne:

—Ho he sentit i ho he «vist» tot —digué accentuant assenyaladament el mot «vist»—. És noble, és a
dir, humà! Heu volgut evitar els regraciaments, ho he vist! I encara que, ho reconec, sigui
contrari, per principi, de la beneficència privada, perquè no sols no extirpa radicalment la
misèria, sinó que encara la fomenta més, no puc estar-me de dir-vos que he contemplat la vostra
acció amb delectança, sí, sí, això a mi m’agrada.

—Oh, és una fotesa! —balbucejà Petr Petròvitx, una mica agitat i esguardant Lebesiàtnikov amb una
atenció particular.

—No, no és una fotesa! Un home com vós, que, ofès i adolorit pels fets d’ahir, és alhora capaç de
pensar en la malaurança d’altri, un home així…, tot i que amb les seves accions cometi un error
social, és tanmateix digne de respecte! Jo fins i tot no ho esperava de vós, Petr Petròvitx,
sobretot quan amb les vostres concepcions… oh!, que us en fan, de mal, encara les vostres concepcion
s! Com us té trastornat, per exemple, el vostre fracàs d’ahir! —exclamà el bo d’Andrei Semènovitx
experimentant novament una forta simpatia per Petr Petròvitx—. ¿I quina necessitat, quina necessitat
 teniu d’aquest matrimoni, d’aquest matrimoni «legal», estimat Petr Petròvitx? Pegueu-me si voleu,
però jo me n’alegro que s’hagi desfet, que sigueu lliure, que no estigueu encara perdut del tot per
a la humanitat, n’estic molt content… Veieu?, ja us he dit el meu parer.

—Per què vull un matrimoni legal? Perquè amb el vostre matrimoni lliure no vull portar banyes, ni
pujar els fills d’altri; heus ací per què tinc necessitat del matrimoni legal —digué Lugin per tal
de respondre alguna cosa. Estava pensívol, capficat per quelcom que probablement no tenia res a
veure amb la conversa.

—Els fills? Heu al·ludit els fills? —féu Andrei Semènovitx estremint-se tot com un cavall que ha
sentit la corneta de combat—. Els fills són un problema social i de primera importància, hi estic d’
acord; però la qüestió dels fills serà resolta altrament. N’hi ha que fins els neguen, de la
mateixa manera que tot allò que es refereix a la família. Dels fills, en parlarem després; ara
ocupem-nos de les banyes. Us confesso que és el meu punt feble. Aquest mot groller, propi d’hússars,
 posat en circulació per Puixkin, no tindrà cap sentit en el diccionari de l’esdevenidor. Fet i fet,
 què són les banyes? Oh, quin espantall! Quines banyes? Què vénen a treure cap…? Quina niciesa! En
la unió lliure no n’hi haurà! Les banyes són la conseqüència natural i, per dir-ho així, el
correctiu, del matrimoni legal, la protesta, i, per tant, en aquest sentit fins i tot no tenen res
d’humiliant… I si un dia o altre (fent una suposició absurda) em caso legalment, fins i tot estaré
content de portar aquestes banyes que us fan tanta por; aleshores diré a la meva dona: «Amiga meva,
fins avui només t’estimava, ara et respecto, perquè has sabut protestar!» Us en rieu? És perquè no
teniu força per a rompre amb els prejudicis! Diable! Ho comprenc, perquè és desplaent de ser
entabanat en el matrimoni legal, però això no és més que la conseqüència del fet miserable gràcies
al qual resulten desgraciats tant el marit com la muller. Quan les banyes es posen obertament, com
s’escau en el matrimoni lliure, aleshores no existeixen, no tenen sentit i perden fins i tot la
denominació de banyes. Al contrari, la vostra muller us prova que us respecta en considerar-vos
incapaç d’oposar-vos a la seva felicitat i que us estima prou intel·ligent per a no venjar-vos del
fet que hagi pres un nou marit. Us juro que a vegades penso que si un dia em marido (uix! vull dir,
si em mullero!), sigui legalment, sigui lliure, jo mateix procuraria un amant a la meva dona si
ella tardava massa a prendre’n un. «Amiga meva —li diria—, t’estimo, però, ultra això i al damunt d’
això, desitjo que em respectis, ve-t’ho ací!» ¿És que no tinc raó?

Petr Petròvitx reia de tant en tant, però escoltava sense gran atenció. En realitat, pensava en
quelcom de ben distint, cosa que, al capdavall, acabà per remarcar el mateix Lebesiàtnikov. Petr
Petròvitx es trobava en un estat d’agitació i es fregava les mans amb un aire d’home preocupat. De
tot això, temps després, Andrei Semènovitx se’n recordà.





II


Fóra difícil de dir d’una manera precisa com germinà en el cervell desguitarrat de Caterina
Ivànovna la idea d’aquest dinar absurd, en el qual despengué gairebé deu rubles, és a dir, més de
la meitat dels diners rebuts de Raskòlnikov per a l’enterrament de Marmelàdov. Potser Caterina
Ivànovna es creia obligada a honorar «com cal» la memòria del difunt per tal que tots els estadants,
 i assenyaladament Amàlia Ivànovna, sabessin que el seu marit «no sols no era pitjor que ells, sinó
encara potser molt millor» i que cap d’ells no tenia dret a fer-li «abaixar el cap». És possible
que influís en ella, més que altra cosa, aquest «urc dels pobres» a conseqüència del qual en certes
cerimònies, obligatòries per a tothom en la nostra societat, molts pobres fan esforços de flaquesa
i despenen fins al darrer copec estalviat amb el sol fi de «no ésser pitjor que els altres» i no «
ésser criticat» per ningú. És també ben probable que Caterina Ivànovna, precisament en aquesta
avinentesa, en un instant que es veia completament desvalguda, volgués mostrar a tota aquella «gent
insignificant i baixa», que no sols «sabia viure i rebre», sinó també que ella, filla de coronel, «
educada en una casa noble, aristocràtica i tot» no havia nascut per fregar els terres i passar-se
les nits rentant la roba dels seus infants. Aquests paroxismes d’orgull i de vanitat es manifesten
a vegades en les persones més pobres i atuïdes i hi ha moments que es transformen en elles en una
necessitat violenta, irresistible. Caterina Ivànovna, tret d’això, no era de les persones atuïdes:
les circumstàncies podien vèncer-la del tot, però «atuir-la», moralment, és a dir, intimidar-la i
sotmetre la seva voluntat, era impossible. A més, Sònetxka parlava amb un fonament de causa sòlid
quan deia que la seva madrastra perdia l’enteniment. Hom no podia afirmar-ho, és veritat, d’una
manera definitiva; però era indubtable que, durant el darrer any, el seu cervell havia estat massa
sotraguejat per a no ressentir-se’n si més no en part. Els avenços ràpids de la tisi, segons els
metges, contribueixen igualment a pertorbar les facultats mentals.

De vins en gran quantitat i de marques variades, no és pas que n’hi hagués; de madeira tampoc;
afirmar-ho era una exageració; però, de beguda, n’hi havia: aiguardent, rom i porto, tot de
qualitat molt inferior, en quantitat suficient. El menú, preparat a la cuina d’Amàlia Ivànovna,
comprenia, a més de kútia,[16] tres o quatre plats (entre ells blini). A més, hom preparà dos
samovars per al te i el ponx d’havent dinat. Les compres havien estat fetes per Caterina Ivànovna
mateixa amb l’ajut d’un llogater, un lamentable polonès que, Déu sap per què, s’estatjava a casa la
senyora Lippevekhzel i que hom posà a la disposició de Caterina Ivànovna. Aquest pobre diable tot
el dia abans i el matí de l’endemà no féu altra cosa que córrer d’un indret a l’altre traient la
llengua i esforçant-se a fer remarcar aquesta darrera circumstància. Per qualsevol fotesa corria a
demanar instruccions a Caterina Ivànovna, anava a trobar-la àdhuc al Mercat, l’anomenava constantmen
t «panna Marmelàdov»[17] i acabà, finalment, per fer-se-li insuportablement carregós, tot i que d’
antuvi ella hagués dit que «sense aquest home servicial i generós» no hauria pogut sortir del pas.
Era una de les particularitats del caràcter de Caterina Ivànovna d’atribuir al primer vingut les
millors qualitats, ornar-lo amb els colors més vius, lloar-lo en tanta de manera que el mateix
interessat se’n sentia tot confós, imaginar-se en profit d’ell mèrits que no existien, i en l’
existència real dels quals creia sincerament, de tot cor. Després tot d’una es desil·lusionava, i a
crits i invectives foragitava la persona davant la qual, poques hores abans, textualment s’
inclinava. La natura li havia donat un caràcter xiroi i dolç; a conseqüència, però, de la seva
constant malaurança i dels seus fracassos, acabà per desitjar i exigir amb tanta «fúria» que tothom
visqués en pau i en la gaubança i no gosés viure altrament, que la més petita dissonància en la
vida, la més petita desplaença, determinaven en ella gairebé el desesper, i, en un tancar i obrir d’
ulls, després de les esperances i de les fantasies més vives, començava a maleir el destí, a
rebatre per terra tot allò que li queia a les mans i a donar-se cops de cap per les parets.

Amàlia Ivànovna adquirí també tot d’una, hom no sabria dir per què, una importància assenyalada i
una estima extraordinària als ulls de Caterina Ivànovna, potser per l’única raó que la mestressa s’
havia lliurat en cos i ànima a ajudar-la en la preparació del dinar: en efecte, era ella qui havia
parat la taula, subministrat tovalles i tovallons, vaixella, etc., i cuinat els plats a casa seva.
En anar-se’n al cementiri, Caterina Ivànovna li havia delegat tots els seus poders. Tot fou, en
efecte, preparat com calia: la taula va ésser parada d’una manera decent; la vaixella, les
forquilles, els ganivets, els vasos, les tasses; tot plegat havia estat manllevat als diversos
llogaters i revelava, naturalment, per la seva varietat de calibres i de jocs, el seu origen, però,
a l’hora assenyalada, tot era al seu lloc, i Amàlia Ivànovna, convençuda que havia excel·lit en el
compliment de la seva missió, acollí els qui tornaven del cementiri àdhuc amb una mica d’orgull,
tota endiumenjada, amb el seu vestit negre i cintes de dol noves a la còfia. Aquest orgull, encara
que legítim, no plagué a Caterina Ivànovna: «Com si, sense Amàlia Ivànovna, no haguéssim sabut
parar la taula!» Tampoc no li plagué la còfia amb les cintes noves: «¿És que aquesta bleda d’
alemanya galleja perquè és la mestressa i per caritat s’ha decidit a ajudar uns pobres llogaters?
Per caritat! Què me’n dieu? A casa el pare de Caterina Ivànovna, que era coronel, i poc n’hi
mancava que fos governador, a vegades hom parava la taula per a quaranta persones i a una Amàlia
Ivànovna, o millor dit, Liudvígovna qualsevol, ni a la cuina no l’haurien deixada entrar…» De tota
manera, Caterina Ivànovna decidí no manifestar, per ara i tant, els seus sentiments, encara que
decidí en el seu interior que calia avui mateix posar Amàlia Ivànovna al lloc que li corresponia,
puix que, altrament, Déu sap el que arribaria a pensar-se. En l’endemig, es mostrà freda envers
ella.

Una altra desplaença contribuí, en part, a enutjar Caterina Ivànovna: dels llogaters que havien
estat invitats, a l’enterrament, tret del polonès que, malgrat tot, pogué encara arribar-se al
cementiri, no n’hi havia gairebé cap; al dinar es presentaren els més insignificants i pobres,
molts d’ells fins i tot negligits. Els més respectables, talment com si s’haguessin posat d’acord,
mancaven. Petr Petròvitx Lugin, per exemple, el més respectable de tots, tampoc no es presentà, tot
i que el dia abans al vespre Caterina Ivànovna hagués dit a tothom, és a dir, a Amàlia Ivànovna, a
Pòletxka, a Sònia i al polonès, que era un home noble i magnànim, de grans relacions i de posició,
que havia estat amic del seu primer marit, que era rebut a casa el seu pare i que havia promès d’
emprar tots els mitjans per tal d’obtenir-li una pensió considerable. Remarquem ací que si Caterina
Ivànovna vanava la posició i les relacions d’alguna de les seves coneixences ho feia sempre sense
cap mena de càlcul personal, amb un desinterès absolut, més aviat impulsada, per dir-ho així, per
la magnanimitat del seu cor, per la delectança de realçar encara més la persona lloada per ella.

Tampoc no comparegué, probablement «prenent exemple», de Lugin, «aquest brètol de Lebesiàtnikov».
Què s’ha pensat? D’invitat, ho havia estat solament per condescendència, «perquè, vivint com vivia
en una mateixa cambra amb Petr Petròvitx, hauria estat incorrecte no convidar-lo». Tampoc no es
presentaren una «dama de món» i la seva filla, «que es començava a passar», les quals, encara que
no fes més que dues setmanes que estaven estatjades a casa la senyora Lippevekhzel, s’havien
queixat ja diverses vegades del brogit que es produïa a la cambra dels Marmelàdov assenyaladament
quan el difunt tornava a casa embriac. Caterina Ivànovna se n’havia assabentat per mitjà d’Amàlia
Ivànovna en els moments que aquesta, en les seves picabaralles amb la llogatera, bo i amenaçant amb
treure tota la família, cridava esgargamellant-se que «torbaven el repòs de llogaters distingits,
els dits dels peus dels quals ella no valia pas». Caterina Ivànovna havia decidit de convidar
aquesta mare i filla «els dits dels peus de les quals ella no valia» perquè, precisament, quan es
trobaven casualment a l’escala, la dama girava el cap amb un gest altívol. D’aquesta manera ella
sabria que «aquí hom pensa i sent d’una manera més noble, i convida sense recordar-se dels greuges
rebuts» i veuria que Caterina Ivànovna estava acostumada a viure diferentment. Ella estava
fermament decidida a aclarir-los tot això a taula, a parlar-los del seu pare, que havia arribat
gairebé a governador i, ensems, remarcar indirectament que no hi havia per què girar la cara quan
es trobaven i que això era una niciesa extraordinària. No vingué tampoc el ventregròs del tinent
coronel (en realitat capità d’Estat Major retirat). Un atac de gota el tenia encastat a casa des d’
ahir al matí. En una paraula, es presentaren solament: el polonès, un escrivent esprimatxat,
granellut i pudent, que no obria mai la boca i portava un frac tot llardós; un vellet sord i
gairebé orb que havia estat empleat de correus i que, de temps immemorials, vivia, a compte d’altri,
 sense que hom sabés per què, a casa d’Amàlia Ivànovna. Es presentà també un tinent retirat, de fet
empleat de provisions, el qual estava embriac i entrà rient de la manera més indecorosa i, «
afigureu-vos, sense armilla»! Un dels convidats fins i tot s’assegué a taula sense ni tan sols
saludar Caterina Ivànovna i, finalment, un altre, a manca de vestit, es presentà amb bata de cambra.
 Això, però, ultrapassava ja la mesura, i el desaprensiu subjecte fou expulsat per Amàlia Ivànovna
i el polonès. Aquest, per la seva banda, havia portat uns altres dos polonesos que no havien viscut
mai a les cambres d’Amàlia Ivànovna i que mai ningú no havia vist. Tot desplaïa en molta de manera
a Caterina Ivànovna. «És que valia la pena de fer tants preparatius per a una gent com aquesta!» De
por que la taula no resultés massa petita, tot i que ocupés tota la cambra, col·locaren els marrecs
en un racó, a l’entorn d’un bagul. Pòletxka, que era la més gran, havia de tenir cura dels dos
petits, asseguts en un banc, i mocar-los «com a nois de casa bona». En una paraula, Caterina
Ivànovna, malgrat ella, es veié obligada a acollir tota aquesta gent amb un aire important, i àdhuc
amb altivesa. Després d’esguardar amb una severitat assenyalada alguns dels presents, convidà
tothom a asseure’s a taula. Considerant, per raons que ella se sabia, que Amàlia Ivànovna era
responsable de l’absència de les persones indicades per ella i que no s’havien presentat, començà a
tractar la mestressa amb tanta desconsideració, que aquesta ho remarcà tot seguit i se’n sentí
extremament picada. Tals començaments no pronosticaven un bon desenllaç.

Finalment tothom s’assegué a taula. Raskòlnikov entrà gairebé al mateix instant que tornaven del
cementiri. Caterina Ivànovna fou molt contenta de veure’l, primer, perquè de tots els convidats era
«l’única persona il·lustrada» i «com se sap, d’ací a dos anys ha d’ocupar una càtedra a la
Universitat de Petersburg», i, segon, perquè s’excusà tot seguit respectuosament davant d’ella de
no haver pogut assistir a l’enterrament malgrat els seus desigs. Caterina Ivànovna s’apressà a fer-
lo seure al costat seu, a l’esquerra (a la dreta seia Amàlia Ivànovna), i, a despit de la seva
preocupació constant per tal que tothom fos servit com calia, a despit de la tos que la martiritzava
 i que a cada moment no li deixava acabar les seves frases i que semblava haver pres un caràcter
més alarmant aquests dos darrers dies, s’adreçava constantment a Raskòlnikov i, en veu baixa, li
confiava tots els seus sentiments i la seva legítima indignació pel fracàs del dinar. La seva
indignació, però, cedia sovint el lloc a mofes jocundes a compte dels convidats i, assenyaladament,
de la mestressa:

—En té tota la culpa aquesta puput. Compreneu de qui parlo?, d’ella, d’ella —i Caterina Ivànovna
mostrà amb un signe de cap la mestressa—. Mireu-vos-la: obre uns ulls com unes taronges, endevina
que parlem d’ella, no pot comprendre el que diem i per això fa aquest posat. Uix, sembla una òliba!
Ha, ha, ha…! Hi, hi, hi! ¿I què és el que vol provar amb la seva còfia? Hi, hi, hi! ¿Heu observat
que vol que tothom es cregui que em protegeix i que em fa molt l’honor assistint al dinar? Li he
demanat que invités gent com cal i, assenyaladament, els coneguts del difunt, i ja veieu qui m’ha
portat: una colla de titelles i de llardosos! Fixeu-vos en aquest que no s’ha rentat la cara,
sembla un cavall atacat de borm! I aquests desnerits de polonesos… Ha, ha, ha! Hi, hi, hi! Ací
ningú no els coneix, és la primera vegada que els veig; per què, per què han vingut?, us pregunto.
Mireu-los que ben assegudets l’un al costat de l’altre! Pan, ei! —cridà tot d’una a un d’ells—, ja
heu pres blini? Preneu-ne més! Beveu cervesa! Voleu aiguardent? Fixeu-vos: s’ha aixecat, saluda!
Guaiteu, guaiteu, deuen estar morts de fam, pobrets! I bé, que mengin fins que el cor els digui
prou. Si més no, són poc renouers…, això sí, tinc por per les culleres d’argent de la mestressa!
Amàlia Ivànovna! —digué tot d’un plegat gairebé en veu alta adreçant-se a la mestressa—, si, per
atzar, us roben les culleres, no us en responc, us previnc per endavant! Ha, ha! —I es tornà a
adreçar a Raskòlnikov bo i rient i mostrant-li Amàlia Ivànovna amb un gest del cap. —No ho ha
comprès! No comprèn mai res! Es queda amb la boca oberta. Fixeu-vos: és una òliba, una òliba feta i
pastada, una òliba amb cintes noves! Ha, ha!

Aquí el riure es transformà en un accés de tos que durà cinc minuts. El mocador quedà tacat de sang,
 perlejaren gotes de suor al front. Ella mostrà silenciosament la sang, a Raskòlnikov i, gairebé
sense prendre alè, seguí parlant-li en veu baixa amb una animació extraordinària, mentre les galtes
se li tacaven de vermell.

—Jo li havia donat l’encàrrec, ben delicat, de convidar aquesta dama i la seva filla…, ja m’enteneu
de qui parlo, veritat? Calia procedir amb molt de tacte, obrar amb molta habilitat, i ella ha fet
les coses de tal manera que aquesta passavolant imbècil, aquest sac d’orgull, aquesta provinciana
insignificant, aquesta vídua d’un comandant que ha vingut per sol·licitar una pensió i es passa el
dia recorrent oficines, que, tot i tenir quaranta-cinc anys, es tenyeix el cabell, s’empolva i es
pinta (tothom ho sap…), aquest pendó no solament no s’ha dignat a venir, sinó que ni s’ha excusat,
com la polidesa més ordinària exigeix! El que no puc comprendre és per què no ha vingut Petr
Petròvitx. Però, on és Sònia? On ha anat? Ah, heu-vos-la ací, finalment! I bé, Sònia, on eres? És
estrany que fins i tot a l’enterrament del teu pare hagis estat tan poc puntual…! Rodion Romànovitx,
 feu-li lloc al vostre costat. Ve’t ací el teu lloc, Sònia… Pren el que vulguis: serveix-te una
mica de porcell fred, te’l recomano. Et portaran tot seguit blini. Que ja n’han menjat els petits?
Pòletxka, ja teniu de tot? Està bé. Porta’t bé, Lena, i tu, Kòlia, no facis anar les cames d’
aquesta manera. Seu com ha de seure un noi de casa bona. Què deies, Sònia?

Sònia s’apressà a transmetre-li les excuses de Petr Petròvitx, esforçant-se a parlar en veu alta
per tal que tothom ho pogués sentir i emprant les expressions més respectuoses, ajuntant-n’hi fins
i tot pel seu compte. Ella afegí que Petr Petròvitx li havia encarregat de transmetre-li que, bon
punt en tingués la possibilitat, vindria a veure-la per tal de parlar d’«afers» i entendre’s amb
ella respecte al que caldria fer en endavant, etc.

Sònia sabia que això assossegaria Caterina Ivànovna, que l’afalagaria i, assenyaladament, que
donaria una satisfacció al seu amor propi. S’assegué al costat de Raskòlnikov, el qual s’apressà a
saludar-la, bo i pegant-li una llambregada encuriosida. Durant tot el dinar, però, Sònia semblava
evitar de mirar-lo i parlar amb ell. Ella semblava fins i tot com distreta, tot i que guaités
fixament Caterina Ivànovna per tal d’endevinar els seus desigs. Ni ella ni Caterina Ivànovna no
portaven vestits de dol, perquè no en tenien; Sònia portava un vestit de color de canyella fosc, i
Caterina Ivànovna l’únic que tenia, un vestit d’indiana també fosc, amb quadres.

Les excuses de Petr Petròvitx foren molt ben acollides. Després d’haver escoltat Sònia amb un posat
seriós, Caterina Ivànovna preguntà sense deixar el seu aire important: com està de salut Petr
Petròvitx? Després, gairebé en veu alta, féu remarcar a Raskòlnikov que, ben mirat, un home tan
considerat i respectable com Petr Petròvitx s’hauria trobat ben fora de lloc en una «companyia tan
extraordinària», tot i els lligams que l’unien amb la família d’ella i la seva vella amistat amb el
seu pare.

—Vegeu per què, Rodion Romànovitx, us estic tan agraïda: perquè no heu menyspreat la meva hospitalit
at, fins i tot en aquestes condicions —afegí ella gairebé en veu alta—. Ça com lla, estic convençuda
 que és únicament la vostra ferma amistat amb el pobre del meu difunt marit que us ha impulsat a
mantenir la vostra paraula.

Després ella es tornà a mirar els seus convidats amb un aire orgullós i ple de dignitat, i tot d’
una, adreçant-se amb una sol·licitud especial al vellet sord, li cridà d’un cap a l’altre de la
taula: «Voleu més rostit? Ja us han donat porto?» El vell no respongué i durant una bella estona no
podia comprendre el que li preguntaven, tot i que els seus veïns de taula maldessin bo i rient-se d’
ell per fer-li-ho comprendre. El vell no feia altra cosa que esguardar al seu entorn, bocabadat,
cosa que excitava encara més la xiroia general.

—Quin enze! Mireu-vos-el, mireu-vos-el! I per què l’han convidat? Pel que fa referència a Petr
Petròvitx —prosseguí Caterina Ivànovna adreçant-se sempre a Raskòlnikov— he comptat sempre amb ell,
i, naturalment, no s’assembla de res… —digué adreçant-se en veu alta i amb un esguard sever a
Amàlia Ivànovna, la qual en restà tota encorreguda—, no s’assembla de res a les vostres mones
enflocades, les quals el papà no hauria pres ni com a cuineres, i si el meu difunt marit els hagués
fet l’honor de rebre-les hauria estat només per la seva bondat inestroncable.

—Sí, li plaïa beure; era aficionat a alçar el colze! —cridà tot d’una l’exempleat de provisions
engolint-se el dotzè vas d’aiguardent.

—El meu difunt marit tenia, en efecte, aquesta feblesa, i tothom ho sap —replicà vivament Caterina
Ivànovna—, però era un home bo i noble, que estimava i respectava la seva família; el que el
perjudicava era que, per la seva bondat, acceptés massa fàcilment com a amics gent disbauxada, i
Déu sap amb quina gent bevia, amb gent que no valien ni la planta dels seus peus! Figureu-vos,
Rodion Romànovitx: li trobaren a la butxaca un gall de pa de pessic. Encara que estigués completamen
t embriac no oblidava els seus fills.

—Un gall, un gall heu dit? —cridà l’home de les provisions.

Caterina Ivànovna no es dignà a respondre-li. Ella estava tota capficada i llançà un sospir.

—De segur que vós, com tothom, us penseu que he estat massa severa amb ell —prosseguí adreçant-se a
Raskòlnikov—. No és pas així! Ell em respectava, em respectava molt i molt! Era un tros de pa
batejat! I a vegades em feia tanta pietat! Aleshores, que, assegut en un racó, m’esguardava amb uns
ulls tan tristos, tan tristos, em sentia tan corpresa de pietat, que em delia per amanyagar-lo,
però pensava: «Si no et saps contenir, tornarà a beure!» Era únicament per mitjà de la severitat
que era possible tenir-lo una mica de la brida.

—Sí, la cosa s’acabava a estirades de cabells! Més d’una vegada ha passat això! —murmurà novament l’
home de les provisions, i s’engolí un altre vas d’aiguardent.

—Hi ha certs imbècils que es mereixen no sols que els estirin pels cabells, sinó més aviat que els
treguin a cops d’escombra. I no és pas del difunt que parlo! —tallà Caterina Ivànovna.

Les taques del rostre se li envermelliren encara més, el pit li panteixava. Un minut més i anava a
armar un escàndol. Diversos invitats reien, es veia que a molts d’ells això els plaïa. Aquissaven l’
empleat de provisions i li xiuxiuejaven quelcom a l’orella. Era evident que el públic volia gresca.

—Voooo… leu fer-me la mercè de dir-me de qui parleu? —començà l’empleat a les provisions—, això és…,
 a qui heu assenyalat… ara… Però no, és inútil! La cosa no té cap importància! Una vídua! Una pobra
vídua! Li ho perdono! Prou!

I s’empassà un altre vas d’aiguardent.

Raskòlnikov seia i escoltava silenciosament i amb una impressió de fàstic. Ell tastava només per
polidesa, i per tal de no ésser desplaent a Caterina Ivànovna, el que aquesta li servia a cada
instant amb abundància, i esguardava fixament Sònia. Però Sònia es mostrava més i més capficada i
intranquil·la; pressentia que el dinar no s’acabaria en pau i remarcava embasardida l’exasperació
creixent de Caterina Ivànovna. Sònia sabia, entre altres coses, que ella era la causa principal que
les dues dames provincianes haguessin fet un acolliment tan desdenyós a la invitació de Caterina
Ivànovna. Ella havia sentit de llavis de la mateixa Amàlia Ivànovna que, en ésser invitada, la dama
àdhuc s’ofengué i féu la pregunta següent: «¿Com podria fer asseure la seva filla al costat d’“
aquella mossa”?» Sònia tenia la sensació que Caterina Ivànovna, d’això, n’estava assabentada, i un
greuge a Sònia significava més per a Caterina Ivànovna que un greuge per a ella, per als seus fills,
 per al seu pare, en una paraula, era un greuge mortal, i Sònia sabia que Caterina Ivànovna no s’
assossegaria «fins a poder dir a aquests dos pendons el que feia al cas», etc. Com fet a dretes, un
dels convidats féu passar a Sònia un plat amb dos cors fets de molla de pa travessats per una
sageta. Caterina Ivànovna, enfurismada, remarcà tot seguit en veu alta que l’autor de la plasenteria
 era de segur un «ase embriac». Amàlia Ivànovna, que pressentia també que la cosa prenia un mal
caire i ofesa, alhora, fins al fons de l’ànima, per l’altivesa de Caterina Ivànovna, per tal de
desviar cap a una altra banda l’estat d’esperit desagradós dels reunits i, de pas, realçar-se a si
mateixa davant l’opinió general, començà a contar, sense més ni més, en un rus estrafolari, que un
conegut seu, «Karl, el de la farmàcia», una nit es passejava en cotxe i que «el cotxer el volia
matar, i que Karl implorava, implorava que no el matés, plorava desesperat, deixà caure els braços
i, embasardit com estava, el cotxer li travessà el cor». Caterina Ivànovna somrigué; però, gairebé
al mateix instant, remarcà que valdria més que no contés anècdotes en rus, perquè parlava aquesta
llengua massa incorrectament. Amàlia Ivànovna s’ofengué encara més i replicà que el seu «Vater aus
Berlin era una persona molt, molt important» i que «es passava el dia passejant-se amb les mans a
les butxaques». Caterina Ivànovna no es pogué contenir i esclatà a riure a cor què vols, en tanta
de manera que Amàlia Ivànovna començà a perdre els estreps.

—Què me’n dieu d’aquesta òliba! —digué Caterina Ivànovna en veu baixa i en to gairebé joiós,
adreçant-se novament a Raskòlnikov—. Heu remarcat, Rodion Romànovitx, que totes aquestes estrangeres
 petersburgueses, és a dir, assenyaladament alemanyes, que vénen a raure ací, Déu sap d’on, són
totes més totxes que nosaltres! Digueu-me, si us plau: ¿és que és permès contar que «a Karl, el de
la farmàcia, embasardit, li travessaren el cor», i que ell (l’enze!) en lloc de lligar el cotxer «
deixà caure els braços, implorava, implorava que no el matés?» Ah, beneita! I es pensa que el que
conta és emocionant i ni sospita com és de totxa. A parer meu, aquest empleat de provisions que
està embriac és molt més intel·ligent que ella; si més no, es veu que és un perdut, que la beguda
li ha xuclat l’enteniment, mentre que aquesta gent com la mestressa presumeixen de persones
respectables, de persones serioses… Teniu, ja torna a obrir uns ulls com unes taronges! S’enutja, s’
enutja! Ha, ha, ha! Hi, hi, hi!

Animada com estava, Caterina Ivànovna començà a parlar sobre els temes més diversos i tot d’una
anuncià el seu propòsit de retirar-se a la seva ciutat nadiua bon punt rebés la pensió que li
gestionaven, per tal d’obrir-hi un pensionat per a noies nobles. D’això, Caterina Ivànovna no n’
havia encara parlat directament a Raskòlnikov i començà a exposar el seu pla amb tota mena de
detalls. De sobte, aparegué, sense saber com, a les seves mans, l’«atestat honorífic» de què el
difunt Marmelàdov havia parlat a Raskòlnikov a la cerveseria mentre li contava que Caterina
Ivànovna, en acabar el curs a l’Institut, havia dansat embolicada en un xal «davant el governador i
altres personalitats». L’«atestat honorífic» al·ludit, pel que es veia, havia de servir ara de
testimoni del dret de Caterina Ivànovna a obrir un pensionat; però l’havia abastat assenyaladament
per tal de confondre d’una manera definitiva aquells «dos pendons» si haguessin vingut al dinar i
demostrar-los clarament que Caterina Ivànovna provenia d’una casa noble, per no dir aristocràtica,
que era la filla d’un coronel, i que sens dubte valia més que les cercadores d’aventures que havien
sorgit en tan gran nombre els darrers temps. L’«atestat honorífic» féu el tomb de la taula, passant
de mà a mà dels convidats embriacs sense que Caterina Ivànovna s’hi oposés, puix que l’al·ludit
document la designava en toutes lettres com a filla d’un conseller a la Cort i un cavaller, i per
tant, efectivament, gairebé com a filla de coronel. Ja engrescada, Caterina Ivànovna descriví amb
tots els detalls l’existència tranquil·la i deliciosa que portaria a T…; parlà dels professors d’
Institut que faria venir al seu pensionat per a les lliçons; d’un vell respectable, el francès M.
Mangot, que li havia donat lliçons de llengua francesa a l’Institut, que passa els darrers anys de
la seva vida a T… i que de segur que no es refusaria a acceptar la seva proposició i no fóra massa
exigent amb el preu. Finalment, anuncià la seva intenció de prendre amb ella Sònia, «la qual l’
ajudaria en tots els aspectes». En sentir aquests mots, un dels convidats asseguts al cap de la
taula esclafí el riure. Caterina Ivànovna, tot i que fingí no haver sentit res, alçà tot seguit la
veu expressament i es posà a parlar amb emportament de les capacitats indiscutibles de Sofia
Semènovna per a servir-li d’auxiliar, de «la seva dolçor de caràcter, de la seva paciència, de la
seva abnegació, de la seva noblesa de sentiments i de la seva il·lustració», i, bo i fent aquests
elogis tustà amorosament les galtes de Sònia i li amollà dos besos xardorosos. Sònia s’enrojolà
tota i Caterina Ivànovna de sobte esclafí el plor, cosa que li féu declarar tot seguit que era «una
beneita, amb uns nervis que no eren bons per a res i que, commoguda com estava, i havent-se acabat
el dinar, el millor era servir el te».

En aquest mateix instant, Amàlia Ivànovna, que estava decididament vexada perquè no havia pres cap
mena de participació en tota la conversa i àdhuc ningú no se l’escoltava, arriscà una darrera
temptativa i féu a Caterina Ivànovna l’observació extraordinàriament profunda i pràctica que en el
futur pensionat calia consagrar una atenció assenyalada a la roba interior de les col·legiales i
que «era absolutament necessari que hi hagués una dama ben entesa que en tingués cura»; en segon
lloc, calia fer l’ull viu per tal d’evitar que «a les nits les noies no llegissin novel·les
secretament». Caterina Ivànovna, que tenia en efecte els nervis tots desguitarrats, que se sentia
lassa i que estava ja fins al capdamunt d’aquest dinar, «tallà en sec» Amàlia Ivànovna, dient-li
que no feia més que dir nicieses i que no sabia el que s’empatollava, que preocupar-se de la roba
era cosa de la bugadera i no de la directora del pensionat; pel que feia referència a la lectura de
novel·les era senzillament una inconveniència, i el millor que podia fer Amàlia Ivànovna era callar.
 La mestressa, enfurismada, féu notar que ella havia parlat només «a fi de bé», que havia tingut
sempre les millors intencions i que «Caterina Ivànovna ja feia temps que no pagava el geld del
lloguer». La vídua immediatament «li cantà les quaranta», replicant-li que en parlar de les seves
bones intencions no feia més que mentir, car ahir mateix, per no anar tan lluny, mentre el cadàver
del seu marit estava encara de cos present, li havia armat un escàndol perquè ella no pagava el
lloguer. A això Amàlia Ivànovna respongué amb molta lògica que ella «havia convidat aquelles dames,
però que no havien vingut perquè eren nobles i no podien anar a casa d’una dama que no ho era pas».
Caterina Ivànovna objectà que una pudent com ella no tenia cap qualitat per a jutjar el que era la
veritable noblesa. Amàlia Ivànovna, picada, declarà tot seguit que el seu Vater aus Berlin era un
home molt important, que es passejava sempre amb les mans a les butxaques i feia sempre: «puf, puf!»
 I per donar una idea més exacta del seu Vater, s’aixecà d’una revolada de la cadira, es posà les
mans a les butxaques i inflant les galtes emeté uns sons indeterminats semblants a «puf, puf»,
mentre els llogaters reien a rialla plena i atiaven Amàlia Ivànovna amb signes d’aprovació per tal
de precipitar la baralla que preveien imminent. Caterina Ivànovna perdé els estreps i tot seguit
declarà en veu alta que Amàlia Ivànovna, de Vater, potser no n’havia tingut mai i que era senzillame
nt una finesa de Petersburg que en altres temps havia estat cuinera, per no dir quelcom de pitjor.
Amàlia Ivànovna es tornà vermella com un perdigot i, enfurismada, digué que era Caterina Ivànovna
qui potser no n’havia tingut mai, de Vater, que ella tenia un Vater aus Berlin, que portava un
redingot llarg i no parava de fer: «puf, puf, puf!» Caterina Ivànovna respongué amb menyspreu que
el seu origen era conegut de tothom, que en l’«atestat honorífic» estava escrit amb totes les
lletres que el seu pare era coronel; mentre que pel que es referia al pare d’Amàlia Ivànovna (si és
que, de pare, n’havia tingut) de segur que era un finès qualsevol de Petersburg que venia llet; ara
que el més segur era que, de pare, no n’hagués tingut, puix que ningú encara no havia pogut saber
el seu nom patronímic, si es deia Amàlia Ivànovna o Amàlia Liudvígovna. En aquest punt, Amàlia
Ivànovna, fora de si i donant cops de puny damunt la taula, cridà a tota gorja que es deia Amàlia
Ivànovna i no Liudvígovna, que el nom del seu Vater era Iohann, que era burgmeister i que el pare
de Caterina Ivànovna, de burgmeister, no n’havia estat mai. Caterina Ivànovna s’aixecà del seu
seient i, severament, amb una veu tranquil·la (encara que estigués tota pàl·lida i panteixés) li
remarcà que si tornava a tenir l’agosarament de comparar el desnerit del seu Vater amb el seu papà,
ella li arrencaria la còfia i la hi trepitjaria. En sentir aquestes paraules, Amàlia Ivànovna es
posà a córrer amunt i avall de la cambra cridant fins a esgargamellar-se que ella era la mestressa
i que Caterina Ivànovna havia d’anar-se’n immediatament del seu pis; després es precipità a la
taula i començà a recollir les culleres d’argent. Es produí un enrenou indescriptible. Sònia es
llançà devers Caterina Ivànovna per tal de contenir-la; però quan Amàlia Ivànovna féu en veu alta
una al·lusió al carnet groc, Caterina Ivànovna es deseixí de Sònia per tal d’abraonar-se damunt d’
Amàlia Ivànovna i portar a la pràctica la seva amenaça d’arrencar-li la còfia.

En aquest moment s’obrí la porta i aparegué tot d’una al llindar Petr Petròvitx Lugin, el qual
esguardà severament tots els reunits. Caterina Ivànovna corregué cap a ell.





III


—Petr Petròvitx —cridà ella—, protegiu-me vós, si més no! Feu comprendre a aquesta beneita que no
té el dret de parlar d’aquesta manera a una dama noble i malaurada, que això no està permès… Em
queixaré al general governador… Ella caldrà que respongui… En recordança de l’hospitalitat que heu
rebut a casa el meu pare, defenseu aquests orfes.

—Permeteu, senyora… Permeteu, permeteu, senyora —féu Petr Petròvitx amb un gest evasiu—, com vós
mateixa sabeu, el vostre papà no he tingut mai l’honor de conèixer-lo… permeteu, senyora! —un dels
invitats esclafí una rialla sorollosa—, no tinc la intenció de prendre part en les vostres
contínues picabaralles amb Amàlia Ivànovna… Si he vingut ha estat per un afer que m’interessa
personalment… Desitjo tenir immediatament una explicació amb la vostra fillastra, Sofia… Ivànovna…
És aquest el seu nom, veritat? Permeteu-me entrar…

I Petr Petròvitx, deixant Caterina Ivànovna a la porta, s’encaminà al racó de la cambra en el qual
es trobava Sònia.

Caterina Ivànovna, talment colpida per un llamp, restà plantada com un estaquirot. No podia
comprendre de cap de les maneres com Petr Petròvitx havia pogut renegar l’hospitalitat del seu pare.
 Aquesta hospitalitat, que no era més que un fruit de la seva imaginació, havia esdevingut un fet
en el qual creia fermament. La colpia igualment el to sec, altívol i àdhuc amenaçador de Petr
Petròvitx. L’aparició d’aquest darrer restablí immediatament el silenci. Ultra que aquest «home
pràctic i seriós» desharmonitzava massa vivament amb la patuleia que s’havia reunit, es veia que
havia vingut per alguna cosa important, que de segur era un motiu assenyaladament greu el que l’
havia induït a presentar-se en un medi com aquell i que, per tant, passaria immediatament quelcom.
Raskòlnikov, que era al costat de Sònia, s’apartà per tal de deixar-lo passar; Petr Petròvitx
semblà no adonar-se d’ell. Al cap d’un minut aparegué també al llindar Lebesiàtnikov, el qual, però,
 no entrà a la cambra, sinó que restà palplantat, escoltant tot encuriosit i gairebé amb esbalaïment
 i no comprenent ben bé, durant bella estona, el que passava.

—Perdoneu si destorbo la vostra reunió, però l’afer és important —començà Petr Petròvitx sense
adreçar-se a ningú d’una manera particular—. M’agrada i tot de poder explicar-me davant una
societat tan nombrosa. Amàlia Ivànovna, us prego molt humilment, en la vostra qualitat de mestressa
del pis, de no perdre ni un mot d’això que vaig a dir a Sofia Ivànovna. Sofia Ivànovna —prosseguí
adreçant-se directament a Sònia, tota esbalaïda i esverada—: de la meva taula, a la cambra del meu
amic Andrei Semènovitx Lebesiàtnikov, immediatament després de la vostra visita, s’ha fet fonedís
un bitllet de banc de l’Estat, d’un valor de cent rubles, que em pertanyia. Si sabeu i ens indiqueu
on ha anat a raure aquest bitllet, us dono la meva paraula d’honor, davant tots els presents, els
quals poden servir de testimonis que la cosa no passarà d’aquí. En cas contrari, em veuré forçat a
emprar mesures molt serioses…, i aleshores, si us heu de plànyer d’algú, serà de vós mateixa.

Un silenci profund acollí aquestes paraules. Fins i tot els marrecs pararen de plorar. Sònia, pàl·
lida com una morta, esguardava Lugin i no podia respondre res. Semblava no haver comprès encara ben
bé el que li deien. S’escolaren un quants segons.

—I bé, què responeu? —preguntà Lugin, guaitant-se-la fixament.

—No sé… No sé res… —proferí ella, per fi, amb veu balba.

—No? No ho sabeu? —tornà a preguntar Lugin i esperà uns quants segons més—. Penseu-vos-hi bé,
senyoreta —prosseguí en un to sever—. Reflexioneu, estic d’acord a donar-vos-en el temps. Vegeu: si
no estigués tan convençut, naturalment, amb la meva experiència, m’hauria guardat bé d’acusar-vos d’
una manera tan directa, puix que d’una acusació semblant, directa i pública, però infecunda o àdhuc
errònia, jo, en certa manera, n’haig de respondre. Això, ho sé prou bé. Aquest matí he canviat, per
a les meves necessitats, diversos títols al cinc per cent per una suma nominal de tres mil rubles.
El compte està anotat a la meva cartera. En arribar a casa, he comptat els diners, de la qual cosa
és testimoni Andrei Semènovitx, i, en haver comptat dos mil tres cents rubles, els he desat en una
cartera que m’he posat a la butxaca interior del meu redingot. A la taula restaven prop de cinc-
cents rubles en bitllets de banc, entre ells tres bitllets de cent. En aquest instant heu entrat
vós (a demanda meva) i durant tot el temps que ha durant la nostra entrevista us heu mostrat molt
agitada, en tanta manera, que àdhuc tres vegades, durant la conversa, us heu aixecat per tal de
sortir apressadament tot i que la nostra conversa no s’hagués acabat encara. Andrei Semènovitx pot
testimoniar tot això. De segur que no us refusareu a declarar i confirmar, senyoreta, que us he
demanat, per mediació d’Andrei Semènovitx, amb l’únic fi de parlar amb vós de la malaurada situació
de la vostra parenta, de Caterina Ivànovna (al dinar donat per la qual no he pogut assistir), i de
la utilitat d’organitzar a profit d’ella una subscripció, una tómbola o altra cosa per l’estil. Vós
m’heu regraciat amb les llàgrimes als ulls (ho conto tal com ha passat, primer per recordar-vos-ho,
i segon, per mostrar-vos que tot ha quedat ben marcat en la meva memòria). Després he abastat de
damunt la taula un bitllet de deu rubles i us l’he donat, en el meu nom, com a primer socors per a
la vostra parenta. Tot això ho ha vist Andrei Semènovitx. Després us he acompanyat fins a la porta
i vós us heu retirat donant proves del mateix estat d’agitació. En restar sol amb Andrei Semènovitx
hem conversat amb ell durant deu minuts. Quan Andrei Semènovitx ha sortit, m’he atansat novament a
la taula per comptar els diners que hi havia i posar-los de banda tal com m’havia proposat. Amb
gran esbalaïment m’he adonat que hi mancava un bitllet de cent rubles. Ara jutgeu vós mateixa, si
us plau: no puc pas sospitar d’Andrei Semènovitx; aquesta suposició, només de fer-la, m’avergonyeix.
 Tampoc no podia equivocar-me en els comptes, puix que, un minut abans que vinguéssiu, els havia
comprovats i els havia trobats justos. Conveniu vós mateixa que, recordant la vostra agitació, la
vostra pressa d’anar-vos-en, i el fet que durant una estona hàgiu tingut les mans damunt la taula;
prenent, per fi, en consideració la vostra posició social i les habituds que comporta, m’he vist
obligat, amb una dolorosa sorpresa i àdhuc contra la meva voluntat, a deturar-me en una sospita,
naturalment, cruel, però indiscutiblement legítima. Afegeixo novament i repeteixo que, malgrat el
meu convenciment, comprenc que l’acusació que us faig comporta un cert risc. Però, com veieu, no us
he acusat endebades. Si us acuso és únicament a causa de la vostra negra ingratitud! Com? Us faig
venir per tal d’interessar-me per la vostra malaurada parenta, us faig lliurament de deu rubles,
tot el que els meus recursos em permetien, i vós, immediatament, em recompenseu amb una acció com
la vostra! No, no està pas bé el que heu fet! Us cal una lliçó. Reflexioneu-hi; penseu bé el que
feu, us ho prego com un veritable amic (puix que en aquest instant no en podeu pas tenir un de
millor que jo). Del contrari, seré inflexible! I bé, què hi dieu?

—Jo no us he pres res —balbucejà Sònia esparverada—, m’heu donat deu rubles; teniu, preneu-los.

Sònia es tragué el mocador de butxaca, desféu un nus que hi havia fet, en tragué el bitllet de deu
rubles i l’allargà a Lugin.

—¿És a dir, que us negueu a confessar que m’heu pres els cent rubles? —digué ell en un to de
reconvenció sense prendre el bitllet.

Sònia esguardà al seu entorn. Tothom se la guaitava amb una expressió terrible, severa o mofeta.
Ella adreçà la mirada a Raskòlnikov, el qual, estintolat a la paret, els braços encreuats, se la
guaitava amb un esguard abrandat.

—Oh, Déu meu! —gemegà ella.

—Amàlia Ivànovna, caldrà avisar la policia, per tant, us prego molt humilment d’enviar a cercar el
porter —féu Lugin amb una veu dolça i fins i tot manyagament.

—Gott der barmherzig! Prou que ho sabia jo que robava! —digué Amàlia Ivànovna picant de mans.

—Ho sabíeu? —respongué Lugin—. Això vol dir que abans teníeu ja certs fets que us permetien arribar
en aquesta conclusió. Us prego molt honorada Amàlia Ivànovna, de recordar les paraules que acabeu
de pronunciar, per tot el que convingui davant de testimonis.

Tothom parlava sorollosament. Regnava un gran brogit a la cambra.

—Co-o-o-m! —exclamà tot d’una Caterina Ivànovna sortint del seu estupor i abraonant-se damunt Lugin—
. Com! L’acuseu d’haver robat? Sònia, acuseu? Ah, brètols, brètols!

I, precipitant-se cap a Sònia, l’estrenyé fortament en els seus braços descarnats.

—Sònia! Com has gosat acceptar deu rubles d’ell! Oh, que n’ets, de beneita! Dóna-me’ls! Dóna’m tot
seguit aquests deu rubles! Té!

I, prenent el bitllet de les mans de Sònia, el rebregà als seus dits i el llançà a la cara de Lugin.
 El paper, fet una bola, anà de dret a l’ull i rebotà a terra. Amàlia Ivànovna s’apressà a collir-
lo. Petr Petròvitx s’enutjà.

—Agafeu aquesta boja! —cridà.

En aquest instant, aparegueren al llindar diverses persones al costat de Lebesiàtnikov, entre elles
les dues dames provincianes.

—Com! Boja? Sóc jo la boja? Im-bè-cil! —baladrejà Caterina Ivànovna—. Ets un totxo, un vil home d’
afers, un home baix! Que Sònia, Sònia, li ha pres diners! Sònia, una lladre! Que no veus que ella
més aviat te’n donaria de diners, idiota! —I Caterina Ivànovna esclafí una rialla histèrica—. Heu
vist mai un imbècil com aquest? —afegí anant d’una banda a l’altra i mostrant Lugin—. Com, i tu
també? —digué en adonar-se tot d’una de la mestressa—, ¿i tu també, porcatera, prussiana vil, pota
de gallina enflocada, tu també afirmes que ella és una lladre? Ah, és possible? Però si no ha
sortit de la cambra, i en venir de casa teva, brètol s’ha assegut ací, al costat de Rodion
Romànovitx…! Escorcolleu-la! Si no s’ha mogut d’ací ha de tenir els diners damunt! Cerca, doncs,
cerca, cerca! Això sí, si no trobes res, estimat, hauràs de respondre de la teva conducta! El tsar,
el tsar misericordiós, me n’aniré a trobar, em llançaré als seus peus, avui, avui mateix! Sóc una
dona desvalguda! Em deixaran passar! Et penses que no? Estàs errat, obtindré audiència! És amb la
timidesa de Sònia que comptaves, però jo, amic meu, no en tinc, de por, sóc feta d’una altra fusta!
Et tallaràs els dits! Cerca, doncs! Cerca, cerca, apa, cerca!

I Caterina Ivànovna, exasperada, agafà Lugin pel braç emportant-se’l cap a Sònia.

—No hi tinc cap inconvenient, responc de les meves paraules…; però, assossegueu-vos, senyora,
assossegueu-vos, prou ho veig, que no en teniu, de por…! —balbucejà Lugin—. És en presència de la
policia que caldria fer l’escorcoll… Ben mirat, però, hi ha un nombre suficient de testimonis…
Estic a punt… Tanmateix, és delicat per a un home…, a causa del sexe… Si Amàlia Ivànovna volgués
ajudar-nos… Però, no, no és pas així que cal fer les coses…

—Feu-la escorcollar per qui vulgueu! Trieu! —cridà Caterina Ivànovna—. Sònia, ensenya’ls les
butxaques! Això mateix, això mateix, Mira, monstre, té, és buida, hi havia un mocador i res més,
com tu mateix ho pots veure! Té l’altra butxaca, té, té! Ho veus, ho veus?

I Caterina Ivànovna girà les butxaques al revés, una després de l’altra. Però de la segona butxaca,
de la de la dreta, tot d’una saltà un paper, i, descrivint una paràbola, anà a caure als peus de
Lugin. Tothom ho veié, molts llançaren un crit. Petr Petròvitx s’acotà, abastà el paper amb dos
dits, el desplegà i el mostrà a tothom. Era un bitllet de cent rubles, plegat en vuit.

—Lladre! Fora d’ací! La policia, la policia! —udolà Amàlia Ivànovna—. Cal enviar-la a Sibèria! Fora
d’ací!

De tots costats volaren exclamacions. Raskòlnikov callava bo i esguardant fixament Sònia i pegant,
adesiara, una llambregada ràpida a Lugin. Sònia, palplantada a l’indret d’on no s’havia mogut,
semblava més estabornida que sorpresa. Tot d’una se li encengué el rostre i se’l tapà amb les mans.

—No, no sóc jo! Jo no l’he pres! No sé res! —cridà ella amb un esgarip i es precipità cap a
Caterina Ivànovna, la qual la fermà estretament en els seus braços, com si volgués defensar-la amb
el seu pit contra tots.

—Sònia! Sònia! Jo no ho crec! Veus?, no ho crec! —cridava Caterina Ivànovna a desgrat de tota l’
evidència, estrenyent-la en els seus braços com a un infant, prenent-li les mans i cobrint-la de
petons—. Robar, tu! Però que en són, d’imbècils! Oh, Senyor! Sou tots uns beneits, uns beneits! —
cridava adreçant-se a tothom—, no sabeu encara el cor que té, no sabeu el que és aquesta noia! Ella,
 robar! Però si es traurà el darrer vestit, el vendrà, anirà descalça, us ho donarà tot si és que
en teniu necessitat, vegeu com és! Si ha rebut el carnet groc és perquè els meus fills es morien de
fam; és per nosaltres que s’ha venut…! Ah, el meu pobre difunt, el meu pobre difunt! Ja veus com se
t’honora! Senyor! Però defenseu-la, en lloc de romandre plantats com uns estaquirots! Rodion
Romànovitx! Per què no la defenseu? Vós també us ho creieu? No n’hi ha cap de vosaltres que valgui
el seu dit xic!, ni un, ni un, ni un! Déu meu! Defensa-la tu, en fi!

Les llàgrimes de la pobra Caterina Ivànovna, tísica i abandonada, semblaren produir una profunda
impressió damunt el públic. Hi havia quelcom de tan lamentable, de tan punyent, hi havia tanta
sofrença en aquest rostre tísic, estrafet pel dolor, en aquestes galtes begudes, en aquests llavis
secs, en aquesta veu rogallosa, en aquests sanglots semblants a un plor d’infant, en aquesta
imploració ingènua, infantívola i alhora desesperada a la defensa, que un sentiment de compassió
semblà corprendre els presents.

Petr Petròvitx, per la seva banda, volgué demostrar que ell també la «planyia»:

—Senyora, senyora! —exclamà solemnialment—. Aquest afer no us concerneix en res! Ningú no pensa
acusar-vos de complicitat, més que més que sou vós qui, en girar les butxaques, heu posat al
descobert l’objecte robat. Per tant, ignoràveu completament el fet. Estic disposat del tot a ser
indulgent si és la misèria el que ha impel·lit Sofia Semènovna a realitzar la seva acció; però per
què, senyoreta, no heu volgut confessar? Teníeu por del deshonor? Era el vostre primer pas? És que
no sabíeu ben bé el que us fèieu? La cosa es comprèn, es comprèn molt bé… Tanmateix, ¿quina
necessitat teníeu d’exposar-vos tant? Senyors! —digué adreçant-se a tots els presents—, senyors!
Mogut per un sentiment de pietat, estic disposat a perdonar encara malgrat els greuges personals de
què he estat objecte. Sí, que la vergonya d’avui us serveixi de lliçó per a un altre dia, senyoreta
—prosseguí ell adreçant-se a Sònia—, i, pel que em toca, tiro un vel sobre el que ha passat i no en
parlem més. Dono l’afer per acabat. Ja n’hi ha prou!

Petr Petròvitx esguardà Raskòlnikov de biaix. Les mirades llurs s’entreforcaren. L’esguard de
Raskòlnikov llampegava com per fer cendra de Lugin. En l’endemig, Caterina Ivànovna semblava no
sentir res i abraçava i cobria de petons Sònia com una folla. Els marrecs l’estrenyeren també de
tots costats en els seus braços, i Pòletxka, sense comprendre ben bé el que passava, plorava a
llàgrima viva, sanglotant d’una manera que feia trencar el cor, tot amagant la seva carona gentil a
l’espatlla de Sònia.

Tot d’una dringà una veu sonora a la porta:

—Que és miserable tot això!

Petr Petròvitx es girà ràpidament.

—Que és miserable tot això! —repetí Lebesiàtnikov guaitant-se’l de fit a fit.

Petr Petròvitx àdhuc semblà estremir-se. Tothom va remarcar-ho. (Després se’n recordaren.)
Lebesiàtnikov entrà a la cambra.

—¿I heu tingut l’agosarament de prendre’m com a testimoni? —digué atansant-se a Petr Petròvitx.

—Què significa això, Andrei Semènovitx? De què parleu? —balbucejà Lugin.

—Això significa que sou… un calumniador, heus ací el sentit de les meves paraules! —proferí
xardorosament Lebesiàtnikov, que estava enfurismat, guaitant-se’l severament amb els seus ulls
malalts.

Raskòlnikov escoltava amb avidesa, no deixant caure ni un mot. Novament es féu el silenci. Petr
Petròvitx quedà molt desconcertat, assenyaladament al primer moment.

—Si és a mi… —quequejà ell—, però què teniu? Voleu dir que no us heu begut l’enteniment?

—Pel que fa referència a mi, tinc tot el seny…, vós, però, sou un… brètol! Ah, que és baix tot això!
 Ho he sentit tot i, si he esperat, ha estat per comprendre ben bé l’afer, puix que, fins en aquest
instant, reconec que hi ha coses que no em semblen encara completament lògiques… Em demano per què
heu fet tot això.

—Però què és el que he fet! Acabeu d’una vegada de parlar amb enigmes! O és que potser heu begut
més de la raó?

—Sou vós, miserable, el que potser beveu més de la raó i no pas jo! No en bec mai, d’aiguardent,
perquè fer-ho és contrari a les meves conviccions! Afigureu-vos és ell, ell mateix, amb les seves
pròpies mans, qui ha donat aquest bitllet de cent rubles a Sofia Semènovna, jo ho he vist, en sóc
testimoni, estic disposat a jurar-ho! És ell, és ell! —repetí Lebesiàtnikov adreçant-se a tothom i
a cadascú.

—És que ho teniu tot, mocós? —cridà Lugin—. Ella mateixa, ací, davant de tothom, fa un moment, ha
confirmat que, tret de deu rubles, no havia rebut res de mi. Com podia donar-li més, després d’això?

—Ho he vist, ho he vist —repetí amb energia Lebesiàtnikov—. I, encara que sigui en oposició amb les
meves conviccions, estic disposat a jurar-ho davant el tribunal, puix que ho he vist, ho he vist
com li heu esmunyit aquests diners dissimuladament! El que hi ha és que jo, totxo com sóc, m’he
cregut que ho fèieu per generositat! A la porta, en acomiadar-se, aleshores que ella s’ha girat i
li oferíeu la mà dreta, amb l’altra, amb l’esquerra, li heu posat dissimuladament el bitllet a la
butxaca. Ho he vist, ho he vist!

Lugin empal·lidí.

—Què us empatolleu! —exclamà insolentment—. Com podíeu destriar el bitllet, estant com estàveu dret
vora la finestra? Heu vist visions…, és la culpa dels vostres ulls malalts! Esteu desvariejant.

—No, no, no són pas visions el que he vist! Malgrat la distància, ho he vist tot, tot; encara que
de la finestra estant sigui difícil de destriar el paper (és una observació justa que heu fet), he
sabut, per una circumstància particular, que era precisament un bitllet de cent rubles. Quan heu
donat el bitllet de deu a Sofia Semènovna he vist amb els meus propis ulls que heu abastat un paper
de cent (ho he vist perquè aleshores em trobava prop de la taula, i si no ho he oblidat és perquè
en aquell moment m’havia vingut una idea). Després d’haver abastat el bitllet, l’heu plegat i l’heu
servat a la mà tancada. Després ho he oblidat, però, en aixecar-vos, heu fet passar el paper de la
mà dreta a la mà esquerra i se n’hi ha anat d’un no res que no us caigués; m’he recordat aleshores
novament de la cosa, perquè m’ha tornat a venir la idea que volíeu ajudar Sofia Semènovna sense que
jo n’hagués esment. Ja us podeu afigurar l’atenció amb la qual he seguit tots els vostres moviments.
 I bé, he vist com li esmunyíeu el bitllet a la butxaca. Ho he vist, ho he vist i ho confirmaré pel
jurament.

Lebesiàtnikov gairebé panteixava d’indignació. De tots costats sortiren exclamacions diverses, la
major part de les quals expressaven esbalaïment; però n’hi havia també que prenien un to amenaçador.
 Tothom envoltà Petr Petròvitx. Caterina Ivànovna es llançà cap a Lebesiàtnikov.

—Andrei Semènovitx, no us coneixia prou bé, m’havia equivocat! Defenseu-la! Sou l’únic que us poseu
al seu costat! És Déu qui us ha enviat al socors d’aquesta òrfena! Andrei Semènovitx, amic meu,
estimat!

I Caterina Ivànovna, gairebé sense adonar-se del que es feia, es llançà de genollons als seus peus.

—Tot el que conteu són beneiteries! —baladrejà Lugin rabiosament enfurismat—. No dieu més que
estupideses, cavaller…! «Ho he oblidat, me n’he recordat, me n’he recordat, ho he oblidat», què
significa això? És a dir que, segons vós, sóc jo qui li ha posat el bitllet a la butxaca? Per què?
Amb quin fi? Què és el que tinc de comú amb aquesta…?

—Per què? És precisament això el que jo tampoc no comprenc; però, que el que dic és la pura veritat,
 ja hi podeu pujar de peus! M’equivoco tan poc, home repugnant i criminal, que em recordo haver-me
fet aquesta pregunta al mateix moment que us felicitava estrenyent-vos la mà. Amb quin fi li heu
esmunyit aquests diners a la butxaca de manera que ella no n’hagués esment? Per què, precisament, d’
aquesta manera furtiva? ¿És possible, m’he dit, que hagi volgut ocultar-me la seva bona acció
perquè sap que sóc adversari de la caritat privada, la qual no guareix radicalment cap mal? I bé,
he arribat a la conclusió que, en efecte, aquest era el vostre fi i que, ultra això, volíeu donar-
li una sorpresa, provocar el seu esbalaïment fent que es trobés d’una manera inesperada aquests
cent rubles a la butxaca. (Hi ha, efectivament, persones que amen donar aquest caràcter als seus
benifets.) Després he pensat també que el que us proposàveu era provar-la, és a dir, veure si, en
trobar els diners, vindria a regraciar-vos. O bé que volíeu evitar els seus regraciaments, per allò
que la mà dreta ha d’ignorar…, en una paraula…, són tants els pensaments que m’han vingut al magí
que he decidit de rumiar-hi més tard; no he volgut, però, obrar d’una manera indelicada fent-vos
sabedor que coneixia el vostre secret… Mentrestant m’ha vingut un altre pensament: que com que
Sofia Semènovna no sabia res, podia perdre el bitllet sense heure’n esment; heus ací per què he
decidit de venir ací per tal de dir-li reservadament que li havíeu posat cent rubles a la butxaca.
Abans, però, tot passant, he entrat a la cambra dels senyors Kobiliàtnikov per tal de fer-los
lliurament de les Consideracions generals sobre el mètode positiu i recomanar-los assenyaladament l’
article de Piderit (i també el de Wagner); després he vingut ací i he estat testimoni d’aquest afer!
 Digueu, digueu, és que hauria pogut fer tots aquests pensaments si no hagués vist com li posàveu
els cent rubles a la butxaca?

Quan Andrei Semènovitx hagué acabat les seves abundoses consideracions amb unes conseqüències tan
lògiques, estava en tanta de manera las que el rostre li traspuava de suor. El malaurat ni en rus
no sabia expressar-se d’una manera adient, tot i que, per altra banda, no conegués cap més llengua.
Per aquest motiu el seu esforç oratori el deixà exhaust, fins a tal punt que semblava àdhuc haver-
se amagrit. De tota manera, el seu discurs produí un efecte extraordinari. Parlava amb tanta
fermesa, amb tanta sinceritat, que tothom se’l cregué. Petr Petròvitx tingué la sensació neta que
les coses anaven a mal borràs per a ell.

—Què n’he de fer jo que us hagin vingut al magí tota mena de pensaments absurds? —exclamà—. Això no
és pas una prova! Ho heu pogut somiar, això és tot! I el que us dic, cavaller, és que mentiu!
Mentiu i em calumnieu per revenjar-vos en contra meu per algun greuge, perquè no estic d’acord amb
els vostres principis socials lliure pensadors i ateus!

Aquest subterfugi, però, no afavorí Petr Petròvitx. Al contrari, alçà un clam violent al seu entorn.

—Ah!, és això tot el que pots respondre? —cridà Lebesiàtnikov—. Ments! Fes venir la policia, juraré
tot el que he dit! Només hi ha una cosa que no puc comprendre: és el motiu que l’ha induït a una
acció tan baixa! Oh, quin home més miserable i més covard!

—Jo puc aclarir per què s’ha arriscat a un acte com aquest i, si cal, ho explicaré sota jurament! —
digué, en fi, Raskòlnikov amb veu ferma i féu un pas endavant.

La seva calma i la seva fermesa evidenciaren a tothom, només en mirar-se’l, que coneixia efectivamen
t de què es tractava i que l’afer s’atansava al desenllaç.

—Ara ho comprenc tot completament —prosseguí Raskòlnikov adreçant-se directament a Lebesiàtnikov—.
Des del començament mateix de l’incident he sospitat que a sota s’amagava un designi innoble; les
meves sospites es fundaven en certes circumstàncies conegudes exclusivament per mi i que revelaré
ara mateix: elles ho aclareixen tot! Sou vós, Andrei Semènovitx, qui, amb les vostres inapreciables
declaracions, heu fet definitivament la llum en el meu esperit. Demano a tothom, a tothom, d’
escoltar-me. Aquest senyor —ell assenyalà Lugin— es prometé no fa gaire amb una noia, la meva
germana, Avdòtia Romànovna Raskòlnikov. Però en arribar a Petersburg, fa tres dies, en la nostra
primera entrevista tingué una picabaralla amb mi i jo vaig treure’l de casa, de la qual cosa hi ha
dos testimonis. Aquest home és molt roí… Abans d’ahir jo encara no sabia que s’estatjava ací, a
casa vostra, Andrei Semènovitx, i que, per tant, el mateix dia que ens barallàrem, és a dir abans-d’
ahir, havia estat testimoni de com jo, en qualitat d’amic del difunt senyor Marmelàdov, donava a la
seva muller, Caterina Ivànovna, uns quants diners per a l’enterrament. Ell escriví immediatament a
la meva mare que jo havia donat tots els diners no a Caterina Ivànovna, sinó a Sofia Semènovna, i
en fer-ho, en els termes més innobles, al·ludia al… caràcter de Sofia Semènovna, és a dir, esmunyia
certes insinuacions sobre el caràcter de les meves relacions amb Sofia Semènovna. Tot això com
comprendreu, amb el fi d’enemistar-me amb la mare i la germana insinuant-los que despenc de mala
manera els diners que m’havien enviat per tal d’ajudar-me, els últims recursos d’elles. Ahir al
vespre, en presència d’ell, de la mare i de la germana, vaig restablir la veritat, demostrant que
vaig donar els diners a Caterina Ivànovna per a l’enterrament i no a Sofia Semènovna, i que fa tres
dies jo encara no la coneixia, que fins aleshores ni tan sols no l’havia vista. Al mateix temps
vaig afegir que ell, Petr Petròvitx Lugin, amb totes les seves qualitats, no val ni el dit xic de
Sofia Semènovna, de la qual parlava en termes tan desfavorables. A la seva pregunta: ¿és que faria
asseure Sofia Semènovna al costat de la meva germana?, vaig respondre-li que ja ho havia fet aquell
mateix dia. Enfurismat perquè la mare i la germana no volien enemistar-se amb mi a conseqüència de
les seves calúmnies, començà a insultar-les d’una manera imperdonable. Es produí una ruptura
definitiva i el tragueren de casa. Tot això s’esdevingué ahir al vespre. Ara us prego d’escoltar
amb una atenció assenyalada: si ell hagués reeixit a provar que Sofia Semènovna era una lladre,
hauria demostrat, en primer lloc, a la meva mare i a la meva germana que tenia gairebé raó en les
seves sospites, que s’havia enutjat justament pel fet que jo col·loqués en un mateix peu d’igualtat
la meva germana i Sofia Semènovna, que, per tant, en atacar-me a mi, defensava i salvaguardava l’
honor de la meva germana i de la seva promesa. En una paraula, tot això era un mitjà per a
enemistar-me novament amb la meva família i de recobrar, naturalment, les seves gràcies. Tret d’
això, es venjava de mi personalment, perquè té motius fonamentals per a suposar que l’honor i la
felicitat de Sofia Semènovna em són cars. Ja veieu el càlcul que ha fet! Així és com comprenc jo
aquest afer! Aquesta és l’única causa; no n’hi pot haver d’altra.

D’aquesta manera o gairebé d’aquesta manera acabà Raskòlnikov el seu discurs, interromput sovint
per les exclamacions del públic, el qual escoltava amb molta atenció. Malgrat, però, totes les
interrupcions, ell parlà amb rudesa, amb precisió, amb claredat i fermesa. La seva veu vibrant, el
to de convicció amb què parlava i la severitat del seu rostre produïren en tots un efecte extraordin
ari.

—Sí, sí, és això —exclamà exaltat Lebesiàtnikov—. Segurament és així, puix que precisament em
preguntà, bon punt Sofia Semènovna entrà a la cambra, si vós havíeu vingut, si us trobàveu entre
els convidats de Caterina Ivànovna. Ell se m’emportà amb aquest fi a vora la finestra i m’ho
preguntà en veu baixa. Per tant, li calia absolutament que fóssiu ací! Sí, sí, és això, és això!

Lugin, molt pàl·lid, callava i somreia amb un aire de menyspreu. Semblava rumiar un mitjà de sortir-
se del pas. Potser de bona gana ho hauria deixat córrer tot i se n’hauria anat; però en aquell
moment era gairebé impossible; això hauria significat reconèixer implícitament la justícia de les
inculpacions que hom li havia fet i que, en efecte, havia calumniat Sofia Semènovna. A més, el
públic, que havia begut més de la raó, estava massa excitat. L’empleat a les provisions, encara que
no ho comprengués ben bé, cridava més que tothom i proposava algunes mesures força desplaents per a
Lugin. No tot, però, eren embriacs; havia comparegut gent de totes les cambres. Els tres polonesos
estaven molt enardits i li cridaven sense parar: «pan laidak» i diverses amenaces en polonès. Sònia
escoltava amb atenció concentrada, però com si tampoc no ho comprengués ben bé tot, hom hauria dit
que revenia d’un esvaniment. Ella no esquitllava el seu esguard de Raskòlnikov, en el qual sentia
que hi havia tota la seva defensa. Caterina Ivànovna respirava amb esforç i es veia que estava
terriblement lassa.

La figura més imbècil era la d’Amàlia Ivànovna, la qual havia romàs palplantada amb la boca oberta
i no entenia res. L’únic que veia era que Petr Petròvitx es trobava en un mal pas. Raskòlnikov
volia tornar a parlar, però no hi reeixí; tothom cridava i s’estrenyia a l’entorn de Lugin amb
insults i amenaces. Tanmateix, Petr Petròvitx no s’acovardí: veient que pel que feia referència a l’
acusació contra Sònia la partida estava perduda sense remei, decidí emprar directament la insolència
.

—Permeteu, senyors, permeteu-me; no empenyeu d’aquesta manera, deixeu-me passar —digué obrint-se
pas entre la gent— i feu-me la mercè de no amenaçar; us asseguro que no passarà res i que, pel
contrari, haureu de respondre del fet que amb la vostra violència cobriu un acte criminal. El
robament és més que provat i portaré l’afer als tribunals. Els jutges no són tan orbs ni són… uns
embriacs, i no donaran crèdit a dos ateus, dos lliurepensadors i revolucionaris declarats que m’
acusen amb un fi de venjança personal, com ells mateixos han comès la niciesa de reconèixer… Sí,
permeteu!

—No vull respirar més el mateix aire que vós; feu la mercè d’anar-vos-en de la meva cambra, i entre
nosaltres tot està acabat! Quan penso que durant dues setmanes he suat sang i aigua per tal d’
exposar-li…

—Però si jo mateix, Andrei Semènovitx, us he dit fa poc que tenia la intenció d’anar-me’n, en el
moment que vós volíeu retenir-me. Ara l’únic que afegeixo és que sou un totxo. Us desitjo que us
guariu l’enteniment i els ulls. Permeteu, senyors!

Ell maldà per obrir-se pas; però l’empleat a les provisions, trobant que no n’hi havia prou amb
deixar-lo anar només amb insults, abastà un vas de la taula i l’engegà contra Petr Petròvitx, però
el vas anà a parar directament a Amàlia Ivànovna, la qual es posà a xisclar, i l’empleat, que en
llançar el vas perdé l’equilibri, s’esfondrà feixugament sota la taula. Petr Petròvitx entrà a la
seva cambra i al cap de mitja hora ja no era a la casa. Sònia, temorega de natura, sabia ja abans
que era més fàcil perdre-la a ella que qualsevol altra i que cadascú podia ofendre-la impunement.
Tanmateix, fins en aquest instant, li semblava que era possible evitar la malvolença a força de
circumspecció, de dolçor i d’humilitat davant de tots i de cadascú. La decepció havia estat massa
forta. Ella, naturalment, ho podia suportar tot, àdhuc això, amb resignació i gairebé sense queixar-
se. Però, pel moment, la decepció era massa cruel. Malgrat la seva victòria i la seva justificació,
quan li passà l’esporuguiment del primer instant, quan estigué en estat de poder adonar-se de les
coses, una sensació de desemparança li estrenyé el cor, i tingué una crisi nerviosa. Finalment, no
podent resistir més, fugí de la cambra i se n’anà corrents a casa seva. Això s’esdevingué gairebé
al mateix instant que eixí Lugin.

Amàlia Ivànovna, quan el vas anà a parar damunt d’ella entremig de les rialles de tots els
llogaters, es prengué la cosa molt malament i s’abraonà udolant, enfurismada, damunt Caterina
Ivànovna, la qual considerava com la culpable de tot.

—Fora d’ací! Tot seguit! Fora!

I, en pronunciar aquests mots, començà a agafar tots els objectes de Caterina Ivànovna que li
venien a mà i llançar-los a terra. Caterina Ivànovna, que, sense això, estava ja tota prostrada,
gairebé esvanida, pàl·lida, saltà del seu llit (damunt el qual havia caigut defallida) i s’abraonà
damunt Amàlia Ivànovna. Però la lluita era massa desigual; la mestressa es deseixí d’ella com si
fos una ploma.

—Com! Com si no n’hi hagués prou amb haver-nos calumniat d’una manera tan innoble, ara aquesta mala
pècora se’m tira damunt! El dia de l’enterrament del marit em treu de casa, després d’haver rebut
la meva hospitalitat, em llança al carrer amb els orfes! Però on voleu que vagi? —cridava sanglotant
 i panteixant la pobra dona—. Senyor! —exclamà tot d’una amb l’esguard llampeguejant—, és possible
que no hi hagi justícia! Qui defensaràs si no ens defenses a nosaltres, desvalguts! Però ja ho
veurem! Si en aquest món hi ha jutges i hi ha veritat, els trobaré! Ara espera’t, criatura impia!
Pòletxka, queda’t amb els petits! Tornaré aviat. Espereu-me, mal que sigui al carrer! Ja ho veurem,
si hi ha o no hi ha justícia en aquest món.

I, tirant-se al damunt aquell mateix mocador verd a què havia al·ludit el difunt Marmelàdov en el
seu relat, Caterina Ivànovna s’obrí pas entremig de la munió renouera i embriaga dels llogaters que
seguien omplint la cambra, sortí al carrer amarada en plors i sanglotant decidida a trobar tot
seguit la justícia, fos com fos. Pòletxka, tota esporuguida, es redossà amb els marrecs en un racó,
prop del bagul, i tremolant com la fulla a l’arbre es posà a esperar la seva mare, bo i estrenyent
els menuts en els seus braços. Amàlia Ivànovna anava amunt i avall de la cambra, udolant, lamentant-
se, tirant per terra tot el que li queia a les mans. Dels llogaters uns comentaven sorollosament
els esdeveniments, d’altres es barallaven i flastomaven, d’altres cantaven…

«I ara, ha arribat l’hora d’anar-me’n —pensà Raskolnikov—. I bé, Sofia Semènovna, ja veurem el que
direu ara!»

I s’encaminà a l’estatge de Sònia.





IV


Raskòlnikov havia estat l’advocat coratjós de Sònia contra Lugin, tot i que el seu esperit estigués
també amarat de sofrences horribles. Després, però, d’haver sofert tan intensament al matí,
experimentava una mena de joia de tenir l’avinentesa de mudar les seves impressions, esdevingudes
insuportables, sense parlar ja de tot el que hi havia de cordial en l’impuls que l’havia esperonat
a defensar Sònia. Llevat d’això, el tenia capficat, i hi havia moments que el desassossegava d’una
manera terrible, la seva entrevista imminent amb Sònia; ell havia de declarar-li qui havia matat
Lisabeta, i, pressentint tot el que aquesta confessió tindria de punyent per a ell, maldava per no
pensar-hi.

Aleshores que, en sortir de casa Caterina Ivànovna, havia exclamat: «I bé, ja veurem el que direu
ara, Sofia Semènovna», es trobava encara evidentment tot excitat i enardit per la seva victòria
recent damunt Lugin. Però, cosa estranya!, en arribar a l’estatge de Kapernàumov se sentí embasardit
 i feble. S’aturà consirós davant la porta i es preguntà: «Cal dir-ho, que sóc jo qui va matar
Lisabeta?» La pregunta era estranya, puix que tot d’una, al mateix instant, sentia que no solament
era impossible de no dir-ho, sinó també que ajornar aquesta confessió, ni que fos per un instant,
no era possible. Per què era impossible, ho ignorava encara; ell solament en tenia la «sensació», i
aquesta consciència punyent de la seva impotència davant la necessitat gairebé l’atuïa. Per tal de
no raonar més i de parar de turmentar-se, obrí ràpidament la porta i del llindar estant esguardà
Sònia. Aquesta estava asseguda, recolzada a la taula i es tapava la cara amb les mans; en veure,
però, Raskòlnikov, s’aixecà tot seguit i s’avançà cap a ell, com si l’esperés.

—Què hauria estat de mi sense vós! —proferí ella ràpidament en trobar-se amb ell al mig de la
cambra.

Es veia que portava pressa per dir-li això i que amb aquest fi l’esperava.

Raskòlnikov s’atansà a la taula i s’assegué a la cadira de la qual Sònia s’havia aixecat feia poc.
Ella romangué dreta a dos passos d’ell, exactament igual que ahir.

—I bé, Sònia… —digué ell, i tot d’una sentí que la seva veu li tremolava—. Totes les acusacions
estaven basades en la vostra «posició social i en les habituds que comporta». Ho heu comprès, això,
fa un instant?

El rostre de Sònia prengué una expressió de sofrença.

—El que us demano és que no em parleu com ahir! —tallà ella—. Us ho prego, no comenceu. Sense això
ja he sofert prou…

Ella s’apressà a somriure, tement que aquesta reconvenció li desplauria.

—Me n’he anat sense saber ben bé que em feia. Què passa allà baix en aquests moments? Suara volia
anar-me-n’hi…, però he pensat que… vindríeu.

Raskòlnikov li contà que Amàlia Ivànovna les treu del pis i que Caterina Ivànovna havia sortit a «
cercar justícia fos on fos».

—Ah, Déu meu! —exclamà Sònia—, anem-nos-en tot seguit.

I abastà el seu mocador.

—Sempre el mateix! —féu Raskòlnikov irritat—. No penseu més que en ells! Resteu amb mi uns instants.

—Però… i Caterina Ivànovna?

—I bé, Caterina Ivànovna de segur que us passarà a veure, ja que ha sortit de casa —afegí ell
malhumorat—. Si no us troba serà culpa vostra…

Sònia, amb una indecisió punyent, s’assegué. Raskòlnikov, els ulls acalats, no deia res i reflexiona
va.

—Avui, Lugin no volia portar les coses més lluny —començà ell sense mirar-se Sònia—. Però si ho
hagués volgut o si li hagués convingut, i ni jo ni Lebesiàtnikov no haguéssim estat allí, hauríeu
anat a raure a la presó, veritat?

—Sí —digué ella amb veu balba—. Sí —repetí distretament i amb desassossec.

—Ara bé, jo hauria pogut no ser-hi, i Libesiàtnikov s’hi ha escaigut també per casualitat.

Sònia callava.

—I si us haguessin empresonat, què hauria succeït aleshores? Us recordeu del que us deia ahir?

Ella seguia no responent. Raskòlnikov esperà un instant.

—Em pensava que hauríeu tornat a exclamar: «Ah!, no me’n parleu!, prou!» —digué ell amb un riure
una mica forçat—. I bé, novament guardeu silenci? —preguntà al cap d’un minut—. Caldrà, doncs, que
parli d’una cosa o altra. M’interessaria saber com resoldríeu una «qüestió», com diu Lebesiàtnikov.
—La seva confusió començava a esdevenir visible—. No, parlo seriosament. Suposeu, Sònia, que, per
endavant, haguéssiu estat assabentada de tots els propòsits de Lugin, que haguéssiu sabut d’una
manera certa que aquests propòsits comportaven la pèrdua de Caterina Ivànovna i dels infants; i la
vostra també com a afegitó (ja que vós us considereu com no res); i la de Pòletxka…, ja que aquest
és també el seu camí. I bé: si haguessin sotmès a la vostra decisió la qüestió següent: ¿ha de
viure Lugin per tal de poder cometre vileses, o ha de morir Caterina Ivànovna? ¿Com resoldríeu la
qüestió? Qui dels dos hauria de morir? Us ho pregunto.

Sònia se’l mirà amb desassossec; en aquestes paraules pronunciades amb una veu poc ferma ella
endevinava un pensament ocult i llunyà.

—Ja pressentia que em faríeu una pregunta semblant —digué ella esguardant-lo interrogativament.

—És possible, tanmateix, quina decisió prendríeu?

—¿Quin interès teniu a saber el que faria en una avinentesa que és impossible? —digué Sònia amb
repugnància.

—Per tant, deixaríeu més aviat que Lugin visqués per tal de donar-li la possibilitat de cometre les
seves vileses! ¿És que no heu gosat pronunciar-vos en aquest sentit?

—Tanmateix, no puc pas conèixer els designis de la Divina Providència… I per què em pregunteu el
que és impossible de preguntar? A què vénen a treure cap aquestes qüestions inútils? Com pot
escaure’s que això depengui de la meva voluntat? I qui m’ha fet àrbitre de la vida d’altri?

—Quan la Divina Providència intervé, tot s’ha acabat, no hi ha res a fer —balbucejà amb agror
Raskòlnikov.

—Valdrà més que em digueu de dret a dret el que em vulgueu dir —exclamà Sònia amb angoixa—. És
possible que no hàgiu vingut més que per turmentar-me?

I, no podent-se contenir més, esclafí el plor. Ell se la guaità amb una malenconia ombrívola. S’
escolaren cinc minuts.

—Ben mirat tens raó, Sònia —proferí ell, finalment, en veu baixa.

Un mudament sobtat s’operà en Raskòlnikov; el seu to artificiosament insolent i provocatiu
desaparegué. Àdhuc la veu se li afeblí tot d’una.

—Ahir vaig dir-te que no vindria a demanar-te perdó, i és gairebé demanant perdó que he començat a
parlar-te… En parlar-te de Lugin era que demanava perdó per a mi, Sònia…

Raskòlnikov volgué somriure, però quelcom d’impotent i d’indefinit es dibuixà en el seu pàl·lid
somrís; acotà el cap i es tapà la cara amb les mans. I de sobte, una estranya i inesperada sensació
d’odi per Sònia li garfí el cor. Sorprès i esporuguit d’aquesta sensació, alçà tot d’una el cap i
esguardà fixament Sònia; aquesta se’l guaitava neguitejada i amb un interès punyent; en aquesta
mirada hi havia amor; l’odi d’ell es féu fonedís com un espectre. No era pas això; havia pres un
sentiment per altre. L’únic que això significava era que el moment fatal havia arribat.

Raskòlnikov tornà a tapar-se la cara amb les mans i a acotar el cap. Tot d’un plegat, empal·lidí, s’
aixecà de la cadira, es guaità Sònia i, sense dir ni una paraula, anà a asseure’s maquinalment al
llit d’ella.

Tingué la sensació que aquest moment s’assemblava d’una manera terrible a aquell altre en què, dret
darrere la vella, i havent tret ja la destral de la baga, es deia que no hi havia ni un instant més
a perdre.

—Què teniu? —preguntà Sònia extraordinàriament inquieta.

Raskòlnikov no podia proferir ni un mot. No era pas d’aquesta manera que s’havia proposat d’«
explicar-se», i ara no comprenia ben bé ell mateix el que li passava. Ella se li atansà silenciosame
nt, s’assegué al costat d’ell al llit i esperà sense treure-li els ulls de damunt. El seu cor
bategava violentament. La situació esdevenia insuportable; ell girà cap a Sònia el seu rostre pàl·
lid com el d’un mort; els seus llavis es torçaren fent un esforç impotent per parlar.

Sònia se sentí corpresa d’horror.

—Què teniu? —repetí apartant-se lleugerament d’ell.

—Res, Sònia, no t’espantis… No val la pena! A dir la veritat, si hi pensem bé, és una niciesa… —
murmurà, com si parlés en estat de desvari—. Per què, per què he vingut a turmentar-te? —afegí tot
d’una bo i guaitant-se-la—. Sí; per què? No paro de fer-me aquesta pregunta, Sònia…

És possible que s’hagués fet aquesta pregunta un quart abans, però ara, la seva feblesa era tal,
que amb prou feines tenia consciència de si mateix, i un tremolor continu sotraguejava tot el seu
cos.

—Oh, com us turmenteu! —féu ella amb un accent de sofrença bo i esguardant-lo.

—Oh, no és res! Ve’t ací el que hi ha, Sònia —durant dos segons tingué un somrís pàl·lid—, et
recordes d’allò que et volia dir ahir al vespre?

Sònia esperava, inquieta.

—En sortir, vaig dir-te que potser m’acomiadava per sempre, però que si tornés avui, et diria… qui
va matar Lisabeta.

Ella tot d’una es posà a tremolar de cap a peus.

—I ve’t ací per què he vingut.

—En efecte, ahir vau dir-m’ho… —féu ella amb esforç—. Com ho sabeu? —preguntà ràpidament, com
revenint.

Sònia començava a respirar amb dificultat. El seu rostre esdevenia més i més pàl·lid.

—Ho sé.

Durant un minut ella restà silenciosa.

—És que l’han trobat? —preguntà tímidament.

—No, «no l’han» trobat.

—Aleshores, com ho sabeu, «això»? —preguntà ella novament amb una veu gairebé imperceptible i
després d’una altra pausa d’un minut.

Ell es girà cap a ella i se la guaità de fit a fit.

—Endevina-ho —proferí Raskòlnikov, tornant a tòrcer la boca en un somrís feble.

Ella tingué la sensació que les convulsions li estremien tot el cos.

—Però vós… em…, per què m’…espanteu d’aquesta manera? —féu ella somrient com un infant.

—Si ho sé, això vol dir que sóc un gran amic d’«ell» —prosseguí Raskòlnikov sense deixar de guaitar-
se-la de fit a fit, com si fos impotent per a apartar els ulls d’ella—. Ell…, aquesta Lisabeta…, no
volia matar-la… Ell la… matà… sense voler-ho… Només volia matar la vella…, quan era sola… Mentrestan
t, però, entrà Lisabeta…, i ell la matà.

S’escolà un altre minut terrible. Tots dos seguien mirant-se l’un a l’altre.

—És a dir que no ho pots endevinar? —preguntà Raskòlnikov de sobte, amb la sensació d’un home que
es llancés daltabaix d’un campanar.

—N… no —murmurà Sònia gairebé imperceptiblement.

—Cerca bé.

I, en haver dit aquests mots, una sensació coneguda d’ell tornà a glaçar-li l’ànima: bo i guaitant-
se Sònia, tot d’una li semblà veure en el seu rostre el rostre de Lisabeta. Raskòlnikov es
recordava fortament de l’expressió del rostre de Lisabeta quan ell se li atansà amb la destral i
ella anava reculant cap a la paret, posant les mans davant amb una basarda tota infantívola,
exactament igual com fan els infants quan quelcom comença a embasardir-los, guaiten l’objecte que
els espaordeix amb una mirada immòbil i esverada, reculen i posen les mans davant i estan a punt de
plorar. Quelcom de semblant s’esdevingué ara amb Sònia: amb el mateix desemparament, amb la mateixa
basarda, se’l guaità durant una estona, i, tot d’una, avançant la mà esquerra, l’empenyé lleugeramen
t al pit amb les puntes dels dits, i començà a aixecar-se lentament del llit, bo i anant-se
esquitllant més i més d’ell i esguardant-lo més i més fixament. L’esverament de Sònia es comunicà a
Raskòlnikov: exactament la mateixa basarda es manifestà en el seu rostre i exactament de la mateixa
manera es posà a guaitar-se-la i fins i tot gairebé amb el mateix somrís «infantívol».

—Ho has endevinat? —murmurà ell finalment.

—Senyor! —exclamà Sònia amb un crit terrible que li esquinçà el pit, i es deixà caure damunt el
llit, el cap enfonsat al coixí. Un minut després, però, es redreçà ràpidament, amb la mateixa
rapidesa se li atansà, li agafà les dues mans i prement-les amb força, com amb unes tenalles, amb
els seus dits secardins, l’esguardà de nou llargament, amb una mirada immòbil. Amb aquesta última
mirada plena de desesper volia cercar una darrera esperança. Però, d’esperança, no n’hi havia; no
restava ni una engruna de dubte. Era «així»! Àdhuc temps després, quan es recordava d’aquest
instant s’estranyava que hagués vist «tot seguit» que no hi havia ja cap dubte. Ves, ella no podia
pas dir, per exemple, que hagués pressentit res de semblant. I, tanmateix, ara, bon punt ell li
hagué dit això, li semblà tot d’una que, en efecte, ho havia pressentit.

—Prou, Sònia, prou! No em turmentis! —suplicà ell amb una veu planyívola.

No era pas d’aquesta manera, no era pas d’aquesta manera com ell havia pensat fer-li la seva
confessió.

Sònia, com fora de si, saltà del llit i, torçant-se les mans, anà fins al mig de la cambra; però
tornà enrere ràpidament i s’assegué altre cop al costat d’ell, tocant-lo gairebé amb l’espatlla.
Tot d’una, com ferida per una coltellada, s’estremí, llançà un crit i, sense saber ella mateixa per
què, caigué de genollons als peus de Raskòlnikov.

—Què heu fet, què heu fet! —proferí ella amb desesper. I, aixecant-se, se li llançà al coll i l’
abraçà fortament.

Raskòlnikov es deseixí i se la guaità amb un somrís trist.

—Que n’ets, d’estranya, Sònia; m’abraces i em petoneges després que t’he dit «això»… No saps el que
et fas.

—No, ara no hi ha damunt la terra un home més malaurat que tu! —exclamà ella exaltada sense
escoltar la seva observació, i de sobte arrencà en sanglots, talment presa d’un atac d’histerisme.

Un sentiment que d’ençà de molt temps no coneixia amarà com una onada l’ànima de Raskòlnikov i l’
endolcí. No resistí contra aquest sentiment: dues llàgrimes saltaren dels seus ulls i romangueren
suspeses a les parpelles.

—És a dir, que no m’abandonaràs, Sònia? —digué guaitant-se-la gairebé esperançat.

—No, no; mai dels mais, i enlloc! —exclamà Sònia—. Et seguiré, et seguiré a tot arreu! Oh, Senyor…!
Oh, i que en sóc, de malaurada…! Per què, per què no t’he conegut abans? Per què no has vingut
abans? Oh, Senyor!

—Ja veus que he vingut.

—Ara! Oh, què fer ara…? Junts, junts! —repetia ella amb una mena d’exaltació i petonejant-lo
novament—. Aniré amb tu a galeres!

Aquestes paraules produïren una reacció en l’esperit de Raskòlnikov, i l’odi d’abans i un somrís
gairebé altívol aparegueren als seus llavis.

—Sònia: i si jo no en tingués encara cap desig, d’anar a galeres?

Sònia li donà una llambregada. Després del seu primer impuls de compassió vehement i dolorosa pel
malaurat, la terrible idea del crim tornà a colpir-la. El to diferent en què ell havia pronunciat
aquestes paraules li recordaren l’assassí. Ella l’esguardà amb esbalaïment. No sabia encara per què
ni com ell havia esdevingut criminal. Ara totes les qüestions es presentaven de cop i volta al seu
esperit. I novament tornà a dubtar: «Ell, ell un assassí; però, és possible?»

—Però què vol dir això! On sóc? —proferí ella amb una perplexitat profunda, com si encara no acabés
de revenir—. Com, vós, vós, essent com sou, us heu pogut resoldre a un acte com aquest…? No ho
entenc!

—I bé, per robar. Prou, Sònia! —respongué ell las i fins amb una mena de recança.

Sònia quedà estupefacta; però tot d’una exclamà:

—Tenies fam? Fou… per ajudar la teva mare? Sí?

—No, Sònia, no —murmurà ell girant el cap i acalant-lo—. No n’estava tant com això, d’afamat…, en
efecte, volia ajudar la mare…, però no ha estat aquesta la veritable raó… No em turmentis, Sònia!

—És possible que tot això sigui real? —féu Sònia—. Senyor! És possible? Qui ho pot creure…? Com és
possible que vós que heu donat la darrera engruna que us quedava, hàgiu assassinat per robar! Ah! —
exclamà tot d’una—. Els diners que vau donar a Caterina Ivànovna…, aquells diners… Senyor, és
possible que aquells diners…

—No, Sònia —la interrompé ell precipitadament—, aquells diners no provenien d’allí, calma’t!
Aquells diners em foren enviats per la mare, per mitjà d’un marxant, i els havia acabats de rebre
quan vaig donar-los… Rasumikhin va veure-ho…, fou ell qui els rebé per mi… aquests diners eren meus,
 ben meus…

Sònia l’escoltava perplexa i maldava per comprendre.

—Pel que fa referència a aquells altres diners…, a dir veritat fins i tot ignoro si n’hi havia o no
—afegí ell en veu baixa i tot consirós—. Vaig treure-li el portamonedes de camussa que portava al
coll… i que estava ple… però no vaig mirar-me’l; no devia tenir temps… I els objectes, botons de
puny, penjolls, vaig soterrar-los l’endemà mateix, junt amb el portamonedes, a sota una pedra, en
un pati que dóna a l’avinguda de V… Tot és allí encara…

Sònia escoltava àvidament.

—¿Per què, doncs, per què… no heu pres res, si vós mateix heu dit que havíeu assassinat per robar? —
preguntà ella ràpidament aferrant-se a aquesta última vaga esperança.

—No ho sé…, encara no he decidit si prendré o no aquests diners —respongué ell amb el mateix aire
consirós; després, revenint, somrigué—. Quines nicieses acabo de contar-te, oi?

Un pensament travessà el magí de Sònia: «I si fos boig?» Però rebutjà tot seguit aquesta idea: «No,
ací hi ha una altra cosa.» Decididament, no comprenia res!

—Saps el que et dic, Sònia? —féu Raskòlnikov amb una mena d’inspiració—, saps el que et dic? Si
hagués assassinat perquè tenia fam —prosseguí recolzant-se en cada mot, i guaitant-se-la d’una
faisó enigmàtica, però amb franquesa—, ara… fóra «feliç»! Encasta-t’ho ben bé al magí! ¿I què et
pot importar —exclamà al cap d’un instant amb un accent desesperat—, què et pot importar saber els
motius si jo mateix he confessat suara que havia obrat malament! ¿Quina necessitat tens d’aquesta
victòria imbècil damunt meu? Ah, Sònia, ¿és per això que he vingut avui a veure’t?

Sònia volgué dir encara quelcom, però callà.

—Si ahir vaig demanar-te que em seguissis és perquè no et tinc més que a tu.

—I per què em demanaves que et seguís? —preguntà Sònia tímidament.

—No pas per robar ni per matar, assossega’t, no pas per això —digué ell amb un somrís càustic—; som
gent de fusta diferent… I saps el que et dic, Sònia? Només ara, en aquest instant, comprenc «on» et
demanava de seguir-me. Quan ahir vaig demanar-t’ho no ho sabia pas ben bé, on havíem d’anar. No et
demanava més que per una cosa, només per una cosa he vingut: perquè no m’abandonis. No m’abandonaràs
, Sònia?

Ella li estrenyé la mà.

—I per què, per què li ho he dit, per què li he fet aquesta confessió? —exclamà ell amb desesper al
cap d’un minut esguardant-la amb una expressió de sofrença infinita—. Tu esperes aclariments, Sònia,
 prou que ho veig. Però, què vols que et digui? No hi entendries res i no faries més que sofrir…
per mi! Té, plores i em tornes a besar; per què em beses? ¿Per què jo mateix no ho he pogut
suportar i he vingut a descarregar-me d’aquest pes feixuc damunt teu: «sofreix també tu i jo me’n
sentiré alleujat»? És que pots estimar un brètol semblant?

—Però és que tu no sofreixes també? —exclamà Sònia. Com abans, una onada de sentiment envaí l’ànima
d’ell i l’endolcí durant un instant.

—Sònia, tinc un cor roí, para-hi esment: això pot aclarir moltes coses. És perquè sóc roí que he
vingut.

N’hi ha que no haurien vingut. Jo, però, sóc un covard i… un brètol! I bé…! De tota manera no és
ben bé això… Ara cal que parli i no sé com començar…

S’aturà i reflexionà un instant.

—Ah, no som pas de la mateixa fusta! —tornà a exclamar—. No fem parella. I per què, per què he
vingut! No m’ho perdonaré mai!

—No, no, has fet bé de venir! —exclamà Sònia— És millor que ho sàpiga, molt millor!

Raskòlnikov l’esguardà dolorosament.

—I bé, sigui com tu vols! —digué ell com havent pres una decisió—. Ve’t ací com fou la cosa: volia
esdevenir un Napoleó; per això vaig matar… Ho comprens ara?

—No —murmurà Sònia ingènuament i temorega—, però… parla, parla! Ho comprendré, ho comprendré tot!

—Ho comprendràs? Doncs bé, ja ho veurem!

Ell reflexionà bella estona.

—El cas és, doncs, que una vegada vaig fer-me aquesta pregunta: si, per exemple, Napoleó s’hagués
trobat a la meva pell i per començar la seva carrera no hagués tingut ni Toló, ni Egipte, ni el pas
del Mont Blanc, sinó que en lloc d’aquestes gestes belles i monumentals s’hagués trobat en
presència d’una vellota grotesca que calia matar per a sostreure-li els diners del bagul (per a la
carrera, comprens?); i bé, ¿és que s’hi hauria decidit si no hagués tingut altra sortida? S’hauria
deturat davant aquest acte, considerant-lo massa poc brillant i… criminal? Com et dic, aquesta «
qüestió» em turmentà durant molt de temps i vaig sentir una sensació de vergonya quan, finalment,
tot d’una, em semblà clar que no tan sols ell no hauria vacil·lat, sinó que ni li hauria vingut al
magí que la cosa fos massa poc brillant… i ni tan sols hauria comprès la possibilitat d’una vacil·
lació. I, si no hagués tingut altre camí, hauria anat endavant sense cap escrúpol, sense repensar-s’
hi gens ni mica! I jo, sense repensar-m’hi…, vaig tirar endavant… emparat per l’autoritat de
Napoleó… I així fou exactament. Et fa riure això, Sònia? Sí, el més risible és que la cosa fou
precisament així…

Sònia, de riure, no en sentia gens de ganes.

—Valdria més que anéssiu de dret al gra… sense exemples… —demanà Sònia encara més tímidament i amb
una veu gairebé imperceptible.

Raskòlnikov es girà cap a ella, se la guaità tristament i li agafà les mans.

—Tens raó, Sònia, una vegada més. Tot el que et dic és absurd, no són més que parleries! Veuràs: ja
saps que la meva mare no té gairebé res. La germana ha rebut una educació per atzar i està
condemnada a exercir d’institutriu. Totes les esperances llurs recolzaven exclusivament en mi. Jo
estudiava; però, a causa de la manca de recursos, em vaig veure obligat a deixar la Universitat.
Admetent i tot que hagués pogut continuar els meus estudis a empentes i a rodolons, al cap de deu o
dotze anys (en el millor dels casos) hauria pogut ser un mestre o un funcionari amb un sou de mil
rubles. —Parlava com si recités una lliçó—. Mentrestant la mare, atuïda per les preocupacions i el
dolor hauria perdut la salut, sense que jo hagués pogut, tanmateix, fer res per ella; pel que fa
referència a la germana…, podia esdevenir encara quelcom de pitjor…! ¿És que és viure deixar-ho
passar tot pel davant dels teus ulls, renunciar a tot, oblidar la teva mare, i suportar dòcilment,
per exemple, el deshonor de la germana? I amb quin fi? ¿Per tal de fundar una nova família, després
d’haver-los enterrats a ells, tenir dona i fills i després deixar-los també sense un mos de pa? I
bé…, i bé, vaig decidir apoderar-me dels diners de la vella i amb ells, sense necessitat de
turmentar la mare, assegurar la continuïtat dels meus estudis a la Universitat, els meus primers
passos en sortir-ne, i fer-ho d’una manera ampla, radical, de tal manera que pogués emprendre una
via completament nova i independent… I bé…, i bé…, això és tot… Naturalment, he obrat malament
matant la vella… I prou!

Raskòlnikov, que havia arribat amb penes i treballs al final de la seva relació, acotà el cap.

—Oh, no és pas això, no és pas això! —exclamà Sònia amb una veu lamentable—. És que és possible…?
No, no és així…

—A parer teu no és així…! Tanmateix, t’ho he contat tot sincerament; és la veritat!

—La veritat! Oh, Senyor!

—Fet i fet, no he matat més que un poll, Sònia, un poll inútil, repugnant, nociu…

—Un ésser humà, un poll!

—Ja ho sé, que no era un poll —respongué ell guaitant-se-la d’una manera estranya—. Altrament, el
que dic no té sentit comú —afegí—. No és pas això; el que dius és just. Les causes són unes altres,
unes altres…! Fa temps que no parlo amb ningú, Sònia… El cap em fa molt de mal.

Els seus ulls lluïen amb un esclat febrós. Gairebé començava a desvariejar; un somrís inquiet
vagava pels seus llavis. Sota l’excitació del seu esperit, traspuava una terrible lassitud. Sònia
comprenia en quanta de manera era punyent la seva sofrença. Ella també començava a sentir-se presa
del vertigen. I quina manera més estranya de parlar que tenia ell…! Hom diria que hi havia quelcom
de comprensible, però… «no era pas això, no era pas això»! I es torçava les mans amb desesper.

—No, Sònia, no és això! —prosseguí ell alçant la testa tot d’una i com si un nou tomb de les idees
el sobtés i l’enardís—, no és això! Suposa més aviat (sí, serà, en efecte, molt millor) que estic
ple d’amor propi, que sóc envejós, roí, vil, venjatiu i… si vols, propens a la follia. Ja t’he dit
que vaig haver de deixar la Universitat. Però, ¿és que saps que potser no era absolutament
inevitable que la deixés? La mare hauria pagat les matrícules, i pel que toca a vestir-me i a
guanyar-me un mos de pa, és segur que hauria pogut endegar-me! M’oferien lliçons a cinquanta copecs.
 Rasumikhin, per exemple, bé treballa! Però jo estava exasperat i no volia fer res. És una paraula
justa: estava exasperat! Aleshores vaig recloure’m a casa com l’aranya al seu racó. Ves, tu el
coneixes, el meu cau, hi has vingut… ¿És que saps, Sònia, que els sostres baixos i les cambres
esquifides oprimeixen l’ànima i el seny? Oh, quin odi sentia per aquest cau! I, tot i així, no
volia eixir-ne. A dretes no ho volia! Hi romania dies sencers, sempre ajagut, sense voler treballar
ni preocupar-me de menjar. Si Nastàssia em portava alguna cosa, menjava; si no, em passava el dia
sense empassar-me res; i a dretes, perquè estava massa irritat, no demanava res! Al vespre no tenia
llum, jeia en les tenebres; al candeler, als meus quaderns, hi ha un dit de pols; m’havia venut
tots els llibres. Hauria calgut treballar; però preferia jeure per tal de lliurar-me a les meves
cabòries. I pensava, pensava… I tenia uns somnis estranys, diversos, inútil de dir-te quina mena de
somnis! Aleshores vaig començar a pensar… No, no és això! No conto les coses tal com són! Veuràs:
aleshores em preguntava: ¿per què sóc tan totxo, per què sabent que els altres ho són tant, i ho sé
d’una manera certa, no cerco a ser més intel·ligent que ells…? Després vaig reconèixer, Sònia, que
si esperéssim el moment en què tothom fos intel·ligent, caldria esperar massa temps… Més tard vaig
convèncer-me encara que aquest moment no s’escauria mai, que és impossible canviar els homes, i que
no valia la pena de perdre-hi el temps. Sí, és així! És la llei dels homes, Sònia! És una llei! És
així…! I ara sé, Sònia, que aquell qui és puixant d’intel·ligència i d’esperit està destinat a
dominar-los! El qui gosa és el qui té raó als ulls de l’home! El qui té un més gran menyspreu per
tot és el qui fa la llei entre ells; el qui no s’atura davant de res és el qui té més raó per ells!
Així ha estat sempre i així serà! Caldria ser orb per a no veure-ho!

Raskòlnikov, en parlar, tot mirant-se Sònia, ja no es preocupava més de saber si ella l’entenia o
no. La febre el dominava. Es trobava en un estat d’exaltació ombrívola. (En efecte, feia massa
temps que no havia parlat amb ningú!) Sònia comprengué que aquest catecisme ombrívol era la seva fe
i la seva llei.

—Aleshores vaig convèncer-me, Sònia —prosseguí amb exaltació—, que la puixança és solament d’aquell
qui gosa acotar-se i collir-la. L’únic, l’únic que cal és gosar! I em vingué al magí, per primera
vegada a la vida, una idea que no s’havia abans acudit a ningú, a ningú! ¿Com és possible, vaig dir-
me tot d’una (i la idea se m’apareixia clara com el sol), que fins ara ningú no hagi gosat, passant
pel damunt de totes aquestes absurditats, engrapar-ho tot senzillament per la cua i engegar-ho al
botavant? Jo… jo volia tenir aquest «agosarament» i vaig matar… L’únic que he volgut, Sònia, ha
estat gosar… Ve’t ací la causa de tot!

—Oh, calleu, calleu! —exclamà Sònia fora de si—. Us heu allunyat de Déu, i Déu us ha castigat, us
ha lliurat al diable…!

—A propòsit, Sònia, quan jeia en la foscor i se m’acudien totes aquestes idees, era el diable qui
em temptava?

—Calleu! No rigueu, descregut, no compreneu res, res absolutament! Oh, Senyor! No entendrà res, no
entendrà res!

—Calla, Sònia, no me’n ric pas, del que dius; jo mateix ho sé, que és el diable qui m’ha arrossegat.
 Calla Sònia, calla! —repetí ell, ombriu i amb insistència—. Ho sé tot. He pensat sobre tot això i
m’ho he dit mil vegades mentre jeia en la foscor… Tot això ho he discutit amb mi mateix en tots els
seus caires, i ho sé tot, tot! N’estava fins al capdamunt, de totes aquestes absurditats! Ho volia
oblidar tot i començar de nou, Sònia, i acabar d’una vegada! ¿És que, per ventura, et creus que
vaig decidir-me com un beneit, sense mirar el que feia, amb els ulls clucs? No, vaig obrar després
de reflexions madures, i és això el que m’ha perdut! ¿I és que et penses que no ho sabia, que pel
sol fet que em preguntava cop i recop si tenia o no dret a la puixança, de dret no n’hi tenia cap? ¿
O bé que en fer-me la pregunta: ¿l’home és o no un poll?, l’home no era ja un poll «per mi», sinó
solament per aquell al qual aquesta pregunta ni tan sols hauria vingut al magí i que hauria tirat
endavant sense fer-se’n cap, de pregunta…? El sol fet de plantejar-me el problema: «És que Napoleó
hauria tirat endavant o no hi hauria tirat» havia de ser prou per a demostrar-me que jo no era un
Napoleó… Vaig suportar tot el martiri d’aquests raonaments absurds, Sònia, i vaig sentir la
necessitat de treure-me’ls de damunt: vaig voler matar, Sònia, sense casuística, matar per a mi,
per a mi tot sol! Fins en aquesta avinentesa no vaig voler ser fals davant la meva consciència! No
és pas per ajudar la mare que he assassinat, ni per esdevenir un benefactor de la humanitat amb els
mitjans i la puixança assolits! Tot això és absurd! Senzillament, he assassinat per a mi, per a mi
tot sol. En aquell moment tot m’era igual: no m’inquietava pas de saber si esdevindria un benefactor
 o bé si, com una aranya, atraparia els homes en la meva teranyina i els aniria xuclant els sucs
vitals… I no eren diners el que principalment em calia, Sònia, quan vaig matar; no eren tant els
diners el que em calia com altra cosa… Ara, tot això, ho sé… Comprèn-me: si seguís la mateixa via,
és possible que ara no tornés a matar… Em calia saber una altra cosa, una altra cosa guiava la meva
mà; aleshores em calia saber, com més aviat millor, si jo era un poll, com els altres, o un home,
si podia ultrapassar la fita o no, si tenia l’agosarament d’acotar-me i collir la puixança o no, si
era un ésser tremolós o si tenia el «dret»…

—De matar? El dret de matar volíeu tenir? —exclamà Sònia estupefacta.

—Ah, Sònia! —féu Raskòlnikov amb un gest irritat; volgué fer-li una objecció, però callà desdenyosam
ent—. No m’interrompis, Sònia! He volgut provar-te només una cosa: fou el diable qui m’arrossegà,
però després em féu comprendre que no tenia el dret d’anar-hi, perquè sóc un poll com els altres.
El diable em féu escarnot, i ara he vingut a veure’t! Rep el visitant! ¿És que si jo no fos un poll
hauria vingut a veure’t? Escolta: quan vaig anar a casa la vella fou només per fer una «prova»…
Convé que ho sàpigues!

—I vau matar, vau matar!

—Però, vejam, com vaig matar? És que és d’aquesta manera que es mata? És que hom es comporta en
tals avinenteses com jo vaig comportar-me? Un dia o altre t’ho contaré amb tots els detalls… És que,
 per ventura, vaig assassinar la vella? No és pas la vella que vaig matar, sinó a mi mateix! Vaig
soterrar-me per sempre, i, la vella, va matar-la el diable i no jo… Prou, prou, Sònia, prou! —
exclamà tot d’una amb una amargor convulsiva—. Deixa’m en pau!

Es recolzà als genolls i, com amb unes tenalles, s’estrenyé el cap amb les mans.

—Quin sofriment! —féu Sònia amb un gemec punyent.

—I bé, què fer ara? Parla! —preguntà Raskòlnikov alçant de sobte el cap i guaitant-se Sònia amb un
rostre horriblement descompost per la desesperació.

—Què fer! —exclamà ella aixecant-se d’una revolada, i els seus ulls, amarats fins aleshores de
llàgrimes, llampegaren tot d’una—. Aixeca’t! —Ella l’engrapà per l’espatlla; ell es mig aixecà
gairebé esbalaït—. Vés-te’n tot seguit, sense perdre un instant, a l’encreuament de més a prop,
agenolla’t, besa la terra que has ensutzat i després prosterna’t als quatre vents, bo i dient a
tothom en veu alta: «He matat!» Aleshores Déu et tornarà a donar la vida. Hi aniràs? Hi aniràs? —
preguntà ella tota tremolosa, agafant-li ambdues mans, estrenyent-les-hi amb força i guaitant-se’l
amb un esguard abrandat.

Ell quedà sorprès i àdhuc estupefacte d’aquesta sobtada exaltació de Sònia.

—És que vols, doncs, que vagi a presidi, Sònia? És que cal que em denunciï? —preguntà ell, ombrívol.

—Acceptar l’expiació i amb ella redimir-te; ve’t ací el que cal!

—No, no hi aniré, Sònia!

—I viure, com viuràs?, digues! Amb què viuràs? —exclamà Sònia—. És que ara és possible? ¿Com podràs
parlar amb la teva mare? (Oh, què serà d’elles, què serà d’elles, ara!) Però què és el que dic! Ta
mare i ta germana les has ja abandonades! Les has abandonades, les has abandonades! Oh, Senyor! —
exclamà—. Però si tot això ho saps tu mateix! I bé, com viure, com viure sense l’home! Què serà de
tu, ara?

No siguis infant, Sònia —digué Raskòlnikov dolçament—. En què sóc culpable davant els altres? Per
què vols que hi vagi? Què els diré? Tot això no significa res… Ells mateixos turmenten milions d’
homes i encara ho consideren com una virtut. Són uns bergants, uns brètols, Sònia…! No hi aniré. ¿
Què vols que els digui, que he assassinat, però que no he tingut l’agosarament de prendre els
diners, que els he amagats sota una pedra? —afegí amb un somrís acidulat—. Però que no veus que es
mofaran de mi, que diran que he estat un beneit de no haver-me aprofitat dels diners! Un beneit i
un covard! No comprendran res, res, Sònia, i són indignes de comprendre-ho! Per què vols que hi
vagi? No hi aniré. No siguis infant, Sònia…

—No podràs resistir aquest turment, no podràs! —repetia ella allargant els braços cap a ell en un
gest de desesperació.

—Potser m’he calumniat —remarcà ell ombrívolament, tot consirós—, potser sóc «encara» un home i no
un poll, i m’he precipitat a condemnar-me. Encara lluitaré.

Un somrís altívol es dibuixà als seus llavis.

—Suportar aquest turment! I tota la vida, tota la vida…!

—M’hi habituaré… —proferí ell, ombrívol i pensívol—. Escolta —prosseguí al cap d’un minut—, prou
llàgrimes; és hora de parlar d’una manera positiva: he vingut per dir-te que em cerquen, que em
segueixen la petja…

—Ah! —cridà Sònia estamordida.

—I bé, què tens? Tu mateixa desitges que vagi a presidi i ara t’esveres? Però escolta el que et dic:
 no em dono. Seguiré lluitant amb ells i no podran fer res. No tenen cap indici positiu. Ahir vaig
córrer un gran perill i em creia que ja estava tot perdut; avui les coses s’han endegat. Tots els
indicis que tenen són indicis de dos caps, és a dir, que, els càrrecs que tenen, els puc explicar
en interès meu, ho entens? I no em costarà res de fer-ho, puix que ara he adquirit experiència…
Però és més que segur que seré empresonat. Sense una circumstància casual, és molt possible que m’
haguessin detingut avui, i no em sobtaria gens que anés a parar a la presó abans que s’acabi el dia…
 Però això no té cap importància. Sònia: passaré un quant temps a la presó, però m’hauran de deixar
anar… puix que no tenen ni una prova efectiva, ni en tindran cap, t’ho ben asseguro… I amb allò que
tenen a les mans és impossible condemnar un home. I bé prou… T’ho he dit només perquè ho sabessis…
Pel que toca a la mare i la germana, procuraré que no donin crèdit a la cosa i que no es desassosseg
uin… La germana, altrament, sembla que ara està a cobert de necessitats… i, per tant, la mare… I bé,
 ja ho saps tot. Sigues prudent! Vindràs a veure’m quan seré a la presó?

—Oh, vindré, vindré!

S’estaven asseguts l’un al costat de l’altre, tristos i atuïts, talment dos nàufrags que la
tempesta ha llançat a la costa solitària. En esguardar Sònia, veia en quanta de manera ella l’
estimava i, cosa estranya, aquest amor li causà tot de sobte una impressió punyent i feixuga! Sí,
era una sensació estranya i terrible! En encaminar-se a l’estatge de Sònia sentí que ella era el
seu únic redós, la seva única esperança; havia cedit a la necessitat de descarregar-se d’una part,
si més no, dels seus turments; i ara, tot d’una, quan ella li havia donat tot el seu cor, tingué la
sensació que era infinitament més malaurat que abans.

—Sònia —digué ell—, valdrà més que no em vinguis a veure quan sigui a la presó.

Sònia no respongué; plorava. S’escolaren uns quants minuts.

—Tens una creu? —preguntà ella de sobte, d’una manera inesperada, com si se n’hagués recordat de
cop.

De primer antuvi ell no comprengué la pregunta.

—No?, no en tens? Té, pren aquesta, feta de fusta de xiprer. Jo en tinc una altra de coure, de
Lisabeta. Vam fer un canvi: ella em donà la seva creu, jo vaig donar-li una imatge. Ara portaré la
creu de Lisabeta, i tu portaràs aquesta. Pren-la…, és la meva! Et dic que és la meva! —insistí ella—
. Junts sofrirem, junts portarem la creu!

—Dóna-me-la! —digué Raskòlnikov.

Ell no volia acorar-la, i allargà la mà, però la retirà tot seguit.

—No, ara no, Sònia. Valdrà més després —afegí ell per tal de conhortar-la.

—Sí, sí, valdrà més —respongué ella amb emportament—. Te la donaré al moment de l’expiació. Vindràs
ací, te la posaré, farem una pregària, i després partirem. En aquest mateix instant, algú tustà
tres cops a la porta.

—Sofia Semènovna, es pot entrar? —féu una veu afable i coneguda.

Sònia, tota estamordida, anà a obrir apressadament. La testa rossa del senyor Lebesiàtnikov
aparegué a la porta de la cambra.





V


Lebesiàtnikov estava tot traspostat.

—He vingut a trobar-vos, Sofia Semènovna. Perdoneu… M’ho pensava, que us trobaria ací —digué
adreçant-se tot d’una a Raskòlnikov—, és a dir, no em pensava res…, no us aneu a imaginar…, però
pensava tot just… Caterina Ivànovna ha tornat…, ha embogit —amollà tot d’una deixant de banda
Raskòlnikov i adreçant-se novament a Sònia.

Sònia llançà un crit.

—És a dir, així ho sembla, si més no. Altrament… no sabem què fer, heus-ho ací! Ha tornat a casa fa
poc; sembla que l’han treta de l’indret on ha anat, és possible que li hagin pegat i tot…, si més
no, així ho sembla… Ha anat a trobar el Cap de l’Oficina on treballava Semen Zàkharitx, però no era
a casa: dinava a la d’un altre general… Imagineu-vos, sense pensar-s’hi gens se n’hi ha anat i ha
insistit per veure la persona que cercava, la qual sembla que encara era a taula. Ja us podeu
afigurar el que ha passat. Naturalment, l’han treta i ella conta que ha cobert d’injúries el
general i que fins li ha engegat alguna cosa al cap. Us podeu formar idea de la cosa…? No comprenc
com no l’han detinguda! Ara conta a tothom el que ha passat, fins a Amàlia Ivànovna; és difícil,
però, de treure’n l’entrellat, puix que crida i es desespera… Ah, sí!, diu a crits que, com que
tothom l’ha abandonada, agafarà els marrecs i se n’anirà a tocar l’orgue pels carrers, que els
infants cantaran i dansaran i ella també, a fi de recollir almoina; i que cada dia es posarà sota
la finestra del general… «I bé, diu, que vegin com els fills distingits d’un funcionari demanen
almoina pels carrers com uns miserables!» Atacona els marrecs i els fa plorar. Ensenya de cantar «
La Masia»[18] a Lena i de dansar al noi i també a Polina Mikhàilovna; esquinça tots els vestits per
tal d’agençar-ne unes caputxes estrafolàries; ella vol emportar-se una bujola per donar-hi cops i
fer-la servir de música… No s’escolta ningú… Us ho podeu imaginar, tot això? És senzillament
impossible!

Lebesiàtnikov hauria continuat encara, però Sònia, que l’havia escoltat gairebé sense respirar,
abastà tot d’una el capell i l’abric i sortí corrents de la cambra, tot abrigant-se. Raskòlnikov i
Lebesiàtnikov la seguiren.

—No hi ha pas cap dubte que ha embogit! —digué Andrei Semènovitx a Raskòlnikov en sortir al carrer—.
 Per tal de no esverar Sofia Semènovna he dit que només ho semblava; però, us ho repeteixo, no hi
pot haver cap dubte. Diuen que als tísics se’ls formen tubèrculs al cervell; és de doldre que jo no
conegui la medicina… Altrament he provat de convèncer Caterina Ivànovna, però no escolta res.

—És dels tubèrculs que li heu parlat?

—És a dir, no precisament dels tubèrculs. Oi més no hi hauria comprès res. Però heus ací el que dic:
 si reeixiu a convèncer lògicament una persona que, en el fons, no té per què plorar, no plorarà
més. La cosa és clara. A parer vostre, per què no pararia de plorar?

—Perquè aleshores fóra massa fàcil de viure —respongué Raskòlnikov.

—Perdoneu, perdoneu; naturalment, a Caterina Ivànovna li és difícil de comprendre-ho; però, ¿sabeu
que a París han efectuat ja seriosos experiments relatius a la possibilitat de guarir els folls
valent-se exclusivament del convenciment lògic? Hi havia un professor, un home de ciència seriós,
que s’ha mort fa poc, que creia que era possible guarir d’aquesta manera. La seva idea fonamental
era que no es pot parlar d’una lesió orgànica particular dels folls, sinó que la follia és, en
essència, un error lògic, un error en el judici, una manera equivocada de veure les coses. Ell
anava rebatent gradualment els arguments del malalt i, imagineu-vos, diuen que havia assolit
resultats positius! Però atès que emprava alhora les dutxes, els resultats d’aquest sistema de
guariment ofereixen, com és natural, dubtes… Si més no, així ho sembla…

Raskòlnikov ja feia estona que no escoltava. En arribar davant de casa seva, saludà Lebesiàtnikov
amb un moviment de cap i féu mitja volta cap al portal. Lebesiàtnikov revingué, el seguí amb la
mirada i continuà la seva via.

Raskòlnikov entrà a la seva cofurna i s’hi aturà al mig. «Per què he tornat ací?», es preguntà.
Pegà llambregada a l’empaperat groguenc i atrotinat, a la pols, al sofà… Del pati arribava el
soroll d’un copejar sec, talment com si clavessin claus… S’atansà a la finestra, s’alçà de puntetes
i llucà durant bella estona el pati amb una atenció extraordinària. El pati, però, estava desert i
no es veia que hi hagués ningú que piqués. Diverses finestres de mà esquerra eren obertes; als
ampits hi havia testos amb uns geranis magritxols, al defora penjava roba bruta… Tot això, s’ho
sabia de cor. Raskòlnikov deixà la finestra i s’assegué al sofà.

Mai, mai no s’havia sentit encara tan sol!

Sí, tingué una vegada més la sensació que, en efecte, potser odiava Sònia, i precisament ara, quan
l’havia feta encara més malaurada.

«Per què havia anat a demanar les seves llàgrimes? Per què li era tan necessari d’emmetzinar la
vida d’ella? Oh, quina abjecció!»

—M’estaré sol! —proferí tot d’una resoltament—, i no vindrà a veure’m a la presó!

Al cap de cinc minuts alçà el cap i somrigué d’una manera estranya, car era estranya la idea que li
havia vingut.

—I si, en efecte, fos millor que anés a presidi? —pensà tot d’un plegat.

No es pogué recordar mai del temps que romangué assegut a casa amb les vagues idees que es
congriaven al seu cervell. De sobte s’obrí la porta i entrà Avdòtia Romànovna. D’antuvi s’aturà i
se’l guaità del llindar estant, com ell s’havia guaitat Sònia poc abans; després s’atansà i s’
assegué en una cadira davant seu, al mateix indret que el dia anterior.

Raskòlnikov l’esguardà sense dir res i amb una mena d’inconsciència.

—No t’enutgis, germà. He vingut només per un instant —digué Dúnia.

L’expressió del seu rostre era consirosa, però no severa. La mirada era clara i dolça. Raskòlnikov
veié que si ella havia vingut era també esperonada per l’afecte.

—Germà, ara ho sé tot, tot. Dmitri Prokòvitx m’ho ha contat i aclarit. Et persegueixen i et
turmenten per una sospita innoble i imbècil… Dmitri Prokòvitx m’ha dit que no hi ha cap perill i
que és endebades que et prens les coses tan a la valenta. Jo no sóc del seu parer: «comprenc
perfectament» en quanta de manera això t’ha regirat l’ànima i que aquesta indignació pot deixar un
rastre per tota la vida. És el que em temo. Del fet que ens hagis abandonat no te’n faig un càrrec
i ni goso fer-te’l, i perdona’m els meus retrets. Tinc la sensació que si jo sofrís un gran dolor
com el que tu sofreixes m’apartaria també de tothom. D’«això», no en diré res a la mare, però li
parlaré de tu constantment i li diré de part teva que vindràs a veure-la molt aviat. No et
desassosseguis per ella; jo l’apaivagaré; però tu tampoc no la turmentis; vine encara que no sigui
més que una vegada; recorda’t que és la teva mare! I ara he vingut només per dir-te —Dúnia començà
a aixecar-se— que si, per atzar, tens necessitat de mi o de… tota la meva vida, o bé que…, crida’m
i vindré. Adéu!

Ella es girà en rodó i s’encaminà cap a la porta.

—Dúnia! —l’aturà Raskòlnikov aixecant-se i atansant-se-li—. Aquest Rasumikhin, Dmitri Prokòvitx, és
un brau minyó.

Dúnia s’enrojolà lleugerament.

—I bé… —preguntà ella esperant un minut.

—És un home actiu, treballador, honrat i capaç d’estimar intensament… Adéu, Dúnia.

Dúnia s’encengué tota, però després es desassossegà tot d’una:

—Què vols dir amb aquestes paraules, germà? És que per ventura ens acomiadem per sempre…? És que em
deixes com una mena de testament?

—Pren-t’ho com vulguis… Adéu…!

Raskòlnikov féu mitja volta i s’atansà a la finestra. Ella esperà un moment, se’l mirà inquieta i
sortí tota angoixada.

No, no, la seva germana no li era pas indiferent. Hi hagué un instant (el darrer) que ell sentí la
necessitat irresistible d’estrènyer-la fortament en els seus braços i d’«acomiadar-se’n» i fins de «
dir-li-ho» tot; però ni la mà no s’havia decidit a donar-li.

«Potser més tard s’estremiria en recordar que ara jo l’havia abraçada i diria que li he robat els
seus besos!»

«Oi més, és que suportaria “això” o no? —afegí al cap d’uns quants minuts—. No, no ho suportaria;
les dones com aquesta no ho suporten, no ho suporten mai…!»

I pensà en Sònia.

De la finestra venia un aire fresc. Al pati la claror ja no era tan viva. Raskòlnikov prengué tot d’
una la gorra i sortí.

Ell, naturalment, no podia i no volia preocupar-se del seu estat malaltís. Però tota aquesta
angoixa contínua, tots aquests terrors que li aombraven l’ànima havien de tenir forçosament
conseqüències. I si la febre no l’havia encara atuït era potser precisament perquè aquesta agitació
interior contínua el sostenia, encara que fos d’una manera artificial, efímera.

Es posà a vagarejar sense cap objectiu determinat. El sol s’havia post. Durant els darrers temps es
manifestava en ell una angoixa tota particular; no és que aquesta tingués un caràcter assenyaladamen
t agut, roent; però traspuava quelcom de constant, d’etern, s’hi pressentia anys i anys d’aquesta
angoixa freda, mortal, una mena d’eternitat «en l’espai d’una arxina». Habitualment, al vespre
aquesta sensació el turmentava encara amb més intensitat.

«Amb aquests desficis malaltissos, amb aquests neguits estúpids, purament físics, que depenen
potser de la posta de sol, és que pots evitar fer nicieses? No solament te’n pots anar a trobar
Sònia, sinó també Dúnia!», murmurà amb odi.

Algú el cridà; Raskòlnikov va girar-se; Lebesiàtnikov corria cap a ell.

—Imagineu-vos; he estat a casa vostra, us cercava. Afigureu-vos, ha portat a efecte els seus
propòsits i ha sortit al carrer amb els infants! Sofia Semènovna i jo hem aconseguit trobar-los amb
penes i treballs. Copeja una paella i obliga a dansar els menuts. Les pobres criatures ploren. S’
aturen als encreuaments dels carrers i a les tendes. Hi ha una colla d’imbècils que els van al
darrere. Anem!

—I Sònia? —demanà amb inquietud Raskòlnikov seguint apressadament Lebesiàtnikov.

—Està fora de si. És a dir, no és Sofia Semènovna qui està fora de si, sinó Caterina Ivànovna;
tanmateix, Sofia Semènovna ha perdut també el cap. Pel que toca a Caterina Ivànovna, ho està del
tot, fora de si; ha embogit completament. Els portaran a la delegació de policia. Ja us podeu
imaginar l’efecte que això li produirà… Ara són al canal, prop del pont de X…, no gens lluny de l’
estatge de Sofia Semènovna. És a dues passes d’ací.

Al canal, a poca distància del pont, dues cases més avall d’allí on s’estatjava Sònia, hi havia una
murada de gent, composta principalment de vailets. Del pont estant se sentia ja la veu rogallosa i
esquerdada de Caterina Ivànovna. L’espectacle era prou estrany per a atreure l’atenció dels
vianants. Caterina Ivànovna, amb el seu vestit vell, un xal i un capell de palla tot estripat i
estrafolàriament guerxo, estava, efectivament, fora de si. La seva lassitud era extrema; panteixava.
 El seu rostre dolorós de tísica expressava més que mai el sofriment (cal dir que al carrer, al sol,
 els tísics semblen sempre més malalts i fan més mala cara que a casa); però, malgrat això, es
trobava en un estat d’excitació que anava creixent per moments. S’abraonava damunt els infants, els
atracallava, els ensinistrava davant el públic a dansar i cantar, els explicava per què això calia
i, en veure que no la comprenien, plena de desesper, els ataconava. Després, sense acabar aquests
exercicis, s’adreçava al públic; si observava entre la munió una persona més o menys ben vestida,
es posava tot seguit a aclarir-li per què havien arribat a un tal extrem els infants «d’una casa
noble, per no dir aristocràtica». Si entre el públic algú reia o proferia alguna paraula de mofa,
ella s’abraonava damunt els insolents i els increpava. N’hi havia, en efecte, que reien, altres
brandaven el cap; en general, tothom mirava amb curiositat aquesta folla envoltada dels seus fills
estamordits. Lebesiàtnikov s’havia equivocat en parlar de la paella; Raskòlnikov, si més no, no la
veié. En lloc de copejar una paella, Caterina Ivànovna picava de mans quan obligava Pòletxka a
cantar i Lena i Kòlia a dansar. A vegades provava també d’enfilar una cançó, però cada vegada, en
arribar a la segona nota, havia de parar, interrompuda per un accés de tos punyent; aleshores es
desesperava, maleïa la seva tos i fins plorava. Allò que assenyaladament la posava fora de si eren
els plors i l’esverament de Kòlia i Lena. Tal com Lebesiàtnikov ho contà a Raskòlnikov, havia
intentat abillar els infants com s’abillen els cantaires ambulants. El noi portava una mena de
turbant vermell i blanc, per representar un turc. No havent tingut roba a bastament per a agençar
un vestit per a Lena, la seva mare s’havia limitat a posar-li una gorra de fil vermella (o, millor
dit, els estrenyecaps) del difunt Semen Zàkharitx, ornada d’una ploma d’estruç blanca que havia
pertangut a l’àvia de Caterina Ivànovna i que aquesta havia conservat fins aleshores en el seu
bagul com un preat record de família. Pòletxka anava vestida com de costum. Esguardava la seva mare
tímidament, no s’apartava del seu costat; endevinant el seu embogiment, maldava per amagar-li les
llàgrimes i mirava tota anguniosa al seu entorn. El carrer i la gentada l’esfereïen. Sònia no
deixava Caterina Ivànovna de petja i li pregava sense parar, feta una mar de llàgrimes, que tornés
a casa. Però Caterina Ivànovna era inflexible.

—Calla, Sònia, calla! —cridava ella parlant a borbollons, panteixant i tossint—. Tu mateixa no saps
el que demanes, ets com un infant! Ja t’he dit que no me’n tornaria enrere, a casa d’aquesta
alemanya embriaga. Que tothom, que tot Petersburg vegi com demanen almoina els fills d’un noble
pare que tota la seva vida ha servit lleialment i que es pot dir que ha mort al servei. —Caterina
Ivànovna s’havia ja encastat al magí aquesta fantasia i hi creia a ulls clucs—. Que aquest tifa de
general ho vegi! Però que n’ets, de beneita, Sònia: què menjarem?, digues! Ja t’hem explotat massa,
no vull seguir traient-te la pell. Ah, Rodion Romànovitx, sou vós? —exclamà en veure Raskòlnikov i
es precipità cap a ell—, feu comprendre a aquesta beneita, us ho prego, que és el millor que podíem
fer! Els carrers van plens de tocadors d’orgue que reïxen a guanyar per a viure; ens distingiran
entre ells tot seguit, sabran que som una pobra família noble reduïda a la misèria, i, pel que fa a
aquest generalot, perdrà el càrrec, ja ho veureu! Ens plantarem cada dia a sota les seves finestres,
 passarà l’emperador, em llançaré de genollons als seus peus, li mostraré els meus fills i li diré:
«Pare, defensa’ns!» Ell és el pare dels orfes, és misericordiós, ens defensarà, ja ho veureu, i
aquest generalot… Lena! Tenez-vous droite! Tu, Kòlia, ara tornaràs a dansar. Per què somiques? És
que no acabaràs mai? De què tens por, totxo? Senyor, què puc fer amb ells, Rodion Romànovitx? No
són bons per a res, no us ho podeu imaginar! No hi ha manera de fer res de bo amb ells.

I ella, que amb prou feines si es podia també contenir les llàgrimes (cosa que no li impedia de
parlar sense parar), mostrava a Raskòlnikov els seus infants plorosos. Ell provà de convèncer-la de
tornar a casa i li digué àdhuc, pensant obrar damunt el seu amor propi, que no era decent de rodar
pels carrers com els tocadors d’orgue en tant que es preparava a obrir un pensionat per a noies
nobles…

—Un pensionat, ha, ha, ha! Quina plasenteria! —exclamà Caterina Ivànovna, la qual, després d’haver
rigut tingué un accés de tos—. No, Rodion Romànovitx, aquest somni s’ha esvaït! Tothom ens ha
abandonat…! I aquest general… Sabeu, Rodion Romànovitx? Li he llançat pel cap el tinter que hi
havia al rebedor, damunt la taula, vora el full en què s’inscrivien els visitants. Després d’haver
inscrit el meu nom li he engegat el tinter i he fugit. Oh, miserables, miserables! Però me’n ric, d’
ells, ara mantindré jo mateixa els meus infants i no corbaré l’espinada davant de ningú! Ja l’hem
martiritzada prou! —Ella mostrà Sònia—. Pòletxka, quan hem recaptat? Ensenya-m’ho! Com! Només dos
copecs? Oh, els mesquins! No donen res i s’acontenten de seguir-nos traient el fel per la boca! I
bé, per què riu aquest beneit? —signava algú d’entre el públic—. Tota la culpa és d’aquest Kòlia,
que no serveix per a res! Què vols, Pòletxka? Parla’m en francès, parlez-moi français… Ves, jo te n’
he donat lliçons, saps unes quantes frases… Altrament, com podran saber que pertanyeu a una família
noble, que sou infants ben educats i no pas uns músics ambulants vulgars? No anem pas a fer els
titelles pels carrers, sinó que cantarem romances nobles…! Ah, sí! Què cantarem ara? M’interrompeu
sempre, i… veureu, Rodion Romànovitx, ens hem aturat ací per tal d’escollir les cançons, quelcom
que Kòlia pugui dansar…, car, imagineu-vos, no teníem res preparat; ens cal fer un assaig amb tots
els ets i uts i després ens n’anirem a l’avinguda Nevski, on hi ha molta més gent de la bona
societat i ens remarcaran tot seguit. Lena sap «La Masia»… Però, aquesta cançó, tothom la canta. «
La Masia» a la dreta, «La Masia» a l’esquerra, «La Masia» per tots costats. Nosaltres hem de cantar
quelcom molt més distingit… I bé, Pòlia, dóna’m una idea, ajuda la teva mare! He perdut completament
 la memòria, que, si no, prou que me’n recordaria! Ben mirat no podem pas cantar «L’hússar recolzat
damunt el seu sabre»! No, valdrà més cantar Cinq sous en francès. Aquesta cançó, us l’he ensenyada,
us l’he ensenyada. Oi més, i això és el més important, com que és una cançó francesa, tothom veurà
tot seguit que sou fills nobles i serà molt més emocionant… Fins i tot podríem cantar Malborough s’
en va-t-en guerre, sobretot perquè és una cançoneta completament infantívola, que canten en totes
les cases aristocràtiques per fer dormir els petits:

Malborough s’en va-t-en guerre,

Ne sait quand reviendra…



—començà ella a cantar—. Però no, valdrà més els Cinq sous! Apa, Kòlia, la mà al maluc, de pressa,
i tu, Lena, posa’t davant, i Pòletxka i jo farem l’acompanyament picant de mans!

Cinq sous, cinq sous

Pour monter notre ménage.



Khi-khi-khi! —ella es rebentava de tos—. Endega’t el vestit, Pòletxka, que et cau de les espatlles —
remarcà bo i tossint i panteixant—. Ara us és assenyaladament necessari comportar-vos com cal i
mostrar la finesa dels vostres peus per tal que tothom vegi que sou infants nobles… I bé, ja torneu
a plorar? I que en sou, de beneits! Apa, Kòlia, comença tot seguit, tot seguit. Ah!, quina criatura
més insuportable…!

Cinq sous, cinq sous…



Un altre soldat! I bé, què se t’ofereix?

En efecte, un policia s’obria pas entre la gentada. Però en aquell mateix instant un senyor d’una
cinquantena d’anys, d’aspecte imposant, amb uniforme de funcionari, amb una condecoració penjada al
coll (circumstància molt plaent per a Caterina Ivànovna i que exercí una influència damunt el
policia), s’atansà i sense dir res donà un bitllet de tres rubles a Caterina Ivànovna. El seu
rostre expressava una compassió sincera. Caterina Ivànovna prengué els diners i s’inclinà amablement
, i àdhuc cerimoniosament.

—Us regracio, senyor —començà ella en un to de dignitat—. Les causes que ens han empès… Pren els
diners, Pòletxka. Veus? No manquen persones nobles i generoses disposades a socórrer una dama noble
colpida per la malaurança. Els orfes que teniu davant vostre, senyor, pertanyen a la raça noble, es
pot dir i tot que estan emparentats amb la millor aristocràcia… I aquest generalot estava assegut a
taula i menjava gangues… S’ha posat a picar de peus perquè el destorbava… «Excel·lència —li he dit—,
 heu tractat i conegut molt bé el difunt Semen Zàkharitx; defenseu els orfes que ha deixat, i com
que el dia de la seva mort l’home més brètol d’entre els brètols ha calumniat la seva filla…» Altra
vegada aquest soldat! Defenseu-me! —cridà adreçant-se al funcionari—. Què vol de mi aquest soldat?
Un d’ells ens ha tret ja del carrer dels Menestrals… ¿Què vols, imbècil?

—És prohibit de fer escàndol pels carrers. Us prego de comportar-vos d’una manera més decorosa.

—Ets tu el qui et comportes d’una manera indecorosa! ¿Quina diferència hi ha entre jo i un tocador
d’orgue? Deixeu-me en pau!

—Els tocadors d’orgue cal que tinguin una autorització, vós no en teniu i pertorbeu l’ordre. On us
estatgeu?

—Com, una autorització! —udolà Caterina Ivànovna—. Avui he enterrat el meu marit. Quina necessitat
tinc d’autorització!

—Senyora, senyora, assossegueu-vos —digué el funcionari—; anem, us acompanyaré… És poc decorós de
romandre entre aquesta gentada… Esteu malalta…

—Senyor, senyor, no sabeu res! —cridà Caterina Ivànovna—. Ens n’anem a l’avinguda Nevski… Sònia,
Sònia! On és? Plora, també! Però què és el que teniu tots plegats? Kòlia, Lena, on aneu? —exclamà
inquieta—. Ah, quines criatures més totxes! Kòlia, Lena, però on aneu…?

El que s’havia esdevingut era que Kòlia i Lena, ja prou esfereïts per la presència de la gentada i
les excentricitats de la seva mare, en veure, en fi, un soldat que volia emportar-se’ls, tot d’una,
com si s’haguessin posat d’acord, s’agafaren tots dos per la mà i engegaren a córrer. La pobra
Caterina Ivànovna, plorant i gemegant, es posà a córrer per tal d’atrapar-los. Era un espectacle
punyent veure-la corrent, amarada en plors i panteixant. Sònia i Pòletxka es posaren també a córrer
darrere d’ella.

—Fes-los tornar, fes-los tornar, Sònia! Oh, quines criatures més totxes i més ingrates…! Pòlia!
Enxarpa’ls…! És per vosaltres que jo…

Mentre corria ensopegà i caigué.

—S’ha fet mal, està tota ensagnada! —exclamà Sònia, acotant-se damunt d’ella.

Tothom corregué i es formà tot seguit un cercle al redós de la pobra dona. Raskòlnikov i Lebesiàtnik
ov foren dels primers a córrer; darrere d’ells s’acuitaren el funcionari i el policia, el qual,
pressentint que la cosa s’acabaria comportant tràfecs per a ell, no parava de rondinar.

—Aneu-vos-en, aneu-vos-en! —deia aquest darrer maldant per tal de fer circular el públic que s’
havia apilotat.

—S’està morint! —féu una veu.

—S’ha tornat folla! —proferí una altra.

—Que Déu ens ajudi! —féu una vella persignant-se.

En examinar, però, Caterina Ivànovna, hom veié que no s’havia fet mal en caure, com Sònia es
pensava, sinó que la sang que envermellia la calçada havia brollat del seu pit per la gorja.

—Ja sé el que és això, no és la primera vegada que ho veig —xiuxiuejà el funcionari a l’orella de
Raskòlnikov i Lebesiàtnikov—; és la tisi; la sang brolla d’aquesta manera i produeix l’asfíxia. No
fa gaire s’esdevingué la mateixa cosa amb una parenta meva…, també tot d’una… un vas i mig de sang…
Què fer, tanmateix? Es morirà tot seguit…

—Ací, ací, a casa meva! —implorava Sònia—. Heus ací on m’estatjo…! En aquesta casa, la segona… Tot
seguit, de pressa! —repetia espaordida adreçant-se a tothom—. Envieu a cercar un metge… Oh, Senyor!

Gràcies a la intervenció del funcionari l’afer s’arranjà; el policia ajudà i tot a transportar
Caterina Ivànovna. Aleshores que, en arribar a l’estatge de Sònia, hom la col·locà damunt el llit,
semblava morta. L’hemorràgia continuava, però la malalta començava a revenir. A la cambra entraren,
després de Sònia, Raskòlnikov i Lebesiàtnikov, el funcionari i l’agent de policia, el qual havia
prèviament dispersat els tafaners, alguns dels quals havien acompanyat el seguici fins a la porta
mateixa. Pòletxka arribà amb Kòlia i Lena, que ploraven i tremolaven. Entrà també gent de l’estatge
dels Kapernàumov: el mateix Kapernàumov, coix i guerxo, que era un home d’aspecte estrany, amb uns
cabells i unes patilles enterques com pèls de porc; la seva muller, que feia sempre una cara d’
esverament, i alguns dels infants llurs, amb una expressió d’estultícia al rostre, com a conseqüènci
a de llur esbalaïment constant, i les boques obertes. Féu també la seva aparició Svidrigàilov.
Raskòlnikov se’l guaità tot estranyat, no comprenent d’on havia vingut i no recordant-se d’haver-lo
vist entremig de la gentada.

Hom parlava de fer venir un metge i un sacerdot. El funcionari, tot i que hagués dit en veu baixa a
Raskòlnikov que considerava que el doctor ja no hi podria fer res, donà ordres per tal de fer-ne
venir un. Fou Kapernàumov qui s’encarregà d’anar a trobar-lo.

Mentrestant Caterina Ivànovna s’anava calmant poc o molt i l’hemorràgia s’havia, de moment,
estroncat. Ella esguardava fixament amb una mirada malaltissa i penetrant, la pobra Sònia, la qual,
tota pàl·lida i tremolosa, li eixugava amb un mocador les gotes de suor que li parlejaven al front;
finalment, Caterina Ivànovna demanà que l’aixequessin. Hom la féu seure al llit, sostenint-la de
cada costat.

—On són els infants? —preguntà amb una veu feble—. Els has portats, Pòlia? Oh, els beneitons…! I bé,
 per què us heu escapat…? Oh!

La sang cobria encara els seus llavis ressecs. Ella donà una mirada circular a la cambra.

—És així com vius, Sònia! No havia vingut ni una sola vegada a casa teva…, ha calgut que m’hi
portessin…

Ella l’esguardà amb una mirada de sofriment.

—T’ho hem xuclat tot, Sònia… Pòlia, Lena, Kòlia, veniu ací… Té, ja els veus, Sònia, pren-los…, els
poso a les teves mans…, jo ja en tinc prou…! S’ha acabat el ball! Ah…! Torneu-me a ajeure…, deixeu-
me, si més no, morir en pau…

Hom l’ajagué novament, recolzant-li el cap damunt el coixí.

—Què, un sacerdot…? No en tinc cap necessitat… És que, per ventura, teniu un ruble que us fa nosa…?
De pecats, no en tinc…! Déu i sense això ha de perdonar-me… Ell sap prou bé el que he sofert…! I si
no em vol perdonar, tant se val…!

El desvari l’anava abassegant més i més. Adesiara s’estremia, esguardava al seu entorn, reconeixia
durant un minut els qui l’envoltaven, però, immediatament, aquest instant de consciència efímera
cedia el lloc al desvari. Respirava amb dificultat; hom percebia una mena de borboll a la seva
gorja.

—Jo li he dit: «Excel·lència» —cridava ella aturant-se després de cada mot—. Aquesta Amàlia
Liudvígovna… ah! Lena, Kòlia!, les mans al maluc, de pressa, de pressa, glissez, glissez, pas de
basque! Pica amb els peus… Sigues un infant gentil!

Du hast Diamanten und Perlen…



I més endavant, com fa la cançó? Això és el que caldria cantar…

Du hast die schönsten Augen…

Mädchen, was willst du mehr…?



I bé, sí, què vol més aquesta totxa? Was willst du mehr…? Ah, sí, encara això:

Un xardorós migdia

En una vall de Daghestan…



Ah, com em plaïa…! L’adorava, jo, aquesta romança, Pòletxka…! Saps?, el teu pare…, quan encara érem
promesos, la cantava… Oh, quins dies… Això és el que hauríem de cantar… Com fa, com fa…? Té, ho he
oblidat… Recordeu-m’ho, apa, com fa?

Estava extraordinàriament agitada i maldava per redreçar-se. Finalment, amb una veu sinistra,
rogallosa, esquerdada, començà gemegant i respirant després de cada mot, mentre que el seu rostre
expressava una basarda creixent:

Un xardorós migdia

En una vall de Daghestan,

Daghestan…

Amb una bala al pit…



Excel·lència! —udolà tot d’una amb un crit esgarrifós i plorant amb desesper—. Defenseu aquests
orfes! En record de l’hospitalitat rebuda a casa de Semen Zàkharitx…! Es pot dir i tot aristocràtica
…! Ha! —féu ella estremint-se, i, com si cerqués a recordar-se de l’indret on es trobava, es posà a
esguardar amb una mena d’angoixa tots els presents; però reconegué Sònia tot seguit—. Sònia, Sònia!
—proferí amb una veu dolça i manyaga i com esbalaint-se de veure-la davant seu—. Sònia, estimada,
tu també ets ací?

Hom l’aixecà novament.

—Prou…! S’ha acabat! Adéu, malaurada…! Aquest rossí ja ha fet atots…! Està esclafat! —cridà ella
amb un accent de desesper i d’odi i s’esfondrà damunt el coixí.

La malalta es tornà a ensopir, però fou per poc temps. El rostre groc i descarnat tirat enrere,
ella obrí la boca, estirà les cames convulsivament, exhalà un sospir pregon i morí.

Sònia es llançà damunt el cadàver, l’estrenyé en els seus braços, i ella mateixa més morta que viva
recolzà la testa damunt el pit amagrit de la difunta. Pòletxka, sanglotant, es posà a besar els
peus de la seva mare. Kòlia i Lena, que no comprenien encara el que havia succeït, però que
pressentien que era quelcom de terrible, s’agafaren l’un a l’altre pel coll i, després d’esguardar-
se als ulls, obriren la boca i es posaren tot d’una a cridar. Els dos infants anaven encara vestits
tal com els havia agençats la mare: un portava el turbant, l’altre l’estrenyecaps amb la ploma d’
estruç.

¿I per quin atzar aquest «atestat honorífic» s’havia escaigut tot d’una al llit, vora de Caterina
Ivànovna? Era allí, damunt el coixí, Raskòlnikov el veié.

Se n’anà cap a la finestra; Lebesiàtnikov s’apressà a anar-lo a trobar.

—S’ha mort! —digué Andrei Semènovitx.

—Rodion Romànovitx, us voldria dir dos mots —digué Svidrigàilov, que s’havia atansat.

Lebesiàtnikov cedí immediatament el lloc i s’apartà discretament. Svidrigàilov s’emportà en un racó
Raskòlnikov, esbalaït.

—De tots aquests tràfecs, és a dir, enterrament i la resta, me n’encarrego jo. Sabeu?, això costarà
diners, i ja us he dit que jo en tenia de sobrers. Aquests dos marrecs i Pòletxka, els col·locaré
en un asil qualsevol on estiguin bé i dipositaré un capital de mil cinc-cents rubles per a cadascú
fins que siguin majors d’edat, per tal que Sofia Semènovna no tingui cap maldecap. Pel que fa
referència a ella, la trauré del fang, car és una bona noia, veritat? I bé, podeu contar a Avdòtia
Romànovna la destinació que dono als seus deu mil rubles.

—Amb quin fi us heu tornat tan generós? —preguntà Raskòlnikov.

—Ah, quin home més incrèdul sou! —respongué Svidrigàilov rient—. És que, per ventura, no us he dit
que, d’aquests diners, no en tenia cap necessitat? És que no admeteu que jo pugui obrar d’aquesta
manera senzillament per humanitat? Al capdavall aquesta dona no era pas un «poll» (amb el dit
assenyalà el racó on jeia la difunta), una vellota usurera qualsevol. Conveniu-hi, «¿valia més que,
en efecte, Lugin visqués per tal de cometre infàmies, o que ella morís?» I sense el meu ajut,
Pòletxka, per exemple, «seguiria la mateixa via que la seva germana»…

Ell digué tot això en un to xiroi i maliciós, ple de sobreentesos i sense esquitllar el seu esguard
del rostre de Raskòlnikov. Raskòlnikov empal·lidí i sentí un calfred en oir les expressions gairebé
textuals que ell havia emprat en la seva conversa amb Sònia. Féu ràpidament un pas enrere i es
guaità Svidrigàilov amb un aire estrany:

—Com… ho sabeu, això? —balbucejà respirant amb dificultat.

—Però és que no sabeu que m’estatjo ací, a l’altra banda d’aquesta paret, a casa la senyora
Resslich? Ací s’estatja Kapernàumov i allí la senyora Resslich, una vella i excel·lent amiga meva.
Sóc el veí de Sofia Semènovna.

—Vós?

—Jo —continuà Svidrigàilov cargolant-se de riure— us dono la meva paraula d’honor, amable Rodion
Romànovitx, que m’heu interessat d’una manera extraordinària. Ja us ho havia dit, que ens tornaríem
a trobar, que ens entendríem, en tenia el pressentiment; doncs bé, ja ens hem trobat. I ja veureu
quin home de més bona pasta sóc. Ja veureu com encara hi ha manera d’entendre’s amb mi…





SISENA PART





I


Raskòlnikov entrà en un període estrany de la seva vida: hom hauria dit que de sobte una mena de
boira l’havia embolcat i el tenia reclòs en un aïllament feixuc i sense esperança. Molt temps
després, en recordar-se d’aquest període, endevinava que la seva consciència, per dir-ho així,
estava entelada i que això havia durat, amb alguns intervals, fins al moment de la catàstrofe
definitiva. Ell estava positivament convençut que aleshores havia comès molts errors, per exemple,
pel que feia referència a la successió cronològica d’alguns esdeveniments. Si més no, quan, temps
després, volgué posar en ordre els seus records i maldà per esclarir-se’ls, aprengué molt pel que
es referia a ell mateix guiant-se ja pels testimoniatges d’altri. Confonia, per exemple, un
esdeveniment amb un altre, o bé considerava un incident qualsevol com a conseqüència d’un altre que
només existia en la seva imaginació. Adesiara el corprenia un desfici punyent i malaltís que
degenerava àdhuc en terror pànic. Però es recordava també que hi havia hagut moments, i potser
hores i tot, en què, al contrari, el dominava una apatia completa, semblant a l’estat d’indiferència
 morbosa de certs moribunds. Generalment, en aquests darrers dies, s’esforçava a evitar explicar-se
d’una manera definida i completa la seva situació; diversos fets corrents, que exigien un aclariment
 immediat, s’imposaven, malgrat ell, a la seva atenció d’una manera assenyalada; però era amb un
veritable gaudi que evitava certes preocupacions, l’oblit de les quals constituïa, inevitablement,
en una situació com la seva, una amenaça fatal. L’inquietava assenyaladament Svidrigàilov, hom
podria dir fins i tot que les seves idees s’havien concentrat en ell. Després de les paraules,
massa clares i excessivament amenaçadores per a ell proferides per Svidrigàilov a l’estatge de
Sònia el dia de la mort de Caterina Ivànovna, el curs habitual dels seus pensaments havia sofert
una mena de pertorbació. Però tot i que aquest nou fet el desassossegués en molta de manera,
Raskòlnikov semblava no portar pressa per a treure la cosa en clar. A vegades, quan, sense saber
ben bé com hi havia anat a raure, es trobava assegut tot sol davant una taula d’una taverna de mala
mort d’un racó allunyat i solitari de la ciutat, es recordava tot d’una de Svidrigàilov; en aquell
moment veia de sobte amb claredat en la seva consciència alarmada que calia explicar-se amb aquest
home com més aviat millor i que era possible decidir la qüestió d’una manera definitiva. Un dia que
es passejava pels afores de la ciutat, en arribar en un cert indret àdhuc s’imaginà que hi esperava
Svidrigàilov, que li havia donat cita. Una altra vegada es deixondí quan clarejava l’alba ajagut
per terra en unes garrigues, sense que es recordés de com s’hi havia deixat caure. Altrament,
durant els dos o tres dies que seguiren a la mort de Caterina Ivànovna s’havia ja topat dues
vegades amb Svidrigàilov a l’estatge de Sònia, on Raskòlnikov anava gairebé sempre sense cap fi
determinat i per a tornar-se’n un minut després. En aquestes avinenteses es limitaren a canviar dos
mots, i ni una sola vegada no parlaren del punt cabdal, com si s’haguessin posat d’acord per
esquitllar-lo de moment. El cadàver de Caterina Ivànovna encara estava de cos present. Svidrigàilov
prenia disposicions pel que feia referència a l’enterrament. Sònia estava també tota atrafegada. La
darrera vegada que es trobaren, Svidrigàilov assabentà Raskòlnikov que havia acabat les gestions
relatives als infants de Caterina Ivànovna i que els resultats eren satisfactoris, que gràcies a
les seves coneixences havia reeixit a trobar certs personatges que prendrien cura de col·locar
immediatament els tres orfes en uns asils com cal; que els diners dipositats per a ells havien
estat també d’un gran ajut, puix que, els orfes amb capital, hom els admet més fàcilment que els
que no tenen res. Afegí també alguns mots respecte a Sònia, prometé de passar un dia d’aquells per
l’estatge de Raskòlnikov i recordà que «desitjaria canviar impressions amb ell, que hi havia certs
afers dels quals era molt necessari parlar…». Aquesta conversa tenia lloc al rebedor, vora mateix
de l’escala. Svidrigàilov esguardava fixament Raskòlnikov i tot d’una callà; després, abaixant la
veu, digué:

—Però què us passa, Rodion Romànovitx, que sembla que no les tingueu totes? De debò! Escolteu,
mireu i es diria que no compreneu res. Preneu coratge. Cal que parlem: és de doldre que jo estigui
tan atrafegat, tant pels afers propis com pels d’altri… Ah, Rodion Romànovitx —afegí tot d’una—, el
que cal a tots els homes és aire, aire, aire… primer de tot!

Svidrigàilov s’apartà per tal de fer pas a un sacerdot i a un sagristà que pujaven per l’escala per
celebrar l’ofici de difunts. Per disposició de Svidrigàilov aquesta cerimònia tenia lloc dues
vegades el dia regularment. Svidrigàilov seguí la seva via. Raskòlnikov, després d’un moment de
reflexió, entrà a l’estatge de Sònia darrere el sacerdot.

Ell romangué dret al llindar. Començà la cerimònia, tranquil·la, correcta, trista. Des de la seva
infantesa, en la consciència de la mort i en la sensació de la seva presència hi havia per a
Raskòlnikov quelcom de terrible i de místic. A més, feia temps que no havia assistit a una
cerimònia semblant. Llevat d’això, aquesta tenia un caràcter assenyaladament emocionant. Ell
esguardà els infants: tots tres estaven agenollats prop del taüt; Pòletxka plorava. Darrere d’ells,
Sònia pregava bo i plorant silenciosament i amb una mena de timidesa. «Durant aquests dies no m’ha
mirat ni una sola vegada ni m’ha dit ni un mot», pensà Raskòlnikov. El sol il·luminava vivament la
cambra; núvols d’encens s’elevaven cap al sostre; el sacerdot llegí: «Dóna-li, Senyor, la pau
eterna!» Raskòlnikov romangué fins que acabà la cerimònia. Després, el sacerdot mirà al seu entorn
d’una manera estranya. Enllestit l’ofici, Raskòlnikov s’atansà a Sònia. Ella li prengué de sobte
les mans i recolzà el cap damunt la seva espatlla. Aquesta demostració d’amistat produí una
impressió d’esbalaïment a Raskòlnikov; era estrany: com!, ella no sentia cap mena de repugnància
per ell, la seva mà no tremolava! Això era ja portar la pròpia humiliació a unes proporcions
infinites. Si més no, era d’aquesta manera que ell ho entenia. Sònia no digué ni un mot. Raskòlnikov
 li estrenyé la mà i sortí amb un pes feixuc en la seva ànima. Si en aquell moment li hagués estat
possible d’anar-se’n en un indret qualsevol i de romandre-hi completament sol, encara que fos tota
la vida, s’hauria considerat feliç. Però el cas era que durant els darrers temps, tot i que estava
gairebé sempre sol, de cap de les maneres no reeixia a tenir-ne la sensació. A vegades se n’anava
fora de la ciutat, caminava per les carreteres, en certa avinentesa àdhuc s’endinsà en un bosc;
però com més solitari era l’indret, amb més intensitat experimentava la sensació de tenir molt prop
d’ell un ésser invisible, la presència del qual, més que espaventar-lo, li causava una gran angúnia.
 Per això se’n tornava apressadament a ciutat, es barrejava amb la multitud, entrava a les tavernes
i cerveseries, se n’anava als Encants, a la plaça del Fenc. En aquests indrets se sentia alleujat i
àdhuc més sol. En una tavernota, un dia cap al tard, hom cantava cançons; ell es passà tota una
hora escoltant-les, i, temps després, es recordava que això li havia produït una viva delectança. A
la fi, però, la inquietud el corprenia de nou, com si un remordiment de consciència comencés a
torturar-lo: «Té, m’estic ací assegut escoltant cançons; ¿és ben bé això el que em caldria fer?»,
pensava. Altrament endevinava que no era tan sols aquesta circumstància allò que el desficiava, que
hi havia quelcom que exigia una solució inajornable, quelcom, però, que era impossible de representa
r-se d’una manera determinada i d’expressar amb paraules. Tot girava en el seu cap com en una mena
de torb. «No, ben mirat, la lluita fóra molt millor! Fóra millor de trobar-me altre cop front a
front amb Porfiri…, o amb Svidrigàilov… Sí, sí, valdria més un repte qualsevol, un atac a rebutjar…»
, pensava. Raskòlnikov sortí de la taverna gairebé corrents. Tot d’una, sense saber per què, el
pensament de Dúnia i de la seva mare sollevà en ell una mena de terror pànic. Aquesta nit, en
llostrejar, es deixondí a les garrigues de l’illa de Krestovski, tot tremolós i febricitant; tornà
a casa, on arribà molt dejorn. Després d’algunes hores de son, la febre desaparegué; però es
deixondí molt tard, a les dues de la tarda.

Raskòlnikov es recordà que aquest era el dia designat per a l’enterrament de Caterina Ivànovna i s’
alegrà de no haver-hi assistit. Nastàssia li portà la minestra. Menjà i begué amb un gran apetit,
gairebé amb avidesa. Se sentia el cap més fresc que aquests tres dies darrers. Hi hagué fins i tot
un moment en què ell mateix s’esbalaí dels accessos de terror pànic que l’havien corprès. La porta
s’obrí i entrà Rasumikhin.

—Ah! Menja; per tant, no està malalt! —digué Rasumikhin abastant una cadira i asseient-se prop de
la taula davant d’ell. Estava agitat, i no feia res per a ocultar-ho. Parlava amb un enuig visible,
però sense apressar-se ni alçar massa la veu. Hom podia suposar que era un motiu seriós i àdhuc
excepcional el que l’havia induït a venir.

—Escolta! —començà a dir en un to decidit—, us he deixat córrer a tots perquè ara veig d’una manera
clara que no puc comprendre res; no et creguis, t’ho prego, que hagi vingut per a sotmetre’t a un
interrogatori. Me’n ric! No en tinc gens de ganes! Ara, si em deies tots els vostres secrets, si m’
ho descobries tot, és ben probable que ni t’escoltés, que et deixés plantat. He vingut només per
tal de saber, d’una manera definitiva, si ets foll o no. Veuràs, hi ha gent que està convençuda que
ets foll o que tens una predisposició marcada a la follia. Et confesso que jo mateix em decantava a
compartir aquesta opinió, a jutjar, en primer lloc, per la teva manera d’obrar estúpida i, en part,
ignominiosa (completament inexplicable) i, en segon lloc, per la teva recent actitud amb la teva
mare i la teva germana. Únicament un monstre i un brètol, si no és un foll, podia comportar-se amb
elles com tu t’has comportat; per tant, ets foll.

—Quan les has vistes?

—Fa un moment. I tu, d’aleshores ençà que no les veus? Digues-me, fes-me la mercè, on la fas tot el
sant dia? Ja he passat tres vegades per casa teva. Des d’ahir la teva mare està seriosament malalta.
 Volia venir-te a veure; Avdòtia Romànovna maldava per fer-la’n desistir; no volgué escoltar res. «
Si està malalt —deia—, si no està bé del cap, qui l’ajudarà sinó la seva mare?» Vinguérem tots
junts, puix que no podíem pas deixar-la sortir tota sola. Fins a la porta mateixa no vam parar d’
assossegar-la. Entràrem, però tu no hi eres; té, ve’t ací on s’assegué; hi romangué deu minuts;
nosaltres, drets al costat d’ella, restàvem silenciosos. «Si surt al carrer —digué en aixecar-se—
és que està bo i que ha oblidat la seva mare, i, per tant, no és decorós, és una vergonya per a una
mare de presentar-se al llindar de la casa del seu fill a implorar-li les seves manyagues com una
almoina.» En tornar a casa s’acotxà; ara té febre: «Ja veig que per a “la seva” té temps.» Ella
suposa que «la teva» és Sofia Semènovna, que és la teva promesa o la teva amistançada. Jo vaig anar-
me’n tot seguit a l’estatge de Sofia Semènovna, perquè volia assabentar-me de tot. Entro, i què és
el que veig! Un taüt, uns infants que ploren i Sofia Semènovna que els emprova uns vestits de dol.
Tu no hi eres. Després d’haver-me’n convençut i d’excusar-me, vaig sortir per tal d’anar-me’n tot
seguit a trobar novament Avdòtia Romànovna i contar-li el resultat de les meves recerques. Per tant,
 tot això és absurd, no hi ha cap faldilla per entremig; el més probable, doncs, és que es tracta
de follia. Però té, ve’t ací que et trobo cruspint-te un tou de carn, com si fes tres dies que no
haguessis menjat res. Ja sé que els folls també mengen, però tot i que no m’hagis dit ni un mot… no,
 de foll, no n’ets. S’hi pot pujar de peus. Primer de tot, doncs, cal deixar fixat que no ets foll.
Així, us envio tots al diable, perquè en tot això hi ha un misteri, un secret que no em vull
trencar el cap per esbrinar-lo. He vingut només per atracallar-te i, d’aquesta manera, descarregar-
me l’esperit —digué en conclusió bo i aixecant-se—, i ara ja sé el que em toca fer!

—Què vols fer ara?

—Què et pot importar el que jo ara vulgui fer?

—Ara et dedicaràs a beure; ten compte!

—Com…, com ho has endevinat?

—Valenta pregunta! Com si costés gaire d’endevinar! —Rasumikhin restà silenciós durant un minut.

—Tu has estat sempre un minyó molt assenyat, i mai, mai no n’has estat, de foll —remarcà ell tot d’
una xardorosament—. És tal com ho has dit: em dedicaré a la beguda! Adéu!

I féu un moviment per anar-se’n.

—Abans-d’ahir, si no vaig errat, vaig parlar de tu amb la meva germana, Rasumikhin.

—De mi! Sí… ¿On és que vas poder-la veure abans-d’ahir? —féu Rasumikhin aturant-se en sec i fins i
tot empal·lidint una mica. No era difícil d’endevinar que el cor li bategava lentament i intensament
.

—Va venir tota sola, s’assegué ací i parlà amb mi.

—Ella!

—Sí, ella!

—Què vas dir-li… de mi, naturalment?

—Vaig dir-li que ets un minyó excel·lent, honrat i treballador. Que l’estimes, no vaig dir-li-ho
perquè ella mateixa ho sap.

—Que ella ho sap?

—Aquesta pregunta sí que és bona, és clar que ho sap! Vagi jo allà on vagi, passi el que passi, tu
has de ser la seva providència. Per dir-ho així, les lliuro a les teves mans, Rasumikhin. Ho dic
perquè sé molt bé que l’estimes i estic convençut de la puresa del teu cor. Sé també que ella pot
estimar-te i que fins potser ja t’estima. Ara decideix tu mateix si t’has de dedicar o no a la
beguda.

—Rodka… Veus?… I bé… Ah, diable! Però tu, on és que vols anar? Si és un secret, no en parlem més!
Però jo…, del secret, me n’assabentaré… I estic convençut que no pot ser altra cosa que una
absurditat, nicieses que la teva imaginació ha ordit. Altrament, ets un minyó excel·lent! Un minyó
excel·lent!

—I jo volia precisament afegir, però m’has interromput, que tenies fa un instant tota la raó quan
deies que, d’aquests misteris i secrets, és impossible assabentar-se’n. Deixa-ho córrer, per ara i
tant, no et desassosseguis. De tot t’assabentaràs en el moment oportú, en el moment precís que
caldrà que ho sàpigues. Ahir una persona em digué que l’home té necessitat d’aire, d’aire, d’aire!
Vull anar a trobar-lo tot seguit per preguntar-li què és el que vol dir amb aquestes paraules.

Rasumikhin, tot agitat, reflexionava i li vingué una idea. «És un conspirador polític! De segur! I
es troba a la vetlla d’una acció decisiva, no hi ha cap dube! No pot ser altrament…, i Dúnia ho sap»
, es digué entre si tot d’una.

—És a dir, doncs, que Avdòtia Romànovna ve a veure’t —proferí escandint els mots— i tu vols veure
una persona que diu que cal més aire… i… i, per tant, aquesta carta… és també quelcom d’aquest
mateix personatge —acabà com si parlés entre si.

—Quina carta?

—Una carta que ha rebut avui i que l’ha neguitejada molt, molt, massa i tot. Jo he volgut parlar-li
de tu i m’ha demanat de callar. Després…, després ha dit que és possible que ens separem molt aviat
i m’ha regraciat xardorosament no sé ben bé per què. Després ha sortit i s’ha reclòs a la seva
cambra.

—Una carta ha rebut? —tornà a preguntar Raskòlnikov consirós.

—Sí, una carta; però, és que tu no ho sabies? Hm…

Ambdós restaren silenciosos un instant.

—Adéu, Rodion. Jo, amic meu…, hi va haver un temps… I bé, prou, adéu! És hora també que me’n vagi.
Pel que fa referència a la beguda, ara no cal…, fóra inútil!

Sortí apressadament; però quan havia tancat ja la porta la tornà a obrir tot d’una i digué tot
mirant de biaix:

—A propòsit! ¿Et recordes d’aquest assassinat, d’aquest afer de Porfiri, de la vella? Doncs bé, et
faig saber que l’assassí ha estat descobert, que ha confessat la seva culpabilitat i ha presentat
totes les proves. És un d’aquells treballadors, un envernissador, te’n recordes?, que jo defensava.
Ho creuràs? Totes aquelles batusses per l’escala, aleshores que pujaven al pis el porter i els dos
testimonis, no eren més que un truc per a despistar. Quina astúcia, quina presència d’esperit en un
bordegàs com aquell! És difícil de creure, però ell mateix ho ha explicat, ho ha confessat tot! M’
havia ben enganyat! I bé, a parer meu, aquest home és el geni de la dissimulació i de l’astúcia, el
geni de l’engalipament jurídic, i, per tant, no cal sorprendre’s de res! És que no n’hi pot haver
de gent d’aquesta? Si no ha pogut sostenir el seu paper fins a la fi, i ho ha confessat tot, encara
el crec més. La cosa és encara més versemblant…! Anava ben errat de comptes jo aleshores! I pensar
que jo havia defensat aquests dos homes a peu i a cavall!

—Digues-me, si et plau: com te n’has assabentat i per què aquest afer t’interessa en tanta manera? —
preguntà Raskòlnikov amb una visible agitació.

—Valenta pregunta! Per què m’interessa…! He preguntat! I si me n’he assabentat ha estat per
diverses persones, Porfiri entre elles… És ell qui m’ho ha contat gairebé tot…

—Porfiri?

—Sí.

—I bé…, què t’ha dit? —preguntà Raskòlnikov, embasardit.

—M’ho ha aclarit d’una manera excel·lent, segons el mètode psicològic, com té per costum.

—T’ho ha aclarit? Ell mateix?

—Ell mateix, ell mateix! Adéu! Després et diré encara alguna cosa més; ara vaig per feina… Va haver-
hi un temps en què pensava… Però, ja en parlarem un altre dia! Quina necessitat tinc ara de dedicar-
me a la beguda? Les teves paraules m’han embriagat sense necessitat de vi. Estic embriac, Rodka,
sense haver begut gens de vi! Adéu, tornaré a passar aviat.

Sortí.

«És un conspirador polític, de segur, de segur! —decidí definitivament Rasumikhin bo i davallant l’
escala lentament—. I ha fet seguir la seva germana, és molt, molt possible amb el caràcter d’
Avdòtia Romànovna…

»Han tingut entrevistes…! Ella també havia fet certes al·lusions… Moltes de les seves paraules…,
certes expressions…, determinades al·lusions… permeten d’arribar en aquesta conclusió i a cap més
altra. Si no fos així, com es podria explicar tot aquest trencacoll? Hm! I jo que em pensava… Oh,
Senyor, què m’havia imaginat! Sí, va ser un eclipsi del meu esperit i sóc culpable davant d’ell! És
ell qui va produir-me aquest enfosquiment del magí l’altre dia, al passadís, vora el llum. Ecs!
Quina idea més abominable, més grollera, més baixa per la meva part! Ha obrat com un brau minyó
aquest Míkolka en confessar el seu crim…! Sí, ara tot el passat s’explica! La malaltia, la seva
captinença estrafolària, el caràcter ombrívol i esquerp que havia mostrat ja quan anava a la
Universitat… Però, què significa ara aquesta carta? En això hi ha encara alguna cosa. ¿De qui és
aquesta carta? Sospito… Hm! No, cal que trobi el fil de tots aquests embulls.»

—En pensar en Dúnetxka, el cor se li encongí i romangué palplantat. Després, tot d’una seguí la
seva via amb un pas acuitat.

Raskòlnikov, bon punt eixí Rasumikhin, s’aixecà, s’atansà a la finestra, es passejà d’un costat a l’
altre topant a les parets, com si hagués oblidat l’esquifidesa de la seva cofurna, i s’assegué
altre cop al sofà. Semblava com si s’hagués renovellat tot ell; altra vegada la lluita; per tant, s’
havia trobat una sortida!

«Sí, una sortida.» Ja li convenia, puix que el seu esperit estava com oprès en un flascó tapat
hermèticament; tot plegat pesava d’una manera feixuga i punyent damunt d’ell, una mena de boira s’
havia estès davant els seus ulls. Des de l’escena amb Porfiri i Míkolka, havia començat a ofegar-se
sense aire, en l’estretor. Després de l’incident amb Míkolka, aquell mateix dia hi havia hagut l’
escena amb Sònia, escena que s’acabà d’una manera completament diferent de com ell se la imaginava.
S’havia afeblit, s’havia deixat anar tot d’un cop! Havia reconegut en aquella avinentesa, d’acord
amb Sònia, ho havia reconegut de tot cor, que ell tot sol no hauria pogut suportar aquesta càrrega
en el seu esperit! I Svidrigàilov? Svidrigàilov és un enigma. Svidrigàilov, és veritat, l’inquieta,
però d’una altra manera. «Amb Svidrigàilov potser caldrà també lluitar. Svidrigàilov potser és
també una sortida; Porfiri, però, és ja una altra cosa.»

«És a dir, doncs, que és el mateix Porfiri qui ha explicat l’afer a Rasumikhin, i l’hi ha explicat “
psicològicament”! Altra vegada ha fet entrar en joc la seva maleïda psicologia! Porfiri? ¿Però és
que Porfiri ha pogut creure ni un sol instant que Míkolka fos culpable després d’allò que s’havia
esdevingut entre ells aleshores, abans que es presentés Míkolka, després d’aquella escena que no
admet més que “una” interpretació?» Raskòlnikov durant aquests dies es recordà diverses vegades
parcialment d’aquesta escena amb Porfiri; el record de tota l’escena, no l’hauria pogut resistir. «
En aquella entrevista, les paraules del jutge, els seus gestos i moviments, les seves mirades, el
to de la seva veu testimoniaven que Míkolka (que Porfiri endevinà sense cap mena de vacil·lació des
del primer mot i des del primer moviment) no podia commoure el fonament de la seva convicció.»

I quina convicció! Rasumikhin i tot començava a sospitar! L’escena al passadís, vora el llum, havia
deixat petja… «Ell se n’anà a trobar Porfiri… Però, ¿per quins set sous aquest darrer l’ha
entaballat? Quin fi persegueix en decantar l’atenció de Rasumikhin cap a Míkolka? Evidentment, en
porta alguna de cap; és segur que té els seus propòsits, però quins? A dir veritat, d’aquell matí
ençà s’ha escolat molt de temps, massa, massa i tot, i Porfiri no ha donat senyals de vida… I bé,
encara és pitjor, naturalment…» Raskòlnikov abastà la gorra i, després de restar un moment pensívol,
 eixí de la cambra. Era el primer dia de tot aquest període que se sentia en plena possessió de les
seves facultats intel·lectuals. «Cal acabar amb Svidrigàilov —pensà— de tortes o de mortes, i com
més de pressa millor; sembla que aquest espera també que el vagi a veure.» I en aquest instant un
odi tal inundà el seu cor fatigat que hauria pogut matar un d’ells dos: o Svidrigàilov o Porfiri.
Tenia, si més no, la sensació que si no ara, més tard, fóra capaç de fer-ho. «Ja ho veurem, ja ho
veurem», repetia entre si.

Però bon punt obrí la porta es topà al vestíbul amb Porfiri, el qual entrà a la cambra. Raskòlnikov
quedà d’antuvi estupefacte, però fou només per un instant. Cosa estranya, aquesta visita no el
sorprenia massa i no li causà gairebé cap mena de por. Ell s’estremí, però revingué tot seguit.

—No l’esperàveu pas, la meva visita, oi, Rodion Romànovitx? —exclamà rient Porfiri Petròvitx—. Feia
ja temps que us volia venir a veure, i en passar per davant de casa vostra he pensat: ¿per què no
pujar i dedicar-li cinc minuts? Us n’anàveu? No us retindré. El temps de fumar una cigarreta, si ho
permeteu.

—Però, asseieu-vos, Porfiri Petròvitx, asseieu-vos —féu Raskòlnikov oferint un seient al visitant
amb un tarannà tan afable i tan amical que ell mateix se n’hauria sorprès si s’hagués pogut veure.

De les seves impressions precedents, se n’havia fet fonedís tot rastre.

De la mateixa manera, a vegades, l’home que, caigut a les grapes d’un bandoler, ha passat mitja
hora d’una basarda mortal, no mostra ja cap mena d’esfereïment quan se sent el punyal a la gorja.

Raskòlnikov s’assegué enfront de Porfiri i se’l guaità de fit a fit. Porfiri mig aclucà els ulls i
començà per encendre una cigarreta.

«I bé, parla, doncs, parla! —li cridava mentalment Raskòlnikov—. Apa, què esperes, què esperes per
a parlar?»





II


—Oh, aquestes cigarretes! —digué, per fi, Porfiri Petròvitx després d’haver fet les primeres
pipades i de prendre alè—. Em perjudiquen, em perjudiquen i, tanmateix, no puc estar-me’n! Tusso,
tinc un començament d’irritació a la gorja, pateixo d’ofec. Jo, sabeu?, sóc més aviat covard. L’
altre dia vaig anar a consultar el doctor B.; és un metge que examina el malalt mitja hora com a
mínimum; en guaitar-me fins i tot no és pogué aguantar el riure. Després d’haver-me auscultat i
percudit de tots costats, em digué: cal que us adverteixi, entre altres coses, que el fumar no us
convé pas, teniu els pulmons dilatats. Molt bé, però com puc deixar-me’n, de fumar? Amb què puc
reemplaçar el tabac? Si almenys begués, però tinc aquesta desventura, que no bec, he, he, he! Tot
és relatiu, Rodion Romànovitx, tot és relatiu!

«Què vol dir aquest preàmbul? ¿És que reprèn els seus procediments d’abans?», pensà Raskòlnikov amb
una impressió de repugnància. De sobte va recordar-se de tota l’escena que es desenrotllà llavors
de la seva darrera entrevista i el sentiment que en aquella avinentesa l’abassegà li envaí novament
el cor.

—Sabeu? Havia ja passat per casa vostra abans-d’ahir al vespre —prosseguí Porfiri Petròvitx mirant
al seu entorn—. Vaig entrar en aquesta cambra, en aquesta mateixa. Com avui, passava per davant i
vaig pensar: té, ja que ets ací, puja a fer-li una visiteta. La porta era oberta de bat a bat i
vaig entrar; i veient que no veníeu, vaig anar-me’n sense ni dir tan sols a la minyona que us
assabentés de la meva visita. És que no tanqueu mai?

El rostre de Raskòlnikov esdevenia més i més ombrívol. Porfiri Petròvitx endevinà sens dubte els
seus pensaments.

—He vingut per explicar-me, estimat Rodion Romànovitx! Tinc el deure de donar-vos-la, una explicació
 —prosseguí ell amb un somrís i àdhuc copejant amicalment el genoll de Raskòlnikov. Però, gairebé
al mateix instant, el seu rostre prengué una expressió seriosa i capficada, àdhuc trista, amb gran
esbalaïment per part de Raskòlnikov, el qual no li havia vist mai tal expressió i ni tan sols la
sospitava.

—La darrera vegada que ens veiérem es produí una escena estranya entre nosaltres, Rodion Romànovitx.
 Ben mirat, llavors de la nostra primera entrevista l’escena que es produí també ho fou, d’estranya;
 aleshores, però… Heus ací el que vull dir-vos: jo potser sóc molt culpable davant vostre, en tinc
la sensació. Recordeu-vos de la manera com ens acomiadàrem: tant a mi com a vós ens tremolaven els
genolls, ens botaven els nervis. I, sabeu?, el nostre comportament no era adient amb persones com
cal, amb gentlemen. Tanmateix, som uns gentlemen; és a dir, ça com lla, som, de primer uns
gentlemen. ¿Us recordeu, us recordeu a quin punt vam arribar? No, la cosa va resultar poc decent.

«Què es proposa, per qui em pren?», es preguntava Raskòlnikov esbalaït, alçant la testa i guaitant-
se Porfiri amb atenció.

—He pensat que valdria més que ara obréssim amb franquesa —prosseguí Porfiri Petròvitx decantant
una mica la testa i acalant els ulls, com si temés immutar amb el seu esguard la seva víctima i
menyspreés els seus procediments tortuosos d’abans—. Sí, tals sospites i tals escenes no han de
repetir-se més. L’altre dia, sense l’arribada de Míkolka no sé pas on hauríem anat a parar. Aquest
maleït menestral seia en aquella avinentesa darrere l’envà, us ho imagineu? Vós, naturalment, ja ho
sabeu; estic assabentat que després ell mateix us vingué a veure; però no hi havia res d’allò que
suposàveu. No havia enviat a cercar ningú ni donat cap disposició. Em preguntareu: ¿i per què no n’
havíeu preses, de disposicions? Què voleu que us digui: a mi mateix em causava una mena de
repugnància. I si vaig enviar a cercar els porters fou solament després de moltes vacil·lacions. (
De segur que, en passar, els veiéreu, els porters, oi?) La idea m’havia vingut al magí amb la
rapidesa del llamp, i la meva convicció era ben ferma, aleshores, Rodion Romànovitx! Sou d’un
tarannà molt irritable, Rodion Romànovitx, massa i tot, sense parlar de totes les altres particulari
tats fonamentals del vostre caràcter i del vostre cor, que tinc la pretensió d’haver copsat en part.
 Naturalment, no m’imaginava que les coses es produeixen sempre d’una mateixa manera, és a dir, que,
 sense més ni més, hom engega tots els seus secrets. Les coses s’esdevenen a vegades d’aquesta
manera, assenyaladament quan poses la paciència a prova i un hom perd els estreps, però, tot amb
tot, ben poc sovint. Podia obrar partint d’aquest raonament. Però, no, pensava, el que cal és
obtenir d’ell un indici qualsevol, per insignificant que sigui, però un indici real, tangible,
quelcom de diferent de tota aquesta psicologia! Si és culpable, pensava, hi ha dret a esperar d’ell
alguna cosa substancial; hom pot permetre’s àdhuc de comptar amb els resultats més inesperats. Amb
el que jo comptava aleshores assenyaladament, Rodion Romànovitx, era amb el vostre caràcter, amb el
vostre caràcter més que res! Comptava molt amb vós en aquella avinentesa.

—Sí… però…, per què em dieu tot això? —balbucejà a la fi Raskòlnikov sense adonar-se ben bé de la
pregunta que feia.

«Què vol dir amb tot això? —es preguntava—, és que per ventura em creu innocent?»

—Per què us ho dic? He vingut per donar-vos una explicació, puix que ho considero com un deure
sagrat. Us ho vull contar tot de pe a pa, explicar-vos el meu encegament d’aleshores. Us he fet
sofrir molt, Rodion Romànovitx. No sóc un monstre, tanmateix. Comprenc que és feixuc de suportar
aquest pas per a un home atuït, però ple d’urc, autoritari i impacient, primer de tot impacient! Ça
com lla us considero com a un home noble, i àdhuc amb gèrmens de generositat, encara que no estigui
d’acord amb totes les vostres opinions, la qual cosa estimo com un deure de declarar-vos per
endavant amb tota sinceritat perquè, per damunt de tot, no desitjo enganyar-vos. En conèixer-vos,
vaig sentir per vós una viva simpatia. Vos us riureu potser de les meves paraules. Hi teniu dret.
Ja sé que vós, des del primer moment, no sentíreu per mi cap mena d’estima, perquè, en essència, no
hi ha cap motiu perquè hom m’estimi. Penseu de tot el que us dic el que vulgueu; ara, però, desitjo,
 per la meva part, esborrar, per tots els mitjans, la impressió produïda i demostrar-vos que sóc un
home de cor i de consciència. Us parlo sincerament.

Porfiri Petròvitx s’aturà amb un aire digne. Raskòlnikov sentí que una nova ratxada de por li
afluïa al pit. La idea que Porfiri el pogués considerar com a innocent començava de sobte a esverar-
lo.

—Contar-vos les coses per ordre cronològic, des dels seus començaments, no crec que calgui —
prosseguí Porfiri Petròvitx— i penso que fóra fins i tot superflu. És més, és poc probable que
pogués fer-ho, car, ¿com explicar tot això d’una manera circumstanciada? D’antuvi començaren a
córrer certs rumors. Parlar del caràcter d’aquests rumors, de qui provenien, de quan començaren a
circular…, i de com el vostre nom hi fou barrejat, ho considero també superflu. Pel que es refereix
a mi personalment, allò que em cridà l’atenció per primera vegada fou una avinentesa purament
accidental que podia produir-se i que podia no produir-se. Quina avinentesa? Hm! Crec també que no
hi ha cap necessitat de parlar-ne. De tots aquests rumors i de totes aquestes avinenteses resultava
per a mi una mateixa conclusió. Ho confesso francament, car, a dir veritat, si cal confessar-ho tot,
 sóc jo qui fou el primer a acusar-vos. Les anotacions fetes per la vella damunt els objectes, i
altres i altres indicis, dels quals es podria arribar a trobar tot un centenar, no tenen cap
importància. Mentrestant, vaig tenir l’avinentesa d’assabentar-me detalladament de l’escena a l’
Oficina de Policia, també d’una manera accidental, i per mediació d’un testimoni de primer ordre,
cabdal, i que, sense que ell mateix n’hagués esment, havia menat aquesta escena d’una manera
admirable. Tot venia a convergir en un mateix punt, en un mateix punt, estimat Rodion Romànovitx! I
bé, en aquestes circumstàncies, com volíeu que hom no es decantés d’un cert costat? Cent conills no
fan un cavall, cent indicis no fan pas una prova, diu un adagi anglès; és la raó que parla en
aquesta forma, però proveu, proveu de lluitar amb les passions, i jo sóc un jutge instructor! Vaig
recordar-me aleshores del vostre article, d’aquell article, us en recordeu?, que havíeu publicat en
una revista i del qual parlàrem detalladament la primera vegada que em visitàreu. Jo aleshores
farsejava, però era per provocar-vos. Us ho repeteixo, sou impacient i esteu molt malalt, Rodion
Romànovitx. Que éreu ardit, altívol, seriós i… sensible, molt sensible, ja feia temps que ho sabia.
Totes aquestes sensacions, les conec, i per això, en llegir el vostre article, no hi vaig trobar
res de nou. L’article era concebut en nits d’insomni i d’exaltació, amb baticor, amb un entusiasme
contingut! I aquest entusiasme contingut i altívol és perillós per a la joventut! Aleshores jo
farsejava, però ara us diré que em va plaure molt en general, és a dir, com a «amateur», aquest
primer assaig de la vostra ploma. Fum, boira, però en la boira hi ha una corda que vibra. El vostre
article és absurd i fantàstic, però traspua sinceritat, orgull juvenil i incorruptible, s’hi
endevina l’ardidesa del desesper. L’article és ombrívol, però no hi fa res. Després d’haver-lo
llegit, vaig desar-lo, però, en fer-ho, vaig pensar: «Aquest home no s’aturarà pas ací!» I bé,
digueu-me, digueu-me, com, després de tot això, no deixar-se impressionar pel que vingué després?
Ah, Senyor, és que dic alguna cosa?, és que afirmo quelcom? Em limito a assenyalar-vos una reflexió
que se m’acudí aleshores. Què és el que penso ara? Res, absolutament res. Oi més, deixar-se
impressionar, engrescar-se, no és el més adient a un jutge instructor. Pel moment tinc entre les
mans Míkolka, i amb fets, com vulgueu, però amb fets! I en aquesta avinentesa cal també fer entrar
en acció la psicologia, car es tracta d’una qüestió de vida o mort. Per què ara us explico tot això?
 Perquè amb el vostre seny i amb el vostre cor no em feu retret del meu capteniment de l’altre dia.
Us parlo amb tota sinceritat, he, he! Per què, em preguntareu, no vau venir a fer-me un escorcoll?
Vaig venir-hi, vaig venir-hi, he, he, he!, quan estàveu malalt i jèieu en aquest llit. No pas amb
caràcter oficial, amb la meva qualitat de jutge, però vaig venir-hi! Bon punt tinguérem les
primeres sospites, tot fou escorcollat de dalt a baix, fins al darrer fil, al vostre estatge, però
umsonst! Aleshores vaig dir-me: ara aquest home vindrà ell mateix a trobar-me, i molt aviat, si és
culpable no pot ser que no vingui: «Un altre no vindria, però aquest vindrà.» I us recordeu que
parlant amb vós el senyor Rasumikhin es deixà anar de la llengua? La cosa era obra nostra, car,
coneixent com coneixem el caràcter del senyor Rasumikhin, sabíem que no podria contenir la seva
indignació, us assabentaria dels rumors que corrien i això augmentaria el vostre desfici. Allò que
colpí assenyaladament el senyor Zamètov fou la vostra còlera i la vostra ardidesa, i, a dir veritat,
 en calia per a esbravar-se tot d’una en una cerveseria: «Sóc jo qui ha assassinat!» Era massa
ardit, massa insolent: Si és culpable, pensava, és un combatent terrible! Us esperava! Us esperava
amb totes les forces! Pel que toca a Zamètov, el vau deixar esclafat. És el que té aquesta maleïda
psicologia amb dos caps! Us esperava, us esperava, i heus ací que, tot d’una, Déu us envia! Si
sabéssiu com el cor em bategava! Ah, ¿quina necessitat teníeu aleshores de venir? Les vostres
rialles, les vostres rialles en entrar, us en recordeu?, em van fer pensar molt, però si no us
hagués esperat d’una manera tan particular, de les vostres rialles no n’hauria fet cabal. Ja veieu
el que té estar dominat per un cert estat d’esperit! I el senyor Rasumikhin aleshores… (Ah!, la
pedra, la pedra, us en recordeu?, la pedra sota la qual estan amagats els objectes? Em sembla que
la veig, en una horta, car és d’una horta que vau parlar a Zamètov i a mi, la segona vegada,
veritat?) Després, quan vam començar a discutir sobre el vostre article, quan us posàreu a explanar
les vostres opinions, en cada paraula vostra ens semblava veure-hi un doble sentit. Heus ací,
Rodion Romànovitx, de quina manera va anar formant-se la meva convicció. No, em deia, no és pas
això! Indubtablement tot pot explicar-se altrament, per l’altre cap hom pot explicar-s’ho, fins i
tot serà més natural. Si vaig turmentar-me! El millor fóra una petita prova…! Però en assabentar-me
de la història del cordó de la campaneta tot dubte es féu fonedís. Estava tan emocionat, que fins i
tot tremolava. Té, ja l’has trobada, la prova!, pensava. No em feia cap més raonament i no volia
fer-me’l. En aquell moment hauria donat mil rubles de la meva butxaca per veure «amb els meus
propis ulls» com fèieu cent passes al costat d’aquest menestral, després que us havia tractat d’
assassí a la cara i al qual, durant cent passes, no gosàreu respondre res…! I bé, i el calfred a l’
espinada? I aquestes campanetes, que hom fa dringar en estat malaltís, en estat de semidesvari?
Digueu, Rodion Romànovitx, ¿és que teníeu motius de sorprendre-us, després de tot això, que em
comportés amb vós com vaig comportar-me? ¿I per què, per què tot just en aquell moment vinguéreu a
veure’m? Hom hauria dit, us ho juro, que algú us hi empenyia, i si no ens hagués separat Míkolka…
Us en recordeu de l’entrada de Míkolka? Us en recordeu bé? Va caure com un llamp! Però ¿com vaig
acollir aquest llamp? Vós mateix ho veiéreu. No me’l vaig creure de res. Després, quan ja havíeu
sortit, vaig seguir interrogant-lo, i respongué d’una manera tan coherent sobre tots els punts que
jo mateix en vaig quedar esbalaït. Tanmateix, no li vaig donar crèdit. Restava incommovible com un
roc i ningú no m’hauria pogut treure dels meus tretze. No, vaig pensar, morgen frühe! Míkolka, amb
tot això, no hi té res a veure.

—Rasumikhin m’ha dit fa poc que ara esteu convençut de la culpabilitat de Nikolai i que vós mateix
l’heu volgut convèncer…

Li mancà l’alè i no pogué acabar. Escoltava amb una emoció indescriptible com es retractava aquest
home que l’havia sondat fins al fons de l’ànima; tenia por de creure i no creia. En les paraules
encara equívoques cercava quelcom de més precís i definitiu.

—El senyor Rasumikhin! —exclamà Porfiri Petròvitx amb una mena de joia que Raskòlnikov, que fins
aleshores no havia desplegat els llavis, li fes una pregunta—. He, he, he! El senyor Rasumikhin,
calia que me’l tragués del davant! Ell no té res a veure amb l’afer, i no em deixava ni un minut en
pau venint a fer la llagrimeta tot pàl·lid…! Però deixem-lo de banda, quina necessitat tenim de
barrejar-lo en tot això! Pel que es refereix a Míkolka, ¿us interessa de saber quina mena d’home és,
 és a dir, segons la idea que jo me n’he format? Primer de tot cal dir que és un infant, que no ha
arribat encara a la major edat; no és que sigui un mieta, sinó que és una natura impressionable com
la d’un artista. És veritat, no us en rigueu, que el caracteritzi d’aquesta manera! És ingenu,
sensible. Té molt de cor, és fantasiós. Canta, dansa, té un gran do per a les narracions, tant que,
segons diuen, els camperols dels pobles veïns vénen per escoltar els seus contes. Quan anava a l’
escola, es cargolava de riure si hom li ensenyava un dit; s’embriaga fins a perdre els sentits, i
no pas perquè sigui un viciós, sinó més aviat arrossegat pels altres, d’una manera també completamen
t infantívola. Ell no comprèn que aleshores va robar en apropiar-se l’estoig. «El vaig trobar a
terra i vaig collir-lo; és que, per ventura, això és un robament?» I sabeu que és un cismàtic, o
més ben dit un sectari? Uns sectaris perseguits s’havien refugiat a casa seva i fa poc, quan encara
era al poble, es trobava sota la direcció espiritual, durant dos anys, d’un starets.[19]

De totes aquestes circumstàncies, me n’han assabentat el mateix Míkolka i la gent de Zaraisk. Al
desert se’n volia anar, ja veieu fins a quin punt havia arribat! Tenia una devoció exaltada, es
passava les nits pregant i llegia sense parar els llibres sants, els «veritables». Petersburg ha
tingut una influència molt forta damunt seu, assenyaladament les dones i el vi. És molt impressionab
le, i oblidà tant l’starets com tota la resta. Sé que un artista s’havia interessat per ell i
començava a donar-li lliçons, però mentrestant es produí aquest afer. I bé, s’espaordí i volgué
penjar-se. Fugir, fugir! Què hi voleu fer si el nostre poble té una idea tal dels nostres tribunals
i es creu que tot home recercat per ells és home a l’aigua! A la presó, Míkolka, pel que es veu, s’
ha recordat de l’honorable starets; la Bíblia ha tornat a fer la seva aparició. ¿Sabeu, Rodion
Romànovitx, el que per a alguns d’ells significa «sofrir»? No és que vulguin sofrir per algú, sinó
senzillament es formen la idea que «cal sofrir». Sofrir implica que algú ha d’infligir la sofrença.
Si són els tribunals que la infligeixen, millor que millor. Temps enrere estava empresonat un home
dels més pacífics que mai hagi conegut; durant tot un any llegí i rellegí la Bíblia en tanta de
manera durant nits senceres que, un dia, sense més ni més, arrencà un rajol i l’engegà contra el
Cap de la presó, sense que aquest darrer li hagués inferit el més petit greuge. I el més curiós és
que va engegar-lo de tal manera que va volar a una arxina de distància del Cap, i això a dretes,
per tal de no produir cap mal! Ja sabeu la sort que està reservada a un detingut que agredeix els
seus superiors amb una arma! Acceptà, doncs, «la sofrença». I bé, ara sospito que Míkolka es troba
en el mateix cas o quelcom de semblant. La meva convicció està basada en fets. El que hi ha és que
ell ignora aquests fets, i que jo els conec. Què, ¿no admeteu que el nostre poble pugui produir una
gent tan fantàstica? N’hi ha tants exemples com vulgueu. L’starets ha tornat a fer sentir la seva
influència, assenyaladament després del nus escorredor. Altrament ell mateix acabarà per contar-m’
ho tot. ¿Us creieu que no reeixirà a sostenir el seu paper fins a la fi? Espereu-vos, no mancarà de
retractar-se! L’espero d’un moment a l’altre. Aquest Míkolka m’interessa i l’estic estudiant a fons.
 I què me’n dieu? He, he!, pel que fa referència a certs punts m’ha donat respostes molt coherents,
de segur que s’havia preparat destrament; però, pel que es refereix a altres punts, es troba en
contradicció completa amb els fets, no sap res, i ell mateix no se n’adona. No, amic Rodion
Romànovitx, Míkolka no té res a veure amb el crim! Ens trobem en presència d’un afer fantàstic i
ombrívol, amb un fet que porta la marca contemporània, un cas dels nostres temps, en els quals el
cor humà s’ha enterbolit; en què són citades frases tals com «la sang refresca», una època que fa
consistir tota la vida en la recerca del confort. Ens trobem en presència de somnis llibrescos, d’
un cor excitat per les teories; l’autor del crim ha demostrat tenir molta audàcia, però una audàcia
d’un gènere particular, és l’audàcia d’un home que es precipita des del cim d’una muntanya o de
dalt d’un campanar i que es decideix a cometre el crim com esperonat per una força exterior. Oblidà
de tancar la porta i matà, matà dues persones per tal d’obeir una teoria. Matà i no sabé apoderar-
se dels diners, i, el que reeixí a emportar-se, ho amagà sota una pedra. No en tingué prou amb les
angoixes sofertes quan, dret darrere la porta, algú tustava la porta i dringuejava la campaneta; no,
 més tard, en un estat de semidesvari, visità el pis buit, per tal d’estirar de nou el cordó de la
campaneta i satisfer la necessitat irresistible de sentir el mateix calfred a l’esquena… I bé,
atribuïm això a la malaltia; tanmateix resta encara un punt: aquest home ha assassinat i es
considera com una persona honorable, menysprea la gent, pren el capteniment d’un àngel. No, estimat
Rodion Romànovitx, Míkolka no té res a veure amb l’afer, Míkolka no és el culpable!

Aquestes darreres paraules, després del que Porfiri Petròvitx havia dit anteriorment i que s’
assemblava tant a una retractació, eren massa inesperades. Raskòlnikov experimentà la sensació que
l’havien travessat amb una ganivetada i tremolà de cap a peus.

—Aleshores…, qui… va matar? —preguntà ell sense poder contenir-se, amb veu trencada.

Porfiri Petròvitx fins i tot es trabucà al respatller de la cadira, com si la pregunta l’hagués
sorprès.

—Com, qui va matar? —repetí com si no estigués segur d’haver sentit ben bé—. Però sou vós, Rodion
Romànovitx! Sou vós qui va matar…! —afegí gairebé en un xiuxiueig i en un to de convicció profunda.

Raskòlnikov s’aixecà d’un bot del sofà, romangué dret durant uns quants segons i es tornà a asseure
sense proferir ni un mot. Lleugeres convulsions estremiren de sobte tots els músculs del seu rostre.

—Els llavis us tornen a tremolar com l’altre dia —balbucejà Porfiri Petròvitx amb un aire gairebé
de compassió—. Pel que veig no heu comprès ben bé l’objecte de la meva visita, Rodion Romànovitx —
afegí després d’un moment de silenci—, ací rau la causa de la vostra estupefacció. Si he vingut ha
estat precisament per dir-vos-ho tot i per jugar a cartes vistes.

—No sóc pas jo qui va matar —murmurà Raskòlnikov com els infants quan se’ls atrapa en una malifeta.

—No, sou vós, Rodion Romànovitx, vós, ningú més que vós —replicà severament i amb convicció Porfiri.

Tots dos callaren i, cosa estranya, aquest silenci es perllongà molt, deu minuts ben bé. Raskòlnikov
 es recolzà a la taula bo i esborifant-se els cabells amb els dits. Porfiri Petròvitx seia i
esperava. De sobte Raskòlnikov esguardà Porfiri amb menyspreu:

—Altra vegada torneu als vostres vells procediments, Porfiri Petròvitx! Sempre el mateix! És
possible que, al capdavall, no acabin per enutjar-vos a vós mateix?

—Eh, per quins set sous empraria ací els meus procediments? Fóra altra cosa si hi hagués testimonis;
 ara, però, conversem cara a cara. Ja veieu vós mateix que si he vingut no ha estat pas per
estrènyer-vos i enxarpar-vos com una llebre. M’és absolutament igual que confesseu o no. De tota
manera, estic convençut.

—Si és així, per què heu vingut? —preguntà Raskòlnikov amb irritació—. Us repeteixo la pregunta que
ja us havia fet abans: si em considereu culpable, per què no em feu detenir?

—Valenta pregunta! Us contestaré punt per punt: primer, perquè la detenció no tindria cap avantatge
per a mi.

—Com, que no tindria cap avantatge? Si esteu convençut, heu de…

—Ah, i què hi fa que estigui convençut? Fins ara la meva convicció es recolza en els núvols. I què
en trauria de donar-vos «el repòs»? Vós mateix ho sabeu; altrament no m’ho demanaríeu. Suposem que
us poso cara a cara amb el menestral i que vós li dieu: «És que estaves embriac? Qui em veié amb tu?
 Senzillament vaig prendre’t per un embriac, i, en efecte, ho estaves», ¿què és el que jo us podria
replicar aleshores, més que més que la vostra resposta serà més versemblant, ja que en la declaració
 d’ell no hi ha més que psicologia pura i que, llevat d’això, aquest brètol, en efecte, beu fins a
perdre els sentits i tothom ho sap? Jo mateix us he confessat diverses vegades que tota aquesta
psicologia té dos caps, el segon cap serà més versemblant que el primer i més quan per ara no tinc
cap prova contra vós. I tot i que us faré detenir i que he vingut jo mateix (d’una manera ben poc
ordinària) a dir-vos-ho tot per endavant, us repeteixo tanmateix (també d’una manera poc ordinària)
que això no em servirà de res. Segon: he vingut…

—I bé, què, segon…? —féu Raskòlnikov panteixant.

—Perquè, com ja us ho he dit abans, em considero obligat a explicar el meu comportament. No vull
que em prengueu per un monstre, i menys encara quan sento per vós una sincera simpatia, tant me fa
que em cregueu com que no em cregueu. Tercer, atès que sento per vós una afecció sincera, he vingut
per tal de proposar-vos obertament que us denuncieu. Això serà infinitament més avantatjós per a
vós, i per a mi també, puix que d’aquesta manera podré deseixir-me finalment d’aquest afer. I bé,
us parlo amb franquesa o no?

Raskòlnikov reflexionà durant un minut.

—Escolteu, Porfiri Petròvitx, vós mateix dèieu fa un instant que tot el que teníeu en contra meu
era del domini de la psicologia pura i, tanmateix, heu anat a raure a l’evidència matemàtica. ¿És
que esteu segur que ara no us equivoqueu?

—No, Rodion Romànovitx, no m’equivoco. Tinc un indici, un indici que vaig trobar l’altre dia. Déu
va enviar-me’l!

—Quin indici?

—No us el diré quin, Rodion Romànovitx! Ça com lla, ara no tinc ja el dret d’esperar més; us faré
detenir. Per tant, jutgeu vós mateix: a mi «ara» m’és igual; el que us dic, doncs, és únicament pel
vostre interès. La millor solució serà la que us aconsello, estigueu-ne segur, Rodion Romànovitx!

Raskòlnikov somrigué rancuniosament.

—El que em dieu és no sols ridícul, sinó també impudent. Suposem fins i tot que sóc culpable (cosa
que no reconec ni molt menys); ¿per quins set sous aniria a denunciar-me quan vós mateix dieu que
aniré a la presó «a reposar»?

—Ah, Rodion Romànovitx, no us prengueu aquests mots massa al peu de la lletra! El «repòs», potser
el trobareu i potser no el trobareu! És una teoria meva, i res més; però, és que sóc una autoritat
per vós? I si, en aquest moment, us ocultés encara alguna cosa? No podeu pas exigir que us lliuri
tots els meus secrets, he, he! Pel que fa referència als avantatges que podeu obtenir, són
innegables. És que no sabeu que hi guanyaríeu una disminució de la pena? Penseu només en quin
moment us presenteu per denunciar-vos: en un moment que un altre s’ha declarat culpable del crim i
ha embullat tota la instrucció. Per la part que em toca, us prometo davant de Déu que engiponaré
les coses d’una manera tal, que per als jutges serà completament evident el caràcter del tot
inesperat de la vostra presentació. Tota aquesta psicologia, la destruirem, reduiré a zero totes
aquestes sospites, de tal manera que el vostre crim apareixerà com un encegament, car, en el fons,
no és altra cosa. Sóc un home honrat, Rodion Romànovitx, i mantindré la meva paraula!

Raskòlnikov no respongué res i acotà el cap malenconiosament; reflexionà bella estona i, finalment,
tornà a somriure, però el seu somrís era aquesta vegada dolç i trist:

—Ah, no en tinc cap necessitat! —proferí com si hagués cessat de fingir davant Porfiri—; no val la
pena, no en tinc cap necessitat, de la disminució de pena de què em parleu!

—És ben bé això el que em temia! —exclamà Porfiri xardorosament i com a malgrat seu—. És això el
que em temia, que menysprearíeu la nostra indulgència!

Raskòlnikov se’l guaità amb una mirada trista i imposant.

—Eh!, no menyspreeu la vida! —prosseguí Porfiri—. Teniu encara molt davant vostre. Com podeu dir
que no teniu necessitat de la disminució de la pena! Sou un home ben impacient!

—Què hi tinc davant meu?

—La vida! Es que sou profeta per saber el que ella us reserva? Cerqueu i trobareu. Déu potser us
esperava en aquest punt. Oi més, no serà pas eterna la vostra cadena…

—Hi haurà una disminució… —féu Raskòlnikov rient.

—¿És potser una vergonya burgesa que us priva de declarar-vos culpable? És potser això el que us
reté, sense que vós mateix n’hàgiu esment, per la raó que sou jove. I, tanmateix, no haureu de
témer ni d’avergonyir-vos de presentar-vos per declarar-vos culpable.

—Ah, me’n ric, de tot això! —murmurà Raskòlnikov en un to de menyspreu i de repugnància, com si no
parlés de bon grat. Després féu l’acció d’aixecar-se, com si volgués anar en algun indret, però es
tornà a asseure amb un atuïment visible.

—Que us en rieu! Us heu ficat al magí que us engalipo grollerament; com si ja haguéssiu viscut molt!
 Què en sabeu, de la vida? Us heu imaginat una teoria i us ha portat a unes conseqüències pràctiques
 de la poca originalitat de les quals us sentiu ara avergonyit! La cosa ha resultat abjecta, però
vós sou lluny encara de ser un home irremeiablement abjecte! Res d’això! Si més no no heu vacil·lat
llargament, sinó que us heu llançat contra les darreres fites d’una sola embranzida! ¿Quina és l’
opinió que tinc de vós? Us considero com un d’aquests homes que es deixarien arrencar les entranyes
i es mirarien amb un somrís els seus botxins si creien haver trobat una fe o un Déu! I bé, trobeu-
los i viviu. Primer de tot, ja fa temps que teniu necessitat de canviar d’aire. Al cap i a la fi,
el sofriment és una bona cosa. Sofriu. Míkolka potser té raó en voler sofrir. Ja sé que sou un
escèptic i que la vostra filosofia no té res d’astuciosa, lliureu-vos a la vida sense raonar; no us
desassossegueu, la vida us portarà sempre a una costa. Quina costa? Com voleu que ho sàpiga? L’únic
que sé és que encara heu de viure molt. Ja m’afiguro que ara preneu les meves paraules com un sermó
après de cor, però potser més tard us en recordareu i el que us dic no us serà inútil. És per això
que us ho dic. Venturosament no heu assassinat més que una vella. Amb una altra teoria hauríeu
potser comès una acció cent milions de vegades més abominable! Cal encara regraciar-ne Déu; potser
la seva mà hi és per alguna cosa. Tingueu coratge; no és pas cor el que us manca. És que us fa
basarda de donar aquest gran pas? No, recular, en aquesta avinentesa és una vergonya. Feu el que
exigeix la justícia. Ja sé que no em creieu, però la vida és més forta que tot i amb el temps la
vida reprendrà per vós tot el seu sabor. El que ara us cal és aire, aire, aire!

Raskòlnikov fins i tot s’estremí.

—Però qui sou vós —exclamà— per a fer-me aquestes profecies? Quina és l’elevada i tranquil·la
saviesa que us permet d’endevinar el meu esdevenidor?

—Qui sóc jo? Un home que ha fet atots, i res més. Un home sensible i compassiu i que potser ha
après alguna cosa, però ja completament acabat. Vós, és ja una altra cosa: vós us trobeu als
començaments de l’existència que Déu us ha preparat (i, qui sap?, aquesta aventura no deixarà
potser rastre en la vostra existència). Per què us causa tanta basarda passar a formar part d’una
categoria d’homes d’un altre rang? És el benésser el que doldrà a un cor com el vostre? I què hi fa,
 què hi fa, que durant massa temps ningú no us vegi! Però no és del temps que depèn, sinó de vós
mateix. Torneu-vos un sol, i tothom us veurà. El sol cal primer de tot que sigui un sol. Per què
torneu a somriure? És per què em veieu fet un Schiller? Em jugo qualsevol cosa que torneu a suposar
que ara també empro procediments tortuosos! Ben mirat, potser és cert, he, he, he! Si voleu, Rodion
Romànovitx, no doneu crèdit a les meves paraules, ni ara ni mai; sóc fet així, és el meu tarannà;
estic d’acord amb vós; però heus ací solament el que afegeixo: vós mateix podreu jutjar si sóc un
home baix o un home honrat!

—Quan penseu detenir-me?

—Us puc deixar passejar encara un dia i mig o dos. Reflexioneu, amic meu; pregueu a Déu. Creieu-me,
el consell que us dono és el millor, creieu-me!

—I si fujo? —preguntà Raskòlnikov amb un somrís estrany.

—No, no fugireu. El camperol fugirà, fugirà el sectari (lacai del pensament d’altri), perquè té
unes conviccions que ha acceptat per tota la vida. Vós, però, en la vostra teoria, ja no hi creieu:
què us emportaríeu? L’existència d’un fugitiu és innoble i difícil, i a vós el que primer de tot us
cal és vida i una situació determinada, amb l’aire corresponent. I bé, quin aire hi trobaríeu, en
la fugida? Si fugiu, tornareu vós mateix. No podeu prescindir de nosaltres. Quan us hauré fet
detenir, i haureu passat un, dos, tres mesos a la presó, tot d’una, recordeu-vos de les meves
paraules, confessareu, inesperadament per a vós mateix. Vós mateix una hora abans no ho sabreu, que
la vostra confessió és tan pròxima. Tinc el convenciment que us decidireu a «acceptar la sofrença».
Ara no creieu les meves paraules, però ja veureu com hi vindreu a raure. Car la sofrença, Rodion
Romànovitx, és efectivament una gran cosa; no feu cabal del meu greix i que jo sigui un home que no
es privi de res; no us en rigueu; però us dic que en la sofrença hi ha una idea. Míkolka té raó. No,
 no fugireu, Rodion Romànovitx.

Raskòlnikov s’aixecà i prengué la gorra. Porfiri féu el mateix.

—Us n’aneu a donar un tomb? Sembla que farà una bona vetlla; esperem que no tindrem tempesta. Ben
mirat, però, fóra millor, refrescaria l’aire…

—Porfiri Petròvitx —féu Raskòlnikov en un to sec i insistent—, no us aneu a afigurar que avui m’he
confessat culpable. Sou un home estrany i si us he escoltat ha estat per curiositat pura. Però no
us he confessat res… Recordeu-vos-en.

—Ja ho sé, no ho oblidaré; però, com tremola! No us inquieteu, caríssim, es farà la vostra voluntat.
 Passegeu-vos una mica; però passejar massa és ja impossible. Fet i fet, tinc encara un petit
servei a demanar-vos —afegí abaixant la veu—, un servei delicat, però important: si, per un atzar (
que considero, d’altra banda, improbable, puix que no us en crec capaç), durant aquestes quaranta o
cinquanta hores us passés pel cap la idea d’acabar la cosa altrament, d’una manera fantàstica,
diguem de posar-vos la mà damunt (suposició absurda, perdoneu-me-la), deixeu un petit bitllet, però
circumstanciat. Dues ratlles, només dues ratlles, i indiqueu l’indret on es troba la pedra: serà
més noble. Apa, a reveure…! Que Déu us enviï bons pensaments!

Porfiri eixí tot encorbat, com evitant d’esguardar Raskòlnikov. Aquest s’atansà a la finestra i
esperà el moment en què, segons els seus càlculs, aquell seria ja lluny de la casa. Acabat, sortí
ell mateix apressadament de la cambra.





III


Raskòlnikov frisava per veure Svidrigàilov i se n’anava apressadament a trobar-lo. El que podia
esperar-ne, ell mateix ho ignorava. Però aquest home tenia una puixança misteriosa damunt d’ell. D’
ençà que se n’havia convençut, el desfici el turmentava i ara havia arribat l’hora de demanar-li
que s’expliqués.

Pel camí hi havia una qüestió que el capficava assenyaladament: és que Svidrigàilov havia anat o no
a trobar Porfiri?

Pel que en podia jutjar, no, no hi havia anat! En rumiar sobre totes les circumstàncies de la
visita de Porfiri, arribava sempre a la mateixa conclusió: «no, no hi havia anat, naturalment que
no!» Però si fins aleshores no hi havia anat, ¿és que això volia dir que no hi aniria més endavant?

Li semblava que per ara no hi aniria. Per què? Ell no hauria pogut explicar-s’ho, però encara que
hagués pogut, no s’hi hauria trencat massa el cap. Tot plegat el turmentava molt i ensems el
deixava gairebé indiferent. Cosa estranya ningú potser no s’ho creuria, del seu destí actual,
immediat, se’n preocupava feblement. El que el turmentava era quelcom molt més important, extraordin
ari, que l’interessava a ell personalment i a ningú més, però que no era pas això, que era quelcom
de cabdal. A més, sentia una lassitud moral infinita, tot i que el cervell li funcionés aquest matí
amb més claredat que els dies anteriors.

És que, després de tot el que hi havia hagut, valia la pena de maldar per tal de vèncer aquestes
noves i miserables dificultats?

¿Valia la pena, per exemple, de posar en joc la intriga per tal d’evitar que Svidrigàilov anés a
veure Porfiri, perdre el temps prop d’un Svidrigàilov qualsevol?

Oh, n’estava fins al capdamunt, de tot això!

I, tanmateix, portava pressa per a veure Svidrigàilov; ¿esperava d’ell quelcom de «nou», un consell,
 un mitjà de sortir del pas? Els negats s’aferren a un bri de palla! Era el destí o l’instint el
que empenyia aquests homes un cap a l’altre? Potser no hi havia res més que lassitud, desesperança;
potser de qui tenia necessitat no era de Svidrigàilov, sinó d’algú altre, i si anava a trobar
aquest darrer era perquè les coses s’havien escaigut així. Sònia? És que tornaria a demanar-li les
seves llàgrimes? Altrament, Sònia l’embasardia. Sònia representava la sentència irrevocable, la
decisió infrangible. No hi havia més que dos camins a escollir: o el d’ell o el d’ella. Assenyaladam
ent en aquells instants, no es trobava en estat de veure-la. No, no era millor de provar Svidrigàilo
v? A desgrat d’ell, reconeixia en el seu interior que, des de feia temps, aquest home li era en
certa manera necessari.

Tanmateix, què hi podia haver de comú entre ells dos? Àdhuc la vilesa llur no podia ésser idèntica.
També aquest home era desplaent, i, pel que es veia, molt depravat, indubtablement astuciós i
trapella i potser molt roí. Circulaven sobre ell llegendes sinistres. És veritat que s’interessava
pels infants de Caterina Ivànovna; però qui sap per què obrava d’aquesta manera, què significava
tot això? En els actes d’aquest home, calia suposar-hi sempre un designi ocult.

Durant tots aquests dies hi havia un altre pensament que desficiava Raskòlnikov d’una manera
constant, tot i que maldés per foragitar-lo: tan feixuc era per a ell! A vegades pensava: Svidrigàil
ov volta sempre al meu entorn; Svidrigàilov ha descobert el meu secret; Svidrigàilov en porta
alguna de cap respecte a la meva germana. I si ara no ha abandonat tampoc les seves intencions? Es
pot dir gairebé d’una manera certa que no les ha abandonades. ¿I si ara que em coneix el secret i
ha adquirit, per tant, una puixança damunt meu, vol esmerçar-lo com una arma contra Dúnia?

Aquest pensament a vegades arribava a no deixar-lo dormir, però mai no s’havia presentat a la seva
consciència amb tanta claredat com en aquest moment que se n’anava a trobar Svidrigàilov. N’hi
havia prou amb aquest pensament perquè una fúria ombrívola l’abassegués. Caldrà descobrir immediatam
ent el secret a Dúnia, la qual cosa canviaria la situació, àdhuc la seva personal? Potser caldrà
també anar a denunciar-se per tal d’evitar que Dúnetxka faci algun pas imprudent. La carta? Al matí
Dúnia ha rebut una carta! De qui podia rebre una carta a Petersburg? (De Lugin, potser?) Rasumikhin
fa l’ull viu, és veritat; però Rasumikhin no sap res. Potser el que cal és descobrir el secret a
Rasumikhin. Aquest pensament li revoltà el cor de repugnància.

De tota manera, cal veure Svidrigàilov com més aviat millor, decidí d’una manera definitiva. Grat
sia a Déu, ací els detalls tenen menys importància que el fons de l’afer; però si Svidrigàilov gosa
fer res contra Dúnia, aleshores…

Raskòlnikov estava tan las de tot aquest període, de tot aquest mes, que ara no podia resoldre ja
tals qüestions més que d’una manera. «Aleshores el mataré», pensà amb una desesperació freda. Un
sentiment feixuc li oprimia el cor; s’aturà al mig del carrer i es posà a esguardar al seu entorn:
quin camí havia pres? On havia anat a raure? Era a l’avinguda de X…, a trenta o quaranta passes de
la plaça del Fenc, que acabava de travessar. A mà esquerra hi havia una taverna que ocupava tot un
segon pis.[20] Les finestres eren totes obertes de bat a bat; la taverna, a jutjar per les figures
que es movien a les finestres, era plena de gom a gom. A la sala cantaven cançons, sonaven un
clarinet i un violí i retrunyia un tabal turc. Se sentien xiscles de dona. Raskòlnikov volia tornar
enrere, puix que no comprenia com havia anat a raure a l’avinguda de X…, quan, de sobte, albirà
Svidrigàilov, amb la pipa a les dents, assegut en una de les finestres extremes, davant una taula
de te, cosa que li produí un esbalaïment barrejat de por. Svidrigàilov l’observava en silenci, i
allò que esbalaí encara més Raskòlnikov fou que li semblà que havia fet un moviment per aixecar-se
per tal de fer-se fonedís dissimuladament abans que s’adonessin d’ell. Raskòlnikov fingí que no l’
havia vist i es posà a mirar a una altra banda bo i seguint observant-lo de cua d’ull. La inquietud
li feia bategar el cor. És això: evidentment, no vol ésser vist. Svidrigàilov es tragué la pipa de
la boca i volgué amagar-se; però, en aixecar-se i apartar la cadira, segurament remarcà tot d’una
que Raskòlnikov el veia i l’observava. Entre ells s’esdevingué una escena semblant a la de llur
primera entrevista, aleshores que Raskòlnikov feia l’adormit. Un somriure maliciós, cada vegada més
acusat, aparegué al rostre de Svidrigàilov. Cadascú sabia que era observat per l’altre. Finalment,
Svidrigàilov esclafí el riure sorollosament.

—I bé, entreu, si voleu, sóc ací! —cridà de la finestra estant.

Raskòlnikov enfilà l’escala de la taverna.

Trobà Svidrigailov en una petita cambra de darrere que donava a una sala gran en la qual, davant
una vintena de tauletes, prenien te marxants, funcionaris i molta altra gent de tota mena bo i
escoltant un cor que baladrejava d’una manera horrible. Arribava fins allí el retruc d’unes boles
de billar, procedent d’una altra cambra. Svidrigàilov estava assegut davant una ampolla de xampany
encetada i un vas mig ple. A la cambra hi havia també un minyó, que tocava l’orgue, i una xicota de
divuit anys, sana i galtavermella, amb una faldilla ratllada i amb un capell tirolès amb cintes,
que, malgrat els esgarips del cor que s’esgargamellava a l’altra cambra, cantava, acompanyada per l’
orgue, una cançó vulgar amb una veu de contralt rogallosa.

—I bé, prou! —la interrompé Svidrigàilov quan Raskòlnikov entrà.

La noia s’aturà en sec i esperà en un capteniment respectuós. Les seves inèpcies melòdiques, les
cantava també amb un matís de seriositat i de respecte en el seu rostre.

—Ei, Fílip, porta un vas! —cridà Svidrigàilov.

—Jo, de vi, no en beuré —digué Raskòlnikov.

—Com vulgueu, no és per a vós que l’he demanat, el vas. Kàtia, beu! Avui no et necessito més, ja te’
n pots anar!

Abocà un gran vas de vi a la noia i li donà un bitllet. Kàtia es begué el vas de vi com beuen les
dones, és a dir, en vint glopets, prengué el bitllet, besà la mà de Svidrigàilov, cosa que aquest
acceptà molt seriosament, i sortí de la cambra, seguida del minyó amb l’orgue. Els havien fets
venir tots dos del carrer.

Encara que no fes una setmana que Svidrigàilov era a Petersburg, semblava ja un vell parroquià de
la casa i tractava a tothom amb un aire patriarcal. El cambrer Fílip el «coneixia» ja com a client
i tenia per ell miraments particulars. La porta que donava a la sala es tancava i Svidrigàilov es
trobava en aquesta cambra, en la qual potser passava dies sencers, com a casa seva. La taverna era
bruta i innoble i no pertanyia ni tan sols a la categoria mitjana dels establiments d’aquest gènere.

—Me n’anava a casa vostra —començà a dir Raskòlnikov—. Però per quin motiu, en deixar la plaça del
Fenc he decantat cap a l’avinguda de X, jo mateix no us ho sabria dir! No hi passo mai, per aquest
indret. En sortir del Mercat del Fenc sempre decanto a mà dreta. Altrament, aquest no és el camí de
casa vostra. Bon punt he decantat us he vist. És estrany!

—Per què no dieu més aviat que és un miracle?

—Perquè potser no és més que un atzar.

—Vegeu com és feta la gent d’ací! —digué Svidrigàilov rient—. Tot i que en el fons cregui en el
miracle, no ho vol confessar! Vós mateix dieu que «potser» no és més que un atzar. No us podeu
imaginar, Rodion Romànovitx, en quanta de manera la gent és ací covarda pel que fa referència a les
seves opinions! No ho dic per vós, puix que no us manquen opinions pròpies i no heu tingut por d’
afirmar-les. I és tot just per això que m’havíeu interessat.

—Només per això?

—Us sembla poc?

Svidrigàilov es trobava en un estat d’excitació visible, encara que no hagués begut més que mig vas.

—A mi em sembla que em vau venir a trobar abans que sabéssiu que jo era capaç de tenir això que vós
anomeneu una opinió pròpia —remarcà Raskòlnikov.

—Aleshores era una altra cosa. Si un hom fa certs passos és que li convenen. Ara, pel que es
refereix al miracle, us diré que em sembla que, aquests dos o tres dies darrers, us els heu passats
dormint. Sóc jo mateix qui va donar-vos l’adreça d’aquesta taverna, i de miracle, en aquest cas, no
n’hi ha cap. Vaig indicar-vos el camí a seguir, l’indret on l’establiment estava situat, les hores
en què m’hi podien trobar. Us en recordeu?

—Ho he oblidat —respongué Raskòlnikov sorprès—. Ho crec. Dues vegades vaig donar-vos aquestes
indicacions. L’adreça se us va gravar a la memòria d’una manera mecànica, i mecànicament heu
decantat cap aquí exactament a l’adreça que vaig donar-vos, sense que vós mateix n’haguéssiu esment.
 Cal que us digui que l’altre dia, tot i que us parlés, em refiava poc que em comprenguéssiu. Us
observeu massa poc, Rodion Romànovitx. I heus ací encara el que he remarcat: estic convençut que a
Petersburg hi ha molta gent que va pels carrers parlant amb si mateix. És una ciutat de tocats de l’
ala. Si tinguéssim una ciència, els metges, els juristes i els filòsofs podrien fer a Petersburg
investigacions de gran valor, cadascú dins la seva especialitat. Enlloc més potser l’ànima humana
no està sotmesa a influències tan ombrívoles i estranyes com ací. La influència sola del clima és
ja funesta! I, amb tot això, Petersburg és el centre administratiu de tot Rússia, i el seu caràcter
ha de reflectir-se per força damunt tot el país. Però no es tracta d’això ara, sinó del fet que us
he observat ja diverses vegades. En sortir de casa, encara manteniu la testa enterca. Després d’
haver fet una vintena de passes l’acoteu bo i posant-vos les mans al darrere. Esguardeu, i és
evident que els vostres ulls ja no veuen res ni davant vostre ni pels costats. Finalment, comenceu
a remugar i a parlar amb vós mateix; a vegades declameu tot gesticulant, i acabeu per aturar-vos al
mig del carrer i romandre-hi bella estona. És un capteniment que no té res de bo. Tret de mi, hi ha
potser encara algú que us observa, cosa que és un desavantatge. En el fons, de tot això no n’haig
de fer res i no tinc la pretensió de guarir-vos, però vós, naturalment, sabeu per què us ho dic.

—És que sabeu que algú em segueix la petja? —preguntà Raskòlnikov sotjant-lo amb la mirada.

—No, no ho sé —respongué Svidrigàilov amb una certa sorpresa.

—Doncs bé, no en parlem més, de mi! —murmurà Raskòlnikov corrugant les celles.

—Molt bé, no parlarem més de vós.

—Responeu-me més aviat a aquesta pregunta: si veniu ací habitualment a beure i dues vegades m’heu
demanat de venir-vos-hi a trobar, ¿per què fa un instant, aleshores que del carrer estant he alçat
els ulls a la finestra, us heu amagat i heu provat de fer-vos fonedís?

—He, he! ¿I per què vós, aleshores que m’estava dret al llindar de la vostra cambra, estàveu ajagut
al sofà amb els ulls closos i fèieu veure que dormíeu, tot i que estiguéssiu despert del tot? Ho
vaig remarcar ben bé.

—Jo podia tenir… les meves raons…, vós mateix ho sabeu.

—I jo també les puc tenir, les meves raons, encara que vós no les conegueu.

Raskòlnikov posà el colze dret damunt la taula, recolzà la barba a la mà i esguardà fixament
Svidrigàilov durant un minut. Aquesta figura li causava sempre un nou esbalaïment. Era un rostre
estrany, semblant a una careta: galtes blanques i rosades, llavis massa vermells, barba rossa d’un
ros excessivament clar i cabells d’una forra encara ben espessa. Els ulls eren massa blaus i la
mirada massa fixa. Hi havia quelcom en molta de manera desplaent en aquest rostre bell i molt més
jove del que corresponia als anys de Svidrigàilov. Aquest anava abillat amb un vestit d’estiu
elegant i lleuger; la roba interior era d’una blancor i d’una finesa impecables. En un dels dits
portava un gros anell amb una pedra de preu.

—És possible que amb vós hàgim encara de jugar al gat i la rata? —digué de sobte Raskòlnikov
decidint-se a parlar obertament amb una impaciència convulsiva—. Tot i que vós sigueu potser l’home
més perillós si és que em voleu fer mal, us vull parlar amb tota franquesa. Ara us mostraré que no
tinc tanta estima de mi com segurament us creieu. Sapigueu, doncs, que he vingut per dir-vos de
dret a dret que si seguiu tenint les mateixes intencions pel que fa referència a la meva germana i
si per assolir els vostres fins penseu aprofitar-vos del secret que heu descobert, us mataré abans
que em feu detenir. No parlo endebades: ja sabeu que sé mantenir la meva paraula. En segon lloc, si
em voleu comunicar alguna cosa (car durant aquests darrers temps sembla que tingueu la intenció de
dir-me quelcom), feu-ho tot seguit, puix que el temps és or i potser ben aviat ja serà tard.

—Per què porteu tanta pressa? —preguntà Svidrigàilov guaitant-se’l encuriosit.

—Si un hom fa certs passos és que li convenen —replicà Raskòlnikov ombrívol i amb impaciència.

—M’invitàveu fa poc a ser franc, i a la primera pregunta que us faig us refuseu ja a respondre —
remarcà Svidrigàilov amb un somrís. M’atribuïu sempre certs propòsits i per aquest motiu us mostreu
malfiat. En la vostra situació, la cosa és comprensible. Per viu que sigui, però, el meu desig d’
estar en bones relacions amb vós, no em prendré el treball de convèncer-vos del contrari. A fe de
Déu, la cosa no paga el tret i, oi més, no tenia el propòsit de dir-vos res de particular.

—Aleshores, què voleu de mi? ¿Per què gireu sempre al meu entorn?

—Molt senzillament, perquè sou un subjecte curiós a observar. M’heu agradat pel costat fantàstic de
la vostra situació, heus-ho ací! Llevat d’això, sou el germà d’una persona que m’ha interessat molt,
 que m’ha parlat sovint de vós en uns termes tals que m’han fet arribar a la conclusió que teniu
una gran influència damunt d’ella. És que això us sembla poc? He, he, he! D’altra banda, us
confesso que la vostra pregunta és per a mi ben complexa i que m’és difícil de respondre-hi. I bé,
per exemple, si fa un instant m’heu vingut a trobar no ha estat pas solament per afers, sinó més
aviat per saber alguna cosa de nou. No és així? No és així? —insistí Svidrigàilov amb un somrís
maliciós—. Doncs bé, ¿i si us digués que jo mateix, tot venint a Petersburg, quan encara em trobava
al tren, comptava també que vós em contaríeu alguna cosa i que reeixiria a manllevar-vos quelcom?
Ja veieu com som nosaltres, els rics!

—Manllevar-me què?

—Què voleu que us digui! És que, per ventura, ho sé? Ja veieu en quina tavernota em passo les hores,
 no és pas que hi trobi una delectança, però bé cal que passi el temps en un indret o altre. Em
distrec amb aquesta pobra Kàtia, l’heu vista…? Si tingués la sort de ser, per exemple, un fartaner,
un gastrònom de club; però no, heus ací tot el que puc menjar! —Mostrava amb el dit un plat de
llauna que hi havia en un racó, damunt una taula, amb les restes d’un abominable bistec amb patates—
. A propòsit, ja heu dinat vós? Jo he menjat un mos i m’ha passat la gana. De vi, per exemple, no
en bec, tret del xampany, i no pas més d’un vas durant tot el vespre, i encara em puja al cap. Si
avui he demanat aquesta ampolla és perquè haig d’anar tot seguit en un indret i volia enardir-me
una mica; ja veieu que estic en un estat d’esperit especial. Si, fa un instant, m’he amagat com un
col·legial és perquè em creia que em destorbaríeu; però em sembla —es tragué el rellotge— que puc
passar una hora amb vós, són dos quarts de cinc. Ho creieu? Hi ha moments que em dol de no ser
alguna cosa, diguem propietari, ulà, fotògraf, periodista…; però no sóc res, no tinc cap especialita
t! A vegades és ben enutjós. Us dic la veritat, em creia que em diríeu alguna cosa de nou.

—Quina mena d’home sou, i per què heu vingut?

—Qui sóc? Prou que ho sabeu: sóc gentilhome, he servit dos anys a la cavalleria, després vaig
córrer-la a Petersburg, més tard vaig casar-me amb Marfa Petrovna i vaig viure al camp. Aquesta és
la meva biografia!

—Segons sembla heu estat jugador.

—Jo, un jugador? No, més aviat un tafurer.

—Ah, és a dir que éreu un tafurer?

—Sí, he estat tafurer.

—I bé, s’esqueia de rebre alguna plantofada escadussera?

—Sí. Per què m’ho pregunteu?

—Per tant, us hauríeu pogut batre en duel…, això dóna certes sensacions.

—No us contradic, sobretot perquè no sóc fort pel que es refereix a la discussió filosòfica. Us
confesso que si he vingut a Petersburg ha estat més aviat per les dones.

—L’endemà d’haver enterrat Marfa Petrovna?

—I bé, sí —digué Svidrigàilov somrient i amb una franquesa desconcertant—. I què? Us escandalitzeu
que parli d’aquesta manera de les dones?

—És a dir, us sorpreneu que la depravació m’escandalitzi?

—La depravació, dieu? I bé, primer de tot us respondré pel que toca a les dones en general. Ja
sabeu que em plau de xerrar. Digueu-me, per què voleu que em retingui? Si les dones em plauen, per
què haig de deixar-les córrer? Si més no, és una ocupació.

—¿És a dir, doncs, que heu vingut només per lliurar-vos a la disbauxa?

—Sí, per lliurar-me a la disbauxa. M’agraden les preguntes franques. En la depravació hi ha, si més
no, alguna cosa de constant, basat fins i tot en la natura i que no està sotmès a la fantasia,
quelcom que roman sempre en un raconet de la sang, sempre encès, i que potser cremarà encara molt
de temps i els anys no reeixiran a extingir. Reconeixeu que la cosa té el seu interès.

—Per mi, es tracta només d’una malaltia, i una malaltia, per cert, perillosa.

—Ah, amb aquestes em veniu! Estic d’acord amb vós que és una malaltia, com tot allò que ultrapassa
la mesura —i en aquest cas no hi ha altre remei que ultrapassar-la—; però, en primer lloc, en uns
adopta una forma i en altres una altra i, en segon lloc, en tot cal servar la mesura, el càlcul,
encara que sigui un càlcul baix. Però què voleu fer? Si no fos això, ben mirat no hi hauria altra
sortida que engegar-se un tret. Estic d’acord que un home com cal té el deure d’avorrir-se,
tanmateix…

—És que seríeu capaç d’engegar-vos-el, un tret?

—Per què m’ho pregunteu? —respongué Svidrigàilov amb repugnància—, feu-me la mercè de no parlar-me’
n, d’això —afegí apressadament i àdhuc sense la fanfarroneria que es manifestava en totes les seves
paraules anteriors. Hauria dit fins i tot que el seu rostre havia sofert un mudament—. Haig de
confessar-vos una feblesa imperdonable; però, què voleu fer-hi?: la mort em fa basarda i no em plau
que me’n parlin. És que sabeu que sóc, en certa manera, un místic?

—Ah! L’espectre de Marfa Petrovna! És que segueix presentant-se?

—No m’ho recordeu; a Petersburg encara no se m’ha presentat; però, girem full! —exclamà amb
irritació—. No, valdrà més que parlem de… Hm! Tinc poc temps, és de doldre que no pugui romandre
amb vós més temps! Us contaria alguna cosa.

—D’una dona de les vostres?

—Sí, d’una dona, una avinentesa casual…; però no, no és precisament d’això que us voldria parlar.

—I digueu-me, és que tota aquesta sutzura no us produeix ja cap efecte? ¿Heu perdut la força d’
aturar-vos?

—És que vós us vaneu de tenir-la, aquesta força? He, he, he! M’heu esbalaït, ara, Rodion Romànovitx,
 tot i que ja sabia per endavant que fóra així. Parleu de depravació i d’estètica. Sou un Schiller,
sou un idealista! Tot això naturalment ha de ser així i seria sorprenent que fos d’una altra manera;
 tanmateix, en realitat produeix una certa estranyesa… Ah, és de doldre, és de doldre que disposi
de tan poc temps, puix que sou un subjecte extremament curiós! A propòsit, ¿us plau Schiller? A mi
em plau amb deliri.

—Ben mirat, quin fanfarró esteu fet! —proferí amb una certa repugnància Raskòlnikov.

—No, no, a fe de Déu, no! —respongué Svidrigàilov rient a borbollons—. D’altra banda, no us ho
discuteixo; admetem que sigui un fanfarró. Però, per què no fer el fanfarró quan fer-lo no causa
mal a ningú? He viscut set anys al camp amb Marfa Petrovna i per aquest motiu, en trobar-me amb un
home tan intel·ligent com vós, tan intel·ligent i en molta de manera curiós, és senzillament per a
mi una delectança xerrar; ara bé: m’he begut aquest mig vas de xampany i ja m’ha pujat al cap. I,
assenyaladament, hi ha una circumstància que m’ha abrivat molt, però… de la qual no vull parlar. On
aneu? —preguntà tot d’una Svidrigàilov esbalaït.

Raskòlnikov s’havia aixecat. Continuar en aquell indret li havia esdevingut irresistible, s’hi
trobava malament, semblava que li manqués l’aire i es penedia d’haver-hi anat. Svidrigàilov li
produïa la impressió de l’home més trapella, més buit i més insignificant que mai hagués conegut.

—Eh?, no us n’aneu —pregà Svidrigàilov—, feu-vos portar encara que no sigui més que un te. Apa,
asseieu-vos, no diré més nicieses. Us contaré alguna cosa. Voleu que us conti com una dona va «
salvar-me»? Això serà fins i tot una resposta a la vostra primera pregunta, ja que aquesta dona és
la vostra germana. ¿Us ho puc contar? Matarem el temps…

—Conteu-ho, però espero que…

—Oh, estigueu tranquil! Fins i tot a un home tan detestable i tan buit com jo, Avdòtia Romànovna no
pot inspirar-li més que un profund respecte.





IV


—No sé si esteu assabentat (d’altra banda em sembla que jo mateix vaig contar-vos-ho) —començà
Svidrigàilov— que en certa avinentesa vaig estar reclòs a la presó ací a Petersburg a causa d’un
deute molt considerable que no tenia la més petita possibilitat de pagar. No hi ha cap necessitat
de relatar-vos de quina manera Marfa Petrovna va rescatar-me, és que sabeu fins a quin punt d’
encegament pot a vegades una dona arribar a estimar? Aquesta era una dona honradíssima, que no
tenia res de totxa (encara que manqués de tota instrucció). Imagineu-vos: aquesta dona honrada i
gelosa es decidí, després de no poques escenes escandaloses, a establir una mena de pacte amb mi
que observà durant tot el temps del nostre matrimoni. El cas és que ella era considerablement més
vella que jo i, a més a més, li pudia l’alè. Jo vaig tenir prou sutzura a l’ànima i prou honradesa
alhora per a declarar-li obertament que no podia ser-li fidel del tot. Aquesta confessió la posà
fora de si, però, segons sembla, la meva grollera franquesa fins a cert punt li va plaure: «Si m’ho
declara per endavant és que no té cap intenció d’engalipar-me.» Per a una dona gelosa això és la
cosa primordial. Després de moltes llàgrimes, s’establí entre nosaltres un contracte verbal
consistent en això que segueix: primer, no abandonaré mai Marfa Petrovna i seré sempre el seu marit;
 segon, no me n’aniré mai sense la seva autorització; tercer, no tindré mai una amistançada fixa;
quart, en compensació Marfa Petrovna em permet de posar l’ull de tant en tant damunt les nostres
cambreres, però sempre amb el seu consentiment secret; cinquè, que Déu em guardi d’estimar una dona
de la nostra classe; sisè, si, cosa que Déu no permetrà, em sento corprès per una passió sincera i
seriosa, tinc el deure de fer-ne la confessió a Marfa Petrovna. Respecte al darrer punt, Marfa
Petrovna, fet i fet, estava sempre prou tranquil·la, car era una dona intel·ligent i, per tant, em
considerava com un disbauxat incapaç d’estimar d’una manera seriosa. Però una dona intel·ligent i
una dona gelosa són dues coses diferents, i ací rau tota la desventura. Cal dir, però, que per a
jutjar imparcialment certes persones convé que renunciem per endavant a les pròpies idees preconcebu
des i a la manera habitual que tenim de jutjar la gent i els objectes que ens envolten habitualment.
 Tinc el dret de confiar en el vostre judici més que en el de ningú altre. Sobre Marfa Petrovna heu
sentit contar potser moltes coses ridícules i absurdes. En efecte, tenia certes habituds més aviat
grotesques; però us dic francament que em penedeixo sincerament de les desplaences innúmeres de què
jo vaig ser causa. Em sembla que amb això n’hi ha a bastament per a una oraison funèbre decorosa de
la tendra muller del més tendre dels marits. Durant les nostres picabaralles jo, en la major part
de les avinenteses, callava i no em deixava portar pels nervis, i aquest capteniment de gentleman
assolia gairebé sempre el seu objecte: exercia una influència damunt d’ella i àdhuc li plaïa; a
vegades fins i tot se sentia orgullosa de mi. La vostra germana, així i tot, ella no la pogué
resistir. És difícil de comprendre com es pogué arriscar a introduir a casa seva, com a institutriu,
 una tal beutat! Jo m’ho explico per allò que Marfa Petrovna era una dona extremament sensible i
que senzillament s’enamorà (tal com sona, s’enamorà) de la vostra germana. Més, fou Avdòtia
Romànovna mateixa qui féu el primer pas, ¿ho voleu creure? ¿Voleu creure també que Marfa Petrovna
arribà fins en un tal extrem que a la primeria fins s’enutjava en contra meu perquè no deia res a
propòsit de la vostra germana, perquè em mostrava indiferent als seus constants elogis d’Avdòtia
Romànovna? Jo mateix no puc comprendre el que ella volia! Naturalment, Marfa Petrovna contà a
Avdòtia Romànovna tot el que es referia a mi. Ella tenia el mal costum de contar de pe a pa a
tothom els nostres secrets de família i de queixar-se de mi a tots els qui se li presentaven davant.
 ¿És que podia fer una excepció per a aquesta nova amistat, més que més quan era en tanta de manera
plaent? Estic convençut que jo constituïa el tema de totes les seves converses i que, per tant,
Avdòtia Romànovna estava assabentada de totes aquestes fetes ombrívoles i misterioses que m’
atribueixen… Estic segur que n’heu sentit parlar…

—Sí. Lugin us ha acusat i tot d’haver estat la causa de la mort d’un infant. És veritat?

—Feu-me la mercè de girar full i de deixar de banda totes aquestes baixeses —replicà Svidrigàilov
amb repugnància i malhumorat—. Si voleu absolutament assabentar-vos de totes aquestes absurditats
us en parlaré un altre dia; ara, però…

—Parlaven també d’un servent que teníeu al poble i deien que vós, segons sembla, havíeu estat la
causa de quelcom.

—Feu-me la mercè, prou! —tallà Svidrigàilov amb una impaciència evident.

—¿Aquest servent és el mateix que, després de mort, us venia a omplir la pipa… segons vós mateix
vau contar-me? —preguntà Raskòlnikov amb una irritació creixent.

Svidrigàilov es guaità Raskòlnikov atentament i a aquest li semblà que en l’esguard d’aquell havia
fulgurat una expressió rancuniosa, però Svidrigàilov es contingué i respongué amablement:

—El mateix. Ja veig que tot això us interessa extraordinàriament, i per aquest motiu considero com
un deure satisfer la vostra curiositat sobre tots els punts. Coi! Ja veig que realment algú em pot
prendre per un personatge de novel·la. Jutgeu, després d’això, si puc estar-ne, d’agraït, a la
difunta Marfa Petrovna d’haver contat a la vostra germana tantes coses curioses i envoltades de
misteri de mi. De totes maneres, això m’era avantatjós. Malgrat la repugnància natural que Avdòtia
Romànovna sentia per mi, i del meu aspecte ombrívol i repulsiu, ella començà a plànyer-me, perquè
em considerava com un home perdut sense remei. I quan el cor d’una noia comença a «plànyer» no hi
ha res més perillós per a ella. En aquest cas es deleix absolutament per «salvar», per fer entrar
en raó, per regenerar, per conduir a una vida més noble en una paraula, és sabut tot el que hom pot
arribar a imaginar en aquest aspecte. Vaig comprendre tot seguit que l’ocell volava ell mateix a la
xarxa i, per la meva part, vaig preparar-me. ¿Per què arrufeu les celles, Rodion Romànovitx? La
cosa, com sabeu, no va tenir cap conseqüència. (Diable! Per què bec tant de vi!) Sabeu? Des dels
començaments mateixos em va doldre sempre que el destí no hagués fet néixer la vostra germana al
segon o al tercer segle de la nostra era, com a filla d’un príncep puixant o d’un governant o
procònsol qualsevol de l’Àsia Menor. Ella hauria estat indubtablement una d’aquelles dones que de
propi albir sofreixen el martiri i somriuen quan hom els abrusa el pit amb unes tenalles roents, i
en els segles quart o cinquè s’hauria retirat al desert d’Egipte per viure-hi trenta anys nodrint-
se d’arrels, èxtasis i visions. Ella té set de sofrir per algú, com més de pressa millor, i, si hom
no li dóna la possibilitat de suportar aquesta sofrença, el cor li saltarà del pit. He sentit
parlar d’un tal Rasumikhin. Hom parla d’ell com d’un minyó assenyat (la qual cosa mostra el seu
cognom; deu ser un seminarista); i bé, que vetlli per la vostra germana. En una paraula, em crec
haver-la compresa, cosa que considero com un honor. Aleshores, però, als començaments de la nostra
coneixença, em mostrava més aviat superficial i totxo, com, d’altra banda (vós ho sabeu prou bé), s’
esdevé sempre en tals avinenteses. No veus les coses tal com són, t’equivoques. Coi! Per què és tan
bella? Jo no en tinc la culpa! En una paraula, la cosa començà per un impuls sensual irresistible.
Avdòtia Romànovna és casta d’una manera mai no vista, d’una manera inaudita. (Us comunico això pel
que fa referència a la vostra germana com un fet. És casta gairebé d’una manera patològica, malgrat
la seva vasta intel·ligència, i això la perjudica.) Mentrestant, vingué a servir a casa una noia
del poblet veí, anomenada Paraixa, la qual jo no havia vist mai fins aleshores: tenia els ulls
negres, i era molt bufona, però increïblement beneita: es posà a plorar a llàgrima viva, féu anar
en renou tot el pati amb els seus crits i es produí un veritable escàndol. Un dia, acabat de dinar,
Avdòtia Romànovna vingué a trobar-me a soles, al jardí, i guaitant-me amb un esguard fulgurant «
exigí» de mi que deixés la pobra Paraixa en pau. Era potser la primera conversa que teníem a soles.
Naturalment vaig considerar com un honor satisfer el seu desig, vaig provar de mostrar-me atuït,
confós; en una paraula, no vaig fer el meu paper del tot malament. D’aleshores endavant tinguérem
sovint entrevistes secretes, en les quals em donava lliçons de moral, em pregava de canviar de vida
amb les llàgrimes als ulls, sí, em podeu creure, amb les llàgrimes als ulls! Ja veieu fins on
arriba, en certes noies, la passió de la propaganda! Jo, naturalment, ho descarregava tot damunt el
meu destí, em feia passar per un home assedegat de llum i, finalment, vaig fer entrar en acció un
mitjà que no falla mai per a captivar el cor d’una dona, un mitjà que no enganya mai ningú i que
obra d’una manera decidida damunt totes elles, sense excepció: la falagueria. Al món no hi ha res
tan difícil com la franquesa i tan fàcil com la falagueria. Si en la franquesa hi ha encara que no
sigui més que una centèsima part de nota falsa, es produeix tot seguit una dissonància, i després
de la dissonància, l’escàndol. La falagueria, àdhuc quan tot, fins a la darrera nota, és fals, és
agradosa i hom l’escolta no sense delectança, amb una delectança potser grollera, però delectança,
a la fi. I per grollera que sembli la falagueria, la meitat, si més no, sembla sempre legítima. I
això per a les persones de totes les categories de la societat, sigui quin sigui el seu nivell
intel·lectual. Àdhuc una vestal pot ser seduïda per mitjà de la falagueria. Pel que es refereix a
les persones ordinàries ja ni cal parlar-ne. No puc recordar-me sense riure de com una vegada vaig
seduir una senyora fidel al seu marit, als seus fills i a les seves virtuts. Que era divertit i que
poc treball em va costar! I la senyora era efectivament virtuosa, si més no, a la seva manera. Tota
la meva tàctica consistia a mostrar-me esclafat a cada minut per la seva castedat. L’afalagava d’
una manera escandalosa i, bon punt reeixia a obtenir una estreta de mà o àdhuc una mirada, li
jurava que li ho havia arrabassat per la força, que ella s’havia resistit talment que de segur que
no hauria obtingut res si jo no hagués estat tan depravat; que ella, innocent com era, no preveia l’
astúcia i queia sota la meva influència d’una manera impremeditada, sense, heure’n esment, etc. En
una paraula, vaig obtenir-ho tot, i la senyora restà completament convençuda que era innocent i
casta, que complia amb tots els seus deures i que havia caigut d’una manera involuntària. I si
haguéssiu vist com s’enutjà quan vaig decidir-me a dir-li, al capdavall, que, segons la meva opinió
sincera, ella cercava, exactament com jo, la delectança! La pobra Marfa Petrovna cedia també
extraordinàriament a la falagueria, i si jo hagués volgut li hauria fet posar en vida seva totes
les propietats d’ella a nom meu. (Per què bec tant i xerro d’aquesta manera?) Confio que no us
enutjareu si us dic que havia començat a obtenir els mateixos efectes amb Avdòtia Romànovna.
Dissortadament vaig espatllar-ho tot amb la meva niciesa i la meva impaciència. A Avdòtia Romànovna,
 li havia desplagut en molta de manera (assenyaladament en una avinentesa) l’expressió dels meus
ulls; ho voleu creure? En ells llampegava cada vegada amb més força una flama que l’estamordia i
que, al capdavall, li esdevingué odiosa. Sense entrar en detalls, em limitaré a dir-vos que es
produí la ruptura entre nosaltres. Com a conseqüència vaig tornar novament a fer nicieses. Vaig fer
escarnot de la manera més grollera de totes aquestes propagandes i de tots aquests sermons; Paraixa
tornà a entrar en escena, i darrere d’ella moltes d’altres; en una paraula, començà una existència
absurda. Oh, si haguéssiu vist, Rodion Romànovitx, com saben a vegades fulgurar els ulls de la
vostra germana! No hi fa res que ara estigui embriac i que m’hagi begut ja tot un vas de vi, us dic
la veritat; us asseguro que, el seu esguard, el veia fins en somnis i que havia arribat a no poder
suportar el fru-fru dels seus vestits. Em creia que tindria un atac d’epilèpsia, mai no m’hauria
imaginat que era capaç d’arribar a un tal punt d’engrescament. En una paraula, calia reconciliar-se,
 però era ja impossible. Us podeu afigurar què vaig fer aleshores? A quin grau d’estupidesa pot la
ràbia conduir un home! No emprengueu mai res quan us trobeu en aquest estat, Rodion Romànovitx.
Comptant que Avdòtia Romànovna era una pobra (ah, perdoneu, no volia…, ¿però no és el mateix si hom
expressa la mateixa idea?), en una paraula, que vivia del seu treball, que havia de mantenir la
seva mare i a vós (ah, diable, altra vegada torneu a arrufar les celles!), vaig decidir-me a oferir-
li tota la meva fortuna (aleshores hauria pogut realitzar una trentena de milers de rubles) i a
proposar-li de fugir amb mi a Petersburg. Naturalment, li hauria jurat un amor etern, la felicitat,
etc. Em podeu ben creure, estava tan engrescat que si ella m’hagués dit: «Mata o emmetzina Marfa
Petrovna i casa’t amb mi» ho hauria fet immediatament! Però tot s’acabà amb la catàstrofe que
coneixeu i ja us podeu formar idea de la meva fúria en assabentar-me que Marfa Petrovna havia
engiponat el casament amb aquest abjecte picaplets de Lugin, la qual cosa, en substància, era el
mateix que jo proposava. No és així?, no és així? Observo que m’escolteu amb molta atenció…,
interessant jove…

Svidrigàilov donà un violent cop de puny damunt la taula. Tenia el rostre encès. Raskòlnikov veié
amb claredat que el vas o vas i mig de xampany que, sense heure’n esment, Svidrigàilov s’havia anat
bevent a glops feia el seu efecte, i decidí aprofitar-se d’aquesta circumstància. Svidrigàilov li
era molt sospitós.

—I bé, després de tot el que heu dit, estic convençut que el motiu del vostre viatge és la meva
germana —digué sense embuts amb el propòsit d’excitar-lo encara més.

—Oh!, voleu callar? —digué Svidrigàilov com si volgués esborrar l’efecte produït per les seves
paraules—, us he dit ja… oi més, la vostra germana no em pot veure ni en pintura.

—Jo també n’estic convençut, però no és d’això que ara es tracta.

—N’esteu convençut, que no em pot veure? —Svidrigàilov féu l’ullet i somrigué amb un aire mofeta—.
Teniu raó, no m’estima; però no responeu mai del que es pugui esdevenir entre marit i muller o
entre un home i la seva estimada. Hi ha sempre un raconet que està amagat de tothom i que no és
conegut més que d’ells dos. És que gosaríeu afirmar que Avdòtia Romànovna em mirava amb repugnància?

—Algunes de les paraules del vostre relat em proven que seguiu tenint propòsits, naturalment
indignes, pel que fa referència a Dúnia, i que us proposeu portar-los a terme en el temps més breu.

—Com! ¿És possible que hagi pogut deixar escapar tals paraules? —féu Svidrigàilov ingènuament
inquiet sense fer cabal de l’epítet aplicat als seus propòsits.

—Ara mateix traïu els vostres propòsits. Digueu, ¿per què teniu tanta por?

—Que tinc por? Por de vós? Més aviat sou vós que heu de tenir por de mi, cher ami. Tanmateix, quina
absurditat…! D’altra banda, estic embriac, ja ho veig; una mica més i anava a amollar una altra
niciesa. Al diable el vi! Ei, porta aigua!

Engrapà l’ampolla i, sense cap mena de mirament, la llançà per la finestra. Fílip portà aigua.

—Tot això és absurd —digué Svidrigàilov mullant un eixugamà i posant-se’l al cap—; amb un mot puc
polvoritzar totes les vostres sospites. ¿Sabeu, per exemple, que em caso?

—Ja m’ho havíeu dit.

—Us ho havia dit? No me’n recordava. Aleshores no us ho podia dir, però, d’una manera afirmativa,
puix que encara no tenia una promesa; quan vaig parlar-vos-en la cosa no passava de projecte. Ara
tinc ja una promesa i tot està decidit, i si en aquest moment no tingués res a fer d’una manera
inajornable, us conduiria tot seguit a casa d’ella, car us vull demanar el vostre consell. Ah,
diable, em resten només deu minuts! Altrament us vull contar la història del meu casament, car és
ben curiosa… On aneu? Ja us en voleu tornar a anar?

—No, ara ja no me n’aniré.

—Ja no us n’anireu? Ja ho veurem! Us portaré a veure la meva promesa, de veritat, però no pas ara,
perquè cal que ens separem aviat. Vós anireu a dreta i jo a esquerra. Coneixeu la senyora Resslich,
aquesta Resslich on ara estic estatjat? M’escolteu? És ella qui m’ha conjuminat la cosa. «Hom diria
que t’enutges; això et servirà de distracció momentània.» En efecte, sóc un home ombrívol i esquerp.
 Us creieu que sóc un home xiroi? No, sóc un home ombrívol: no faig cap mal, però, a vegades, m’
estic tres dies seguits en un racó sense dir res a ningú. Aquesta Resslich és una mala pua: ella
compta que em cansaré aviat de la meva dona, la deixaré plantada i aleshores ella la posarà en
circulació entre la gent de la nostra categoria. Per ella vaig assabentar-me que el pare, un
exfuncionari, estava impossibilitat i feia tres anys que no es movia de la poltrona, sense poder
moure les cames; que la mare era una dama assenyada; que el fill estava empleat a províncies i no
els ajudava; que la filla gran s’havia maridat i que des d’aleshores no es deixava veure per casa,
que s’havien hagut de carregar dos nebodets (es veu que encara eren pocs); que havien retirat de l’
Institut la filla petita, la qual dintre un mes faria setze anys i es podria maridar. És d’ella,
doncs, que es tracta. Vam anar a veure aquesta família; la cosa no podia ser més divertida!, em
presento com un propietari, vidu, de bon nom, amb relacions, amb un capital. Què hi fa que jo
tingui cinquanta anys i ella encara no en tingui setze? Qui en fa cabal, d’això? I la cosa és
atraient, veritat? Ha, ha! Si m’haguéssiu vist parlar amb el papà i la mamà! N’hi havia per a
llogar-hi cadires! Heus ací que es presenta la noia, vestida encara amb faldilla curta, imagineu-
vos, una veritable poncella, i em saluda encongida, enrojolant-se com l’alba (es veia que li havien
ensenyat la lliçó). No conec els vostres gustos pel que toca als rostres femenins, però, a parer
meu, aquests setze anys, aquests ulls encara infantívols, aquesta timidesa, aquestes llàgrimes
púdiques, tot això és més encisador que la bellesa. Altrament la noia és força gentil, amb els seus
cabells clars, els seus rulls cargolats com llana d’ovella, els seus llavis vermells i unes cames,
unes cames que són una delícia…! I bé, férem coneixença, jo vaig comunicar que certes circumstàncies
 de família m’obligaven a apressar les coses, i l’endemà, és a dir, abans-d’ahir, ens prometérem. D’
aleshores ençà, quan vaig a veure-la me la poso damunt els genolls i ja no se’n mou mentre dura la
visita; ella s’enrojola tota i jo la beso a cada minut; la mamà li ha fet comprendre, indubtablement
, que el futur marit es pot permetre tot això, i la cosa va com una seda. Ben mirat, aquesta
situació de promès és encara millor que la de marit. Es pot dir que és la nature et la vérité el
que parla en aquest infant. Ha, ha! He conversat amb ella dues vegades; la noia no té res de totxa,
té una manera de mirar d’esquitllentes que m’abranda de cap a peus. Sabeu?, el seu rostre s’
assembla al de la Madona de Rafael. ¿Heu remarcat el rostre fantàstic, l’expressió d’aflicció
enfollida de la Madona Sixtina? En el d’ella hi ha quelcom de semblant. L’endemà mateix d’haver-nos
promès, vaig portar-li presents per valor d’un miler i mig: un agençament de brillants, un altre de
perles, un necesser d’argent; el rostre de la Madona estava radiant. Ahir en asseure-me-la damunt
els genolls devia fer-ho sense massa miraments, car s’encengué tota i les llàgrimes li saltaren als
ulls, tot i que maldés per ocultar-les. Ens deixaren sols per un moment; aleshores m’enllaçà el
coll amb els seus braços (era la primera vegada que ho feia), i bo i petonejant-me, em jurà que
seria per mi una muller bona, obedient i fidel, que em faria feliç i que em consagraria tota la
seva vida, cada minut de la seva existència, que ho sacrificaria tot per mi, i que, en compensació,
no volia res més que la «meva estima», i «llevat d’això —em digué— no vull res més, no tinc cap
necessitat de presents!» Conveniu que sentir tal declaració, feta a soles, amb llàgrimes d’
entusiasme als ulls, amb les galtes enrojolades per un pudor virginal, d’un angelet de setze anys
com aquest, conveniu, repeteixo, que és deliciós! A fe de Déu, és deliciós! Val la pena, veritat?
Digueu…, digueu… I bé, escolteu…, hi anirem a veure la meva promesa…, però no pas tot seguit!

—En una paraula, aquesta monstruosa diferència d’anys afua la vostra sensualitat! És possible que
penseu seriosament en aquest matrimoni?

—Sense cap mena de dubte. Cadascú mira per ell mateix i el qui viu més joiosament és aquell qui sap
enganyar-se millor que tothom. Ha, ha! Quin moralista més auster! Sigueu indulgent per aquest
pecador! He, he, he!

—Fet i fet, us heu preocupat dels infants de Caterina Ivànovna i els heu col·locats… Però…, però…
devíeu tenir els vostres motius… Ara ho comprenc tot…

—En general, estimo molt els infants, els estimo molt —digué Svidrigàilov rient a borbollons—. A
propòsit d’això puc fins i tot contar-vos un episodi. El dia mateix de la meva arribada, després de
set anys d’absència, ja us podeu imaginar amb quin deler vaig posar-me a recórrer certes clavegueres
. Segurament heu observat que no porto pressa a ajuntar-me amb les meves velles amistats d’ací. I
me’n passaré tant de temps com pugui. Quan vivia al poble amb Marfa Petrovna em torturava mortalment
 el record de tots aquests racons i raconets misteriosos en els quals l’iniciat pot trobar tot el
que li plagui. Diable! El poble s’embriaga, la joventut il·lustrada, a manca de tota activitat, es
consum en somnis i quimeres irrealitzables, elabora teories monstruoses; la ciutat està plena de
jueus que no se sap d’on han vingut i que amaguen els diners; la resta es dedica a la disbauxa.
Aquest tuf petersburguès em ferí l’olfacte bon punt vaig arribar. Heus ací que un vespre vaig anar
a raure en un ball; era una claveguera terrible (les clavegueres que em plauen són precisament les
ben pudents); i bé, un escàndol com no n’hi havia en els meus temps. Sí, en aquest sentit hi ha un
progrés evident. Tot d’una, miro, i què és el que veig: una xicota de tretze anys, abillada molt
graciosament, dansa amb un virtuós; un altre, vis-a-vis, mostra com cal dansar. La mare està
asseguda en una cadira. Ja us podeu imaginar quin xivarri. La noia, tot encorreguda, es torna
vermella com un pebrot i acaba per posar-se a plorar. El virtuós l’engrapa i la fa giravoltar, a l’
entorn tot són rialles i crits. En tals moments em plau el vostre públic, encara que sigui un
públic de ball de patacada. «Molt bé! Molt bé! —criden—. O si no, per què porten criatures!» A mi,
naturalment, tot això m’era igual; que es consolin, sigui lògicament sigui il·lògicament. Vaig
escollir un lloc prop de la mare, vaig prendre-hi seient i heus ací que començo a dir-li que jo
també sóc de fora, que he arribat fa poc temps, que tota aquella gent són uns ignorants que no
saben distingir els mèrits veritables i mostrar el respecte merescut, dono a entendre que tinc
molts diners, les invito a acompanyar-les en el meu cotxe; les condueixo a casa (viuen rellogades
en una cofurna), fem coneixença. Em declaren que haver-me conegut és per elles un honor; m’
assabento que no tenen ni un clau, que han vingut a Petersburg per tal de fer certes gestions en un
negociat que no recordo; ofereixo els meus serveis, diners; m’informo que havien anat a la vetllada
creient erròniament que en efecte hi donaven lliçons de dansa; proposo per la meva banda contribuir
a l’educació de la noia, ensenyant-li el francès i la dansa. Ho accepten amb entusiasme, ho
consideren com un honor i quedem amics… Si voleu hi anirem, pero no avui.

—Acabeu, acabeu d’una vegada de contar les vostres anècdotes abjectes, home sensual i baix!

—Schiller, Schiller, sou el nostre Schiller! Où va-t-elle la vertu se nicher? Sabeu el que us dic?
Us contaré expressament coses d’aquestes per tal de sentir les vostres exclamacions indignades. És
una veritable delectança!

—I teniu raó: és que, per ventura, en aquest moment no em sento jo mateix ridícul? —balbucejà
Raskòlnikov rancuniós.

Svidrigàilov esclafí el riure a gorja plena, finalment cridà Fílip, pagà i s’aixecà:

—Té, estic embriac, assez causé! —digué—. És una delectança!

—En teniu tots els motius! —exclamà Raskòlnikov aixecant-se també—. És que no és una delectança per
a un depravat fins al moll dels ossos com vós contar aquestes fetes mentre coveu propòsits
monstruosos d’aquest mateix gènere, més que més en tals circumstàncies i davant un home com jo…
Això excita!

—I bé, si és així —respongué amb un cert esbalaïment Svidrigàilov guaitant-se Raskòlnikov—, si és
així, vós mateix sou ben bé un cínic. Si més no, en teniu la pasta. Podeu comprendre moltes coses,
moltes…, i… en podeu també fer moltes. Però, prou! Em dol sincerament que hàgim pogut parlar poc,
però ens reveurem… Tingueu una mica de paciència…

Svidrigàilov eixí de la taverna. Raskòlnikov el seguí. L’embriaguesa de Svidrigàilov desapareixia d’
una manera evident. Es veia que estava molt capficat per quelcom d’extraordinàriament important i
enarcava les celles. Hom hauria dit que es trobava a la vetlla d’alguna cosa que el desassossegava
i el tenia en molta de manera agitat. Amb Raskònikov havia mudat tot d’una d’actitud i a cada
moment esdevenia més groller i mofeta. Raskòlnikov no havia deixat de remarcar-ho. Inquiet,
sospitant que Svidrigàilov tenia intencions innobles, es decidí a seguir-lo.

Es trobaren junts a la voravia.

—Vós a la dreta i jo a l’esquerra, o a la inversa. Adéu, mon plaisir, a reveure!

I s’encaminà cap a la plaça del Fenc.





V


Raskòlnikov es posà a seguir-lo.

—Què significa això! —exclamà Svidrigàilov girant-se—. Em sembla haver-vos dit…

—Això significa que estic decidit a acompanyar-vos.

—Què-è-è?

Ambdós s’aturaren i durant un minut es mesuraren amb la mirada.

—De tot el que heu xerrat en el vostre estat de semiembriaguesa —digué Raskòlnikov en un to sec— he
tret la conclusió que no sols no heu abandonat els vostres projectes infames respecte a la meva
germana, sinó que esteu més decidit que mai a realitzar-los. Sé que avui al matí la meva germana ha
rebut una carta. Després de la vostra arribada no heu perdut el temps… En les vostres anades i
vingudes heu pogut ben bé trobar una muller qualsevol; però això no significa res. Tinc la pruïja d’
assegurar-me personalment…

És poc probable que Raskòlnikov hagués pogut definir allò precís que desitjava i de què volia
assegurar-se personalment.

—I ara! Voleu que cridi un policia?

—Crideu-lo!

De nou es deturaren un enfront de l’altre. Finalment, l’expressió del rostre de Svidrigàilov es
modificà. Veient que l’amenaça no intimidava Raskòlnikov, adoptà tot d’una un to xiroi i amical.

—Sou un home ben estrany! A dretes no us he parlat del vostre afer, tot i que, pel seu caràcter
fantàstic, estimuli la meva tafaneria. Pensava deixar la cosa per a un altre moment, però sou capaç
de fer perdre la paciència a un mort… I bé, anem; això sí, haig d’advertir-vos que entro a casa
només per emportar-me uns quants diners, que després tancaré la cambra, sortiré al carrer, agafaré
un cotxe i me n’aniré a passar tot el vespre a les illes. Quin interès podeu tenir a seguir-me?

—De moment entraré també a la casa on viviu, però no al vostre estatge, sinó al de Sofia Semènovna,
per tal d’excusar-me de no haver assistit a l’enterrament.

—Com vulgueu, però Sofia Semènovna no és a casa. Ha anat a portar els brivalls a casa d’una dama,
una vella que conec fa molt de temps i que té vara alta en diversos asils. He deixat encisada
aquesta dama portant-li els diners per als tres plançons de Caterina Ivànovna, i, a més d’això, una
suma en profit dels asils; també li he contat, finalment, la història de Sofia Semènovna amb tots
els honors, sense deixar escapar cap detall. L’efecte produït ha estat indescriptible. Heus ací per
què hom ha invitat Sofia Semènovna a presentar-se avui a l’hotel de ***, on la meva dama està
estatjada provisionalment després del seu retorn del camp.

—No hi fa res; de tota manera, hi donaré un cop d’ull.

—Com vulgueu, jo però, no us hi acompanyaré: quina necessitat en tinc? I bé, ja som a casa. Estic
convençut que us malfieu de mi, i és per aquest motiu que fins ara he estat prou delicat per a no
incomodar-vos amb certes preguntes… Em compreneu? Faig aposta que la meva discreció us ha semblat
extraordinària! Després d’això sigueu encara delicat!

—És que per vós és delicat d’escoltar darrere les portes?

—Ah, heus ací on us cou! —digué Svidrigàilov rient—. M’hauria ben sorprès que no m’haguéssiu fet
aquesta observació! Ha, ha! Haig de dir-vos, però, que no vaig comprendre res de les follies que
aleshores cometéreu… allí…, i que contàreu a Sofia Semènovna: tanmateix, voleu explicar-me’n el
sentit? Potser sóc un home en tanta de manera endarrerit que no puc comprendre-hi res. Aclariu-m’ho,
 caríssim! Inicieu-me en els principis moderns.

—No podíeu sentir res; mentiu!

—No és pas això, no és pas això el que m’interessa, sinó els vostres sospirs, les vostres tortures
espirituals, el Schiller que porteu dintre i que a cada instant es revolta. Com voleu, després d’
això, que hom no escolti darrere les portes? Si no ho podeu resistir, presenteu-vos a les autoritats
 i declareu: heus ací el cas que s’ha produït amb mi; conteu-ho tot i feu veure com en la vostra
teoria s’ha produït un petit error. Si esteu convençut que no és permès d’escoltar darrere les
portes, però que si a hom li passa pel cap pot dedicar-se a estossinar velles, per tal de trobar-hi
una delectança, aleshores el millor que podeu fer és tocar el dos cap a Amèrica. Fugiu, jove!
Potser encara hi sou a temps. Us parlo amb tota sinceritat. És que us manquen diners? Us en donaré
per al viatge.

—En això, no hi penso gens ni mica —tallà Raskòlnikov amb repugnància.

—Ho comprenc (altrament, no us esforceu massa; si us sembla, parleu poc); si no m’equivoco, les
qüestions que ara us neguitegen són qüestions de moral; veritat? Heu obrat com un home i un ciutadà?
 Deixeu-ho córrer; quina necessitat en teniu ara? He, he! Què us poden fer aquestes qüestions de l’
home i del ciutadà? Si us preocupen, no hi havia per què ficar-vos allà on no us demanaven, no
calia fer allò per a què no estàveu preparat. Suïcideu-vos; és que no en sentiu la necessitat?

—Em sembla que el que us proposeu és atracallar-me perquè us deixi en pau…

—Sou ben estrafolari; però hem arribat, pugeu l’escala, si us plau. Aquesta és l’entrada de l’
estatge de Sofia Semènovna; veieu? No hi ha ningú. No ho creieu? Pregunteu-ho als Kapernàumov: ella
els deixa sempre la clau. Teniu, heus ací madame Kapernàumov en persona. I bé… Què? (és una mica
sorda). Ha sortit? On ha anat? Esteu convençut ara? No hi és i potser no tornarà fins a una hora
avançada del vespre. Ara veniu a la meva cambra. Teníeu la intenció de fer-me una visita, veritat?
Aquest és el meu estatge. Madame Resslich no és a casa. Està sempre atrafegada, però és una bona
dona, us ho asseguro… potser us podria ser útil, si fóssiu una mica més raonable. Veieu?, prenc d’
aquest calaix un títol al cinc per cent (mireu quants me’n resten encara!) que realitzaré avui
mateix. Ho heu vist? No tinc necessitat de perdre més temps ací. Tanco el calaix, tanco la porta
del meu estatge, i ja som altre cop a l’escala. Si voleu agafarem un cotxe. Ja us he dit que me n’
anava a les illes. No us plauria una passejada amb cotxe? Teniu, agafo aquest carruatge i em faig
conduir a Elaguin; què? Refuseu? Ja en tenia prou? No us preocupeu, apa, anem. Sembla que vol
ploure, però no hi fa res, alçarem la capota…

Svidrigàilov estava ja assegut al cotxe. Raskòlnikov pensà que, si més no en aquell instant, les
seves sospites eren injustificades. Sense respondre ni un mot, féu mitja volta i s’encaminà cap a
la plaça del Fenc. Si hagués girat el cap, hauria pogut veure com Svidrigàilov, després d’haver fet
unes cent passes amb cotxe, posava peu a terra, pagava el cotxer i se n’anava cap a la voravia.
Però Raskòlnikov caminava sense mirar enrere i pocs instants després, en arribar al primer carrer,
tombava. Una profunda repugnància l’havia impulsat a deixar Svidrigàilov. «És possible que un sol
minut hagi pogut esperar quelcom d’aquest home groller i roí, d’aquest depravat sensual, d’aquest
brètol!», exclamà involuntàriament. És veritat que Raskòlnikov havia proferit el seu judici amb
massa precipitació i lleugeresa. En tot el capteniment de Svidrigàilov hi havia, si més no, una
certa originalitat, per no dir un cert misteri. Pel que feia referència a la seva germana,
Raskòlnikov seguia estant convençut que Svidrigàilov no la deixaria en pau. Però esdevenia ja
excessivament feixuc i insuportable rumiar sobre tot això!

Després d’haver fet una vintena de passes, com sempre que es trobava sol, s’enfonsà en una profunda
malenconia. En arribar al pont, s’aturà a la barana i es posà a guaitar l’aigua. A poca distància d’
ell hi havia Avdòtia Romànovna. Raskòlnikov havia passat pel seu costat en entrar al pont, sense
adonar-se d’ella. Dúnetxka no l’havia encara trobat mai pel carrer, i el seu aspecte l’esbalaí i la
inquietà. Ella va aturar-se i durant un moment estigué temptada de cridar-lo. Tot d’una, del costat
de la plaça del Fenc albirà Svidrigàilov que s’encaminava apressadament cap a ella.

Aquell, però, semblava atansar-se amb prudència i misteri. Ell no entrà al pont, sinó que s’aturà a
la voravia, fent tots els possibles per evitar que Raskòlnikov el veiés. Ja havia vist Dúnia de
lluny i li feia signes. Ella comprengué que amb els seus signes li demanava de no dir res al seu
germà i d’anar a trobar-lo a ell. Així ho féu Dúnia, la qual s’allunyà silenciosament del seu germà
i s’atansà a Svidrigàilov.

—Anem-nos-en tot seguit —xiuxiuejà Svidrigàilov—. No vull que Rodion Romànovitx s’assabenti de la
nostra entrevista. Us adverteixo que fa un instant m’ha vingut a trobar en una taverna que hi ha no
gaire lluny d’ací i que m’ha costat moltes penes i treballs deseixir-me d’ell. Sap que us he escrit
una carta i sospita alguna cosa. Segurament no sou vós qui li heu parlat d’això; però, si no sou
vós, qui ha estat?

—Teniu, ja hem tombat —tallà Dúnia—; ara el germà ja no ens pot veure. Us declaro que no aniré més
lluny amb vós. Digueu-m’ho tot ací; no hi ha cap motiu perquè no m’ho digueu al carrer.

—En primer lloc, és absolutament impossible que el que us haig de comunicar us ho digui al mig del
carrer; en segon lloc, cal que parleu amb Sofia Semènovna; en tercer lloc, us mostraré certs
documents… Finalment, si no consentiu a venir al meu estatge, em refuso a tota explicació i em
retiro tot seguit. Us prego, alhora, de no oblidar que un secret molt curiós que interessa el
vostre estimat germà es troba completament a les meves mans.

Dúnia s’aturà indecisa i guaità Svidrigàilov amb un esguard penetrant.

—De què teniu por? —remarcà aquell tranquil·lament—; la ciutat no és el camp. I àdhuc al camp em
féreu més mal a mi que no pas jo a vós; ací…

—Heu avisat Sofia Semènovna?

—No, no li he dit ni una paraula i fins i tot no estic segur que sigui a casa. Em penso, però, que
no ha sortit. Avui ha enterrat una parenta seva. No és pas el dia més indicat per a anar a fer
visites. Per ara no vull parlar de la cosa a ningú i en part fins i tot em penedeixo d’haver-me
decidit a dir-vos-ho. En aquest cas, la més petita imprudència equival a una denúncia. Visc prop d’
ací, veieu?, en aquesta casa. Aquest és el porter; em coneix perfectament, veieu?, em saluda; veu
que vaig amb una dama i, naturalment, ha pogut fixar-se ja en el vostre rostre. Aquesta circumstànci
a ha de tranquil·litzar-vos, si és que teniu molta por i us malfieu de mi. Perdoneu si us parlo d’
una manera tan crua. Estic estatjat ací com a rellogat. Sofia Semènovna està estatjada al costat de
la meva cambra. Tot el pis està ocupat per rellogats. Per què, doncs, esteu estamordida com un
infant? És que sóc tan terrible com això?

Svidrigàilov féu un esforç per somriure, però no hi reeixí. El cor li bategava i se sentia el pit
oprès. Alçava la veu a posta per tal d’ocultar la seva agitació creixent. Però Dúnetxka, d’aquesta
agitació, no n’havia hagut esment, car la remarca que estava estamordida com un infant i que
Svidrigàilov era terrible per a ella havia ja irritat massa el seu amor propi.

—Tot i saber que sou un home… sense honor, de por no us en tinc gens ni mica. Passeu al davant —
digué ella en un to aparentment tranquil; el rostre, però, era molt pàl·lid.

Svidrigàilov s’aturà davant l’estatge de Sònia.

—Permeteu-me que vegi si és o no a casa… No. Malament! Però sé que no pot tardar a venir. Si ha
sortit ha estat únicament per anar a veure una dama que s’interessa pels orfes. Se’ls ha mort la
mare… M’he ocupat d’aquest afer. Si Sofia Semènovna no torna d’ací a deu minuts, l’enviaré a casa
vostra avui mateix, si voleu. Aquestes són les meves dues cambres; darrere aquesta porta s’estatja
la meva dispesera, la senyora Resslich. Ara, mireu, us vull mostrar els meus documents principals.
Aquesta porta passa del meu dormitori a dues cambres completament buides. Són aquestes…, cal que
les examineu amb una mica d’atenció…

Svidrigàilov ocupava dues cambres moblades bastant espaioses. Dúnia esguardà al seu entorn amb
malfiança; però no va veure res de sospitós ni en el moblatge ni en la disposició del local.
Tanmateix, hauria pogut adonar-se, per exemple, que l’estatge de Svidrigàilov estava situat entre
dos departaments gairebé inhabitats. No s’entrava al seu estatge directament des del passadís, sinó
a través de dues cambres de la dispesera gairebé buides. Obrint la porta, tancada amb clau, que del
seu dormitori donava a la cambra que estava per llogar, Svidrigàilov va mostrar-la a Dúnetxka.
Dúnetxka s’aturà al llindar, sense comprendre per què la invitaven a mirar, però Svidrigàilov s’
apressà a explicar-li-ho:

—Mireu ací, en aquesta segona cambra. Fixeu-vos en aquesta porta, tancada amb clau. Al costat de la
porta hi ha una cadira, l’única de les dues cambres. Aquesta cadira, vaig portar-la jo del meu
estatge per tal de poder escoltar amb més comoditat. Darrere la porta hi ha la taula de Sofia
Semènovna. Ella seia prop de la taula i conversava amb Rodion Romànovitx. Jo, assegut ací en
aquesta cadira, dos dies seguits, i cada vegada durant dues hores, vaig escoltar la seva conversa.
Per tant, he pogut assabentar-me d’alguna cosa, no us ho sembla?

—Escoltàveu darrere la porta?

—Sí, escoltava; ara tornem al meu estatge, ací fins és impossible asseure’s.

Tornà a conduir Avdòtia Romànovna a la seva primera cambra, que li servia de sala, i la invità a
asseure’s prop de la taula. Ell s’assegué a l’altre cap, a una distància d’un sagen[21] almenys,
però en els seus ulls llampegava ja segurament aquella flama que en altre temps havia esfereït
Dúnetxka. Ella s’estremí i tornà a esguardar al seu entorn amb malfiança. El seu gest fou involuntar
i, car la seva malfiança, pel que es veia, no volia exterioritzar-la. La situació aïllada de l’
estatge de Svidrigàilov acabà per cridar-li l’atenció. Tingué l’intent de preguntar si la dispesera,
 si més no, era a casa, però l’urc no li permeté de fer aquesta pregunta. Altrament, la inquietud
pel que es referia a la seva seguretat personal no era res al costat de l’altra angoixa que
torturava el seu cor d’una manera irresistible.

—Aquí teniu la vostra carta —començà ella posant-la damunt la taula—. És que és possible el que m’
escriviu? Voleu donar a entendre que el meu germà ha comès un crim. Les vostres al·lusions són
massa clares; no proveu ara d’escapolir-vos. Heu de saber que abans que vós m’escrivíssiu havia ja
sentit parlar d’aquesta faula estúpida i que no en crec ni una paraula. És una sospita vil i
ridícula. Aquestes sospites, no les ignoro i sé d’on provenen. No podeu tenir cap prova. Vós heu
promès de donar-me-les, aquestes proves: parleu! Però heu de saber per endavant que no us crec! No
us crec…!

Dúnetxka pronuncià aquestes paraules amb una gran rapidesa, i l’emoció que la corprenia li encengué
el rostre.

—Si no em creieu, per què us heu arriscat a venir tota sola a casa meva? Per què, doncs, heu vingut?
 Per pura curiositat?

—No em turmenteu, parleu, parleu!

—Cal convenir que sou una minyona ben coratjosa, a fe de Déu; jo em creia que hauríeu pregat el
senyor Rasumikhin que us acompanyés. Però m’he pogut convèncer que no sols no us ha acompanyat,
sinó que ni us ha seguit a distància. Sou ben coratjosa… D’altra banda, en vós tot és diví… Pel que
toca al vostre germà, ¿què us diré? L’heu vist vós mateixa de poc. Com el trobeu?

—No serà únicament en la seva actitud i en el seu aspecte que fundeu la vostra acusació?

—No, més aviat en les seves pròpies paraules. Dos dies seguits va venir, al vespre, a parlar amb
Sofia Semènovna. Us he mostrat ja on estaven asseguts. Ell li féu una confessió completa. És un
assassí. Matà una vella usurera a la qual donava objectes a empenyorar; matà també la seva germana,
una marxanta anomenada Lisabeta, que entrà per atzar a la cambra pocs moments després de l’
assassinat de la seva germana. Les matà amb una destral que portava damunt; les assassinà per tal
de robar-les i robà; prengué diners i alguns objectes… Això és, mot per mot, el que contà a Sofia
Semènovna, la qual és l’única que coneix el secret, però que no ha tingut cap participació en l’
assassinat. Al contrari, s’esfereí tant com us heu esfereït vós ara. Estigueu tranquil·la; ella no
el delatarà.

—És impossible! —murmuraren els llavis lívids de Dúnia, que panteixava—. És impossible! No tenia
cap raó, el més petit motiu… És mentida, és mentida!

—El mòbil de l’assassinat fou el robatori. Ell prengué diners i objectes. És veritat que, segons la
seva pròpia confessió, no en tragué cap profit i anà a amagar-ho tot sota una pedra, on diners i
objectes són encara actualment. Però si obrà d’aquesta manera fou perquè no gosà aprofitar-se’n.

—Però és que és versemblant que ell pogués robar, que en pogués solament tenir la idea? —exclamà
Dúnia i s’aixecà vivament—. Vós el coneixeu, l’heu vist: és que, per ventura, pot ser un lladre?

—Aquesta categoria, Avdòtia Romànovna, conté milers i milions de varietats. En general, el lladre
té consciència que és un brètol; tanmateix he sentit parlar d’un home ple de noblesa que havia
saquejat el correu. Qui ho sap! El vostre germà potser es creia que realitzava una acció lloable!
Naturalment, jo mateix no m’ho hauria cregut, com vós no us ho creieu, si algú m’ho hagués contat.
Però no vaig poder refusar el crèdit a les meves pròpies orelles. Ell esclarí també els motius del
seu crim a Sofia Semènovna, la qual, d’antuvi, no creia les seves orelles, però al capdavall no
tingué altre remei que creure els seus propis ulls. Ves, fou ell mateix, personalment, qui li ho
contà tot.

—Quins foren els… motius?

—La cosa és llarga d’explicar, Avdòtia Romànovna. Ens trobem en presència, com expressar-vos-ho?, d’
una mena de teoria segons la qual un crim és permès si el fi perseguit és bo. Un sol crim i cent
bones accions! Naturalment és ben feixuc per a un jove amb mèrits i amor propi saber, per exemple,
que si disposés només de tres mil rubles, tot el seu esdevenidor, tota la seva carrera, es
plasmarien altrament, la seva vida prendria un altre tomb, i, tanmateix, aquests tres mil rubles,
no els té. Afegiu-hi la irritació causada per la fam, per l’esquifidesa de la cambra, pels vestits
esparracats, la consciència neta dels avantatges de la pròpia posició social i, ensems, de la
situació de la mare i de la germana. Afegiu-hi encara la vanitat i l’orgull; altrament, qui ho sap?,
 potser amb bones inclinacions… No us penseu, us ho prego, que l’acusi; de tota manera no n’he de
fer res. Hi havia encara una petita teoria pròpia segons la qual els homes es divideixen en
material i en individus d’una categoria especial, és a dir, individus per als quals, a conseqüència
de la seva elevada situació, no compten les lleis i que, al contrari, les elaboren ells mateixos
per als altres individus, per al material, per a les escombraries, diguem-ho així. Què voleu que us
en digui, d’aquesta petita teoria?: une théorie comme une autre. Napoleó el tenia terriblement
captivat, és a dir, allò que el captivava era que molts homes genials no fessin cabal del mal i hi
passessin per damunt sense pensar-s’hi. Ell, segons sembla, s’imaginà que era també un home genial;
és a dir, durant un cert temps n’estigué convençut; sofrí molt i segueix sofrint en veure que, tot
i que hagués sabut elaborar una teoria, no s’havia trobat en estat de passar per damunt de tot
sense pensar-s’hi i que, per tant, no és un home genial. I això, per a un jove amb amor propi, és
humiliant, assenyaladament en el nostre segle…

—I els remordiments de consciència? És que li negueu tot sentiment moral? És que, per ventura, és
així?

—Ah, Avdòtia Romànovna, en els nostres temps tot s’ha enterbolit, encara que, d’altra banda, no hi
hagi hagut mai una claredat digna de ser remarcada. Els russos, Avdòtia Romànovna, tenen un esperit
vast com la terra on viuen, i una inclinació extraordinària per tot allò que sigui fantasiós,
mancat de sentit comú; però és una malaurança tenir l’esperit vast sense ser particularment genial.
¿Us recordeu de les moltes vegades que havent sopat havíem parlat d’aquest tema, o d’altres de
semblants, asseguts a la barana del jardí? Era tot just d’aquesta amplària d’esperit que em fèieu
retret. Qui sap, potser aleshores que parlàvem de tot això, ell conjuminava la seva teoria. En la
nostra societat il·lustrada no hi ha principis assenyaladament sagrats, Avdòtia Romànovna: algunes
citacions llibresques i prou. Però tot això és més aviat cosa dels savis, i, com que aquests en la
seva majoria són uns guillats, l’home de la bona societat fins i tot no considera de bon to parlar
d’aquestes coses. D’altra banda, les meves opinions, les coneixeu ja en general; decididament no
acuso ningú. Jo mateix no sóc més que un dropo i sóc fidel a la meva inclinació. D’això, n’hem
parlat ja més d’una vegada. Fins i tot vaig tenir la ventura d’interessar-vos amb els meus
raonaments… Esteu molt pàl·lida, Avdòtia Romànovna!

—Aquesta teoria seva, la conec. He llegit en una revista el seu article sobre els individus als
quals tot és permès… Rasumikhin va portar-me’l.

—El senyor Rasumikhin? Un article del vostre germà? En una revista? Existeix un article semblant?
No ho sabia. Deu ser ben curiós…! Però on aneu, Avdòtia Romànovna?

—Vull veure Sofia Semènovna —respongué Dúnetxka amb una veu feble—. On és l’entrada del seu estatge?
 Potser ha tornat; vull veure-la absolutament tot seguit. Cal que ella…

Avdòtia Romànovna no pogué acabar la frase; se sufocava literalment.

—Segons totes les aparences, Sofia Semènovna no tornarà fins a la nit. Havia de tornar molt d’hora;
però si ara no és ací, vindrà probablement molt tard…

—Ah, com ments! Ho veig que… has mentit…, que no has fet més que mentir…! No et crec! No et crec!
No et crec! —cridà Dúnetxka, furiosa, completament fora de si, i s’esfondrà gairebé esvanida damunt
la cadira que Svidrigàilov s’havia apressat a atansar-li.

—Avdòtia Romànovna, què us passa? Assossegueu-vos! Teniu, beveu un glop d’aigua…

Li ruixà el rostre amb aigua. Dúnetxka s’estremí i revingué.

—La cosa ha fet efecte de debò! —murmurà entre si Svidrigàilov arrufant les celles—. Avdòtia
Romànovna, assossegueu-vos! Ja sabeu que Rodion Romànovitx té amics. El salvarem, el traurem del
pas. ¿Voleu que me l’emporti a l’estranger? Tinc diners; d’ací a tres dies tot estarà a punt.
Respecte a l’assassinat, ell realitzarà encara tantes bones accions que ho esborraran tot; estigueu
tranquil·la. Encara pot esdevenir un gran home. I bé, què teniu? Com us trobeu?

—Malvat! Li cal encara l’escarni. Deixeu-me sortir…

—On aneu? On voleu anar?

—Al seu costat. On és? Ho sabeu? ¿Per què és tancada aquesta porta? És per aquesta porta que hem
entrat, i ara és tancada amb clau. Quan l’heu tancada?

—No calia pas que tota la casa sabés el que dèiem ací. No faig escarni ni de bon tros. Però, on
voleu anar en l’estat en què us trobeu? És que voleu perdre’l? L’exasperareu i es delatarà ell
mateix. ¿És que no sabeu que li segueixen ja les petjades i que una imprudència de la vostra part
li pot ser funesta? Espereu-vos. L’he vist i he parlat amb ell fa poc: encara és possible salvar-lo.
 Asseieu-vos, examinarem junts el que cal fer. És per parlar-ne a soles amb vós que us he invitat a
venir a casa meva. Però asseieu-vos!

—De quina manera podeu salvar-lo? És que és possible?

Dúnia s’assegué. Svidrigàilov prengué seient al costat.

—Tot depèn de vós, només de vós —començà ell amb l’esguard llampegant, en veu baixa i parlant amb
dificultat a causa de l’agitació que l’abassegava.

Dúnia, esfereïda, reculà a una certa distància d’ell. Svidrigàilov tremolava de cap a peus.

—Vós…, un sol mot dels vostres llavis, i està salvat…! Jo…, jo el salvaré. Tinc diners i amics. El
faré partir tot seguit, li facilitaré un passaport, dos passaports un per a ell i un altre per a mi.
 Tinc amics capaços d’endegar-ho tot… Ho voleu? Prendré també un passaport per a vós…, per a la
vostra mare… Quina necessitat teniu de Rasumikhin? Jo també us estimo… Us estimo infinitament.
Deixeu-me besar una punta de la vostra roba, us ho prego! Us ho prego! La remor del vostre vestit
em fa perdre els estreps. Digueu-me fes això o allò i ho faré. Faré l’impossible! Creuré en tot
allò que vós creureu. Ho faré tot, tot! No em guaiteu, no em guaiteu d’aquesta manera! És que no
sabeu que em mateu…?

Començava fins i tot a delirar. No sabia el que li passava. Hom hauria dit que havia perdut
completament el senderi.

Dúnia llançà un crit i es precipità a la porta.

—Obriu! Obriu! —cridà sacsejant la porta i esperant que sentirien la seva veu des de fora—. Obriu,
obriu! És que no hi ha ningú en aquesta casa?

Svidrigàilov s’aixecà. Havia recobrat en part la sang freda. Un somrís agre i mofeta es dibuixava
en els seus llavis tremolosos.

—No hi ha ningú a la casa —digué en veu baixa i arrossegant les paraules—, la dispesera ha sortit i
és endebades que crideu d’aquesta manera: l’únic que aconseguiu és fer-vos mala sang ben inútilment.

—On és la clau? Obre la porta tot seguit, tot seguit, miserable!

—La clau l’he perduda i no puc trobar-la.

—Ah! Voleu recórrer a la violència! —exclamà Dúnia, que, pàl·lida com la mort, es redossà en un
racó on es parapetà darrere una tauleta que l’atzar li posà a l’abast. No cridava, però fitava l’
esguard en el seu enemic i seguia tots els seus moviments. Svidrigàilov, dret a l’altre extrem de
la cambra, tampoc no es movia del lloc. Si més no exteriorment, havia reeixit a dominar-se. Però el
seu rostre era pàl·lid i seguia somrient amb aire mofeta.

—Heu parlat fa poc de violència, Avdòtia Romànovna. Si hi ha violència, vós mateixa podeu suposar
que he pres les meves mesures. Sofia Semènovna no és a casa, cinc cambres tancades ens separen de l’
estatge dels Kapernàumov. Finalment, jo sóc, si més no, dues vegades més fort que vós i, llevat d’
això, no tinc res a témer, car una denúncia de la vostra part equivaldria a la pèrdua del vostre
germà. A més, ningú no us creurà: totes les aparences són desfavorables a una noia que se’n va tota
sola a l’estatge d’un home. Així, doncs, encara que sacrifiquéssiu el vostre germà, no podríeu
provar res: és molt difícil de provar la violència, Avdòtia Romànovna.

—Brètol! —digué Dúnia en veu baixa i plena d’indignació.

—Com vulgueu, però cal fer-vos veure que fins ara he parlat solament des del punt de vista de les
vostres suposicions. Personalment, sóc de la vostra opinió: la violència és reprovable. Tot el que
he dit era solament per tal d’assossegar la vostra consciència fins en el cas… que us decidíssiu
voluntàriament a salvar el vostre germà com us proposo. Resultaria que us heu sotmès a les
circumstàncies, a la força, en fi, si cal absolutament emprar aquest mot. Penseu-hi: el destí del
vostre germà i de la vostra mare es troba a les vostres mans. Seré el vostre esclau… tota la vida…
Decidiu: m’esperaré ací…

Svidrigàilov s’assegué al sofà, a vuit passes de Dúnia. Per ella no hi havia ja el més petit dubte
pel que es referia a la infrangibilitat de la resolució de Svidrigàilov. D’altra banda, el coneixia…

De sobte, es tragué un revòlver de la butxaca, l’amartellà i el col·locà damunt la tauleta, sota la
mà. Svidrigàilov s’aixecà d’un bot.

—Ah! És així? —exclamà esbalaït, però somrient amb rancúnia—. I bé, això modifica la situació
completament! Em faciliteu la tasca d’una manera extraordinària, Avdòtia Romànovna! ¿Però d’on heu
tret aquest revòlver? És el senyor Rasumikhin qui us l’ha donat? Però, no, és el meu! Una vella
coneixença! En efecte, l’havia cercat sense que pogués trobar-lo… Les lliçons que vaig donar-vos al
poble no hauran estat inútils!

—Aquest revòlver no era teu, sinó de Marfa Petrovna, que tu, roí, vas matar! Res del que hi havia a
la casa no era teu! L’he pres en començar a sospitar de què eres capaç. Si goses fer una sola passa
et juro que et mataré!

Dúnia estava exasperada i tenia el revòlver a la mà, disposada a fer foc.

—I bé, i el germà? Us ho pregunto per curiositat —digué Svidrigàilov, que seguia sense moure’s del
lloc—. Delata’l, si vols! No et belluguis! Dispararé! Vas emmetzinar la teva muller, ho sé, tu
mateix ets un assassí!

—N’esteu ben segura, que vaig emmetzinar Marfa Petrovna?

—Sí! Tu mateix vas donar-m’ho a entendre; vas parlar-me de metzines…, sé que havies anat a vila a
cercar-ne…, tot ho tenies a punt… Ets tu…, ets tu…, brètol!

—Encara que fos veritat, és per tu que ho hauria fet…, tu n’hauries estat la causa.

—Ments! T’he odiat sempre, sempre…

—Sí? Es veu que heu oblidat, Avdòtia Romànovna, com en la vostra xardor propagandista m’esguardàveu
amb una mirada llangorosa… Ho llegia en els vostres ulls; us en recordeu?, un vespre, al clar de
lluna, cantava un rossinyol…

—Ments! —la ràbia llampegava en l’esguard de Dúnia—. Ments! Ets un calumniador!

—Mento? I bé, admetem que mento. He mentit. No han de recordar-se aquestes coses a les dones —digué
somrient—. Ja sé que tiraràs, salvatgina gentil. Apa, tira!

Dúnia alçà el revòlver i, mortalment pàl·lida, el llavi inferior lívid i tremolós, es guaità
Svidrigàilov amb els seus ullassos negres resplendents, i apuntà l’arma, esperant el seu primer
moviment. Ell no l’havia vista mai tan bella. El foc que abrandava els ulls de Dúnia en aquell
moment, aleshores que alçà el revòlver, l’abrusà i el cor se li encongí dolorosament. Svidrigàilov
féu un pas endavant. Retrunyí una detonació. La bala li passà a frec de testa i s’encastà a la
paret, darrere d’ell. Svidrigàilov s’aturà i rigué silenciosament.

—Una fiblada de vespa! De dret al cap heu apuntat… Què és això? Sang!

Es tragué el mocador per tal d’eixugar-se un fil de sang que li regalimava pel pols dret: segurament
 la bala havia alçat una mica la pell del crani. Dúnia abaixà el revòlver i esguardà Svidrigàilov
amb una mena d’estupor. Hom hauria dit que ella mateixa no comprenia el que havia fet.

—I bé, què?, no heu fet blanc! Torneu a tirar, m’espero —digué en veu baixa Svidrigàilov amb un
somrís ombrívol—. Si no us apresseu, tindré el temps d’enxarpar-vos abans que pugueu tornar a fer
foc.

Dúnetxka s’estremí, alçà cuitadament el gallet i tornà a apuntar el revòlver.

—Deixeu-me en pau! —digué ella amb desesper—, us juro que tornaré a tirar i que… us… mataré…!

—En efecte…, a tres passes és impossible que no em mateu… Però si no em mateu…, aleshores…

Els seus ulls llampegaren i féu dues passes més.

Dúnia afluixà el gallet, però el revòlver féu figa.

—Heu carregat malament l’arma. No hi fa res! Encara teniu una càpsula. M’espero.

Dret a dues passes d’ella, esperava guaitant-se-la amb una decisió indomable i amb un esguard encès
i ple de passió. Dúnia comprengué que només la mort podria fer-lo desistir dels seus propòsits. «I…
indubtablement, ara a dues passes, el mataria!»

Tot d’una llençà el revòlver.

—No voleu tirar! —féu Svidrigàilov, esbalaït, i respirà profundament.

Ell tingué la sensació que el seu cor s’havia descarregat d’un pes feixuc, i, potser, no pas
solament de la por de la mort, la qual, d’altra banda, és poc probable que experimentés en aquell
instant. Se sentia deslliurat d’una altra sensació més punyent i ombrívola que ell mateix no hauria
pogut ben bé definir.

Svidrigàilov s’atansà a Dúnia i l’enllaçà suaument pel cos. Ella no resistí; però, tremolant com la
fulla a l’arbre, se’l guaità amb un esguard suplicant. Ell volgué parlar, però només els llavis se
li torçaren i no pogué proferir ni un mot.

—Deixa’m anar! —pregà Dúnia.

Svidrigàilov s’estremí: hom hauria dit que ella l’havia tutejat amb una veu diferent d’abans.

—És a dir, que no m’estimes? —preguntà ell en veu baixa.

Dúnia féu un signe negatiu amb la testa.

—I… no podràs estimar-me? Mai? —continuà ell amb desesper.

—Mai! —murmurà ella.

Durant un instant es lliurà una lluita terrible en l’esperit de Svidrigàilov. Els seus ulls fitaven
Dúnia amb una expressió indescriptible. Tot d’una retirà el braç, se n’anà ràpidament a la finestra
i s’hi estigué dret, de cara a fora.

S’escolà un moment de silenci.

—Aquí teniu la clau! —Se la tragué de la butxaca esquerra del paltó i la posà darrere seu damunt la
taula, sense mirar-se Dúnia—. Preneu-la; aneu-vos-en de pressa!

Guaitava obstinadament a la finestra.

Dúnia s’atansà a la taula per tal de prendre la clau.

—De pressa! De pressa! —repetí Svidrigàilov sense canviar de posició ni girar-se. Però en aquest «
de pressa!» hi havia quelcom de terrible. Dúnia ho va comprendre, prengué la clau, es precipità a
la porta, l’obrí apressadament i sortí d’una revolada de la cambra. Un minut després, fora de si,
corria com una folla pel canal en direcció al pont de ***.

Svidrigàilov romangué encara tres minuts a la vora de la finestra; finalment, es girà lentament,
esguardà al seu entorn i es passà la mà pel front. Un somrís estrany li estrafeia el rostre, un
somrís lamentable, trist, feble, un somrís de desesperança. La sang, ja resseca, li havia tacat la
mà; se la mirà amb ràbia; després mullà una tovallola i se la passà pel pols. El revòlver llençat
per Dúnia havia anat a parar a la porta. Svidrigàilov, en descobrir-lo tot d’una, l’alçà i es posà
a examinar-lo. Era un petit revòlver de sistema antic, de tres trets. Hi romanien dos cartutxos i
una càpsula. Hom podia encara disparar un cop. Restà un moment consirós, després es ficà el
revòlver a la butxaca, prengué el capell i sortí.





VI


Tot aquell vespre, fins a les deu, Svidrigàilov se’l passà recorrent tota mena de tavernes i de «
clavegueres». En un d’aquests indrets trobà Kàtia, la qual cantava una cançó relativa a un cert «
tirà i brètol»

que havia començat a petonejar Kàtia.

Svidrigàilov pagà consumacions a Kàtia, al minyó de l’orgue, a uns cantaires, a uns criats i a dos
escriventets. Amb aquests escriventets, hi havia fet coneixença perquè tots dos tenien el nas tort:
el de l’un es torçava cap a la dreta, el de l’altre cap a l’esquerra. Aquesta circumstància li
havia atret en molta de manera l’atenció. Finalment se l’emportaren a un «jardí d’esbarjo», en el
qual ell ho pagà tot, començant per l’entrada. En aquest jardí hi havia un avet de tres anys
escanyolit i tres arbustos, i, ultra això, un indret cobert que portava el nom de «Waux-Hall» i que
en realitat era un establiment de begudes amb unes quantes tauletes verdes i cadires. Uns cantaires
de mala mort i un alemany de Munic, embriac, amb el nas vermell, que feia de pallasso, i, Déu sap
per què, estava extraordinàriament trist, divertien el públic. Els escriventets tingueren una
picabaralla amb uns altres escriventets i se n’hi anà d’un no res que la cosa no acabés a plantofade
s. Svidrigàilov, que fou designat per ells com a àrbitre, se’ls escoltà durant un quart, però
cridaven en tanta de manera que era impossible de treure l’entrellat de res. Entremig del xivarri
li semblà comprendre que un d’ells havia robat alguna cosa i que, després d’haver-la venuda allí
mateix a un jueu, no es volia partir el producte de la venda amb el seu company. Resultà, al
capdavall, que l’objecte robat era una cullereta de te pertanyent a l’establiment, els propietaris
del qual, en heure esment de la cosa, armaren un escàndol. L’afer amenaçava de prendre un mal
caient. Svidrigàilov pagà la cullereta, s’aixecà i sortí del jardí. Eren prop de les deu. Durant
tot el vespre no havia begut ni una gota de vi; a la taverna, es limità a demanar un vas de te, i
això encara per no ésser malvist. El vespre era xafogós i ombrívol. Cap a les deu el cel es cobrí
de núvols espessos; retrunyí el tro i l’aigua començà a caure a bots i barrals. Els llamps
fulguraven a cada instant i hom podia cada vegada comptar fins a cinc mentre en durava la resplendor
. Arribà a casa xop fins al moll dels ossos, es tancà a la seva cambra, obrí el calaix de la taula,
en tragué tots els diners i esquinçà dos o tres papers. Després d’haver-se posat els diners a la
butxaca, es volgué canviar de roba, però en guaitar a la finestra i veure que el xàfec continuava,
desistí del seu propòsit, abastà el capell, sortí sense tancar la porta i se n’anà de dret a la
cambra de Sònia, la qual ja era a casa.

Sònia no era sola; al seu entorn hi havia quatre marrecs dels Kapernàumov, als quals donava te.
Acollí silenciosament i respectuosa Svidrigàilov, esguardà amb sorpresa el seu vestit xop, però no
digué res. Els marrecs, en veure’l, es posaren a fugir amb un esverament indescriptible.

Svidrigàilov s’assegué prop de la taula i invità Sònia a asseure’s al costat d’ell. Ella es preparà
tímidament a escoltar-lo.

—Sofia Semènovna —començà Svidrigàilov—, és possible que me’n vagi a Amèrica, i, atès que de segur
que ens veiem per darrera vegada, he vingut per tal d’arranjar alguns afers. I bé, és que hi heu
anat, a veure aquesta dama, avui? Ja sé el que us ha dit, no teniu necessitat de repetir-m’ho. —
Sònia féu un moviment i s’enrojolà—. Aquesta gent té els seus prejudicis. Pel que fa referència a
les vostres germanes i al vostre germà, tot està efectivament endegat; i els diners que he destinat
a cadascú, els he posats a mans segures. Teniu, preneu els rebuts, pel que pugui ser. Preneu-los!
Aquesta qüestió, la tenim llesta. Ara aquí teniu tres títols al cinc per cent i que representen un
valor de tres mil rubles. Preneu-los per a vós, per a vós exclusivament, i que la cosa quedi entre
nosaltres, que ningú no n’hegui esment. Aquests diners us seran útils, Sofia Semènovna, car no
podeu pas seguir vivint com heu viscut fins ara, no en teniu ja necessitat…

—Heu tingut tantes bondats per mi, pels orfes i per la difunta —digué Sònia apressadament—, que si
fins ara us he regraciat tan poc… no us penseu que…

—Prou, prou.

—Referent a aquests diners, Arcadi Ivànovitx, us estic molt agraïda, però ara no em calen. Ara no
haig de mantenir-me més que a mi tota sola i podré sempre sortir del pas. No em considereu com una
desagraïda; si sou tan caritatiu, aquests diners…

—Preneu-los, preneu-los, Sofia Semènovna, i, us ho prego, no feu objeccions, perquè ni solament
tinc el temps d’escoltar-les. Aquests diners us faran servei. Rodion Romànovitx no té més que dos
camins: una bala al cervell o Vladimirka.[22] —En sentir aquests mots, Sònia es posà a tremolar i
esguardà Svidrigàilov tota esfereïda.

No us desassossegueu, ho sé tot, ell mateix me n’ha assabentat i no tinc la llengua molla: no ho
diré a ningú. Féreu bé d’aconsellar-li que vagi a denunciar-se. Serà molt més avantatjós per a ell.
I bé, quan anirà a Vladimirka l’acompanyareu, veritat? Veritat? En aquest cas tindreu necessitat de
diners: us en caldran per a ell, compreneu? En donar-vos-els a vós és igual que si els donés a ell.
Tret d’això, heu promès a Amàlia Ivànovna de pagar-li el deute. Per què, Sofia Semènovna, preneu
tals obligacions damunt vostre tan a la lleugera? Ves, la deutora d’aquesta alemanya era Caterina
Ivànovna i no pas vós; per tant, el millor que podeu fer és enviar l’alemanya al botavant. Així és
impossible de viure en aquest món… Si demà o demà passat algú us pregunta per mi (i és segur que us
ho preguntaran), no parleu de la meva visita i no digueu a ningú que us he donat aquests diners. I
ara, a reveure. —S’aixecà de la cadira—. Saludeu Rodion Romànovitx de part meva. A propòsit: els
diners, de moment us els pot guardar el senyor Rasumikhin. El coneixeu, el senyor Rasumikhin? De
segur que sí. És un brau minyó. Porteu-li els diners demà o… quan en tindreu l’avinentesa. I,
mentrestant, amagueu-los bé.

Sònia també s’havia aixecat ràpidament i se’l guaitava amb neguit. Tenia un gran desig de dir-li
quelcom, de fer-li unes preguntes, però no gosava i ni sabia per on començar.

—Com…, vós…, amb un temps com aquest us poseu en camí?

—És que quan hom es disposa a anar-se’n a Amèrica té por de la pluja? He, he! Adéu, estimada Sofia
Semènovna! Visqueu, visqueu molts anys, car sou útil als altres. A propòsit, digueu al senyor
Rasumikhin que us he demanat que el saludéssiu: Arcadi Ivànovitx Svidrigàilov, digueu-li, us saluda.
 No us n’oblideu.

Se n’anà deixant Sònia esbalaïda i corpresa d’una basarda i d’una inquietud difícils de definir.

Aquest mateix vespre, a quarts de dotze, Svidrigàilov féu una altra visita força estranya i
inesperada. Seguia plovent. A les onze i vint es presentà tot xop a l’estatge esquifit que ocupaven
els pares de la seva promesa a l’illa de Vassili a la petita avinguda. Hagué de trucar repetidament
a la porta abans que hom l’obrís i, d’antuvi, la seva arribada produí estupefacció. Però Arcadi
Ivànovitx, quan volia, era un home de maneres seductores i, gràcies a aquesta circumstància, la
primera suposició dels pares de la promesa, que Arcadi Ivànovitx estava tan embriac que no s’
adonava del que feia, s’esvaí tot seguit. La compassiva i assenyada mare féu rodolar la poltrona
del pare impossibilitat vora d’Arcadi Ivànovitx, i, com era de consuetud en ella, començà a
conversar sobre temes que no tenien res d’actuals. (Aquesta dona no anava mai de dret al gra, sinó
que d’antuvi feia entrar en acció el somrís, es fregava les mans, i després, si volia saber, per
exemple, d’una manera certa quina data plaïa a Arcadi Ivànovitx de fixar per a la celebració de les
noces, començava a interrogar-lo amb curiositat, gairebé amb avidesa, sobre París, sobre la vida de
la cort en altres països per a acabar per conduir-lo al capdavall a l’illa de Vassili.) Altres
vegades tot això era acollit amb molt de respecte, però en aquesta avinentesa Arcadi Ivànovitx es
mostrà assenyaladament impacient i expressà el seu desig de veure sense trigar la seva promesa, tot
i que li haguessin dit que ja dormia. Naturalment, la promesa es presentà. Arcadi Ivànovitx va
comunicar-li sense preàmbuls que un afer importantíssim l’obligava a absentar-se de Petersburg
durant un cert temps i que, per aquest motiu, li portava quinze mil rubles en argent i en bitllets
que li pregava d’acceptar, car ja feia temps que tenia la intenció de fer-li present d’aquesta
bagatel·la abans de les noces. Tot i que no hi hagués (que diguéssim) cap mena de lligam lògic
entre el present i el viatge anunciat, i la necessitat de presentar-se a mitjanit mentre plovia a
desdir, els seus aclariments foren acceptats com a bona moneda. Fins les inevitables exclamacions,
mostres d’esbalaïment i preguntes esdevingueren tot d’una extraordinàriament moderades i discretes;
al contrari, l’agraïment fou expressat d’una manera xardorosa i amb l’afegitó de les llàgrimes de
la mare assenyadíssima. Arcadi Ivànovitx s’aixecà, rigué, besà la seva promesa, li donà un copet a
les galtes, li assegurà que tornaria aviat, i, remarcant en els seus ulls no sols una tafaneria
infantívola, sinó més aviat una interrogació muda i seriosa, la besà novament i al mateix instant
pensà, amb recança, que el present, tancat amb pany i clau per la més assenyada de les mares, no
veuria ni sol ni aire. Sortí deixant-los tots en un estat d’agitació extraordinària. Però la bona
de la mamà, gairebé xiuxiuejant i parlant amb gran rapidesa, resolgué les qüestions que provocaven
més perplexitat. Arcadi Ivànovitx és un home important, un home carregat d’afers i amb moltes
relacions, un home riquíssim; el que té al cap, només Déu pot saber-ho; se li ha acudit de fer un
viatge i donar els diners i prou; no hi ha en tot això cap motiu d’estranyesa. Naturalment, no és
gaire ordinari que s’hagi presentat tot xop, però els anglesos, per exemple, encara són més
excèntrics, i, oi més, aquesta gent de l’alta societat els té indiferents el que hom pugui dir d’
ells i no fan compliments. Si es presenta així potser és per demostrar que no té por de ningú. I
sobretot, d’això, no cal dir-ne res a ànima vivent, car Déu sap encara el que pot passar; els
diners, a desar-los tot seguit; naturalment, el millor de tot ha estat que Fedòssia era a la cuina;
però el més important és no dir-ne res, res, res a aquesta trapella de Resslich, etc., etc.
Romangueren llevats i xiuxiuejaren fins a les dues de la matinada. La promesa s’havia colgat molt
més d’hora, esbalaïda i un pic malenconiosa.

Svidrigàilov a les dotze travessava el pont de *** en direcció a la ciutat. Havia parat de ploure,
però el vent brunzia. Ell començà a tremolar i, durant un instant, guaità l’aigua negra del Petit
Neva amb una curiositat assenyalada i àdhuc amb una interrogació. Però trobant que vora l’aigua hi
feia massa fred s’encaminà cap a l’avinguda de ***. Durant una mitja hora llarga caminà per la
immensa avinguda, empassegant més d’un cop amb la calçada de fusta a causa de la foscor i no parant
de cercar quelcom al costat dret de l’avinguda. Pocs dies enrere havia remarcat, tot passant en
fiacre, al capdavall de l’avinguda, una fonda que, si la memòria no l’enganyava, tenia el rètol de «
Fonda d’Andrinòpolis». No s’havia equivocat. En aquell indret la fonda era un punt tan destacadís
que era impossible no trobar-la. Era un edifici de fusta, llarg, negrenc, en el qual, a pesar de l’
hora avançada, hi havia encara claror i hom hi remarcava un cert moviment. Svidrigàilov entrà i
demanà una cambra a un servent esparracat que trobà al passadís. Després de pegar llambregada a
Svidrigàilov, el servent el conduí a una cambra esquifida, que feia tuf de resclosit, que hi havia
al capdavall del passadís, sota l’escala. Era l’única disponible. Totes les altres estaven ocupades.
 El servent esparracat esguardà Svidrigàilov interrogativament.

—Hi ha te? —preguntà Svidrigàilov.

—Se’n pot trobar.

—Què hi ha més?

—Vedella, aiguardent, entremesos.

—Porta’m vedella i te.

—I no voleu res més? —preguntà amb una mena de perplexitat el servent.

—No, res més.

El servent es retirà tot decebut.

«Sembla que no és tan dolenta com això aquesta fonda —pensà Svidrigàilov—. És estrany que abans no
la conegués. De segur que el meu aspecte és el d’un home que ve d’un cafè cantant i que ha tingut
una aventura pel camí. Tanmateix seria curiós de saber quina mena de gent s’estatja ací.»

Encengué l’espelma i es posà a examinar la cambra més detalladament. Era una veritable gàbia, tan
petita, que un home de l’alçada de Svidrigàilov amb prou feines s’hi podia tenir dret. De finestres,
 només n’hi havia una. Un llit, molt brut, una taula pintada senzilla i una cadira ocupaven gairebé
tot l’espai. Les parets semblaven fetes de fulloles, i l’empaperat que les cobria estava tan
atrotinat i ple de pols que, si bé era encara possible endevinar el seu color (groc), no hi havia
manera de destriar el dibuix. L’escala tallava de biaix una part de la paret i del sostre, la qual
cosa donava a la cambra l’aspecte d’una golfa. Svidrigàilov col·locà l’espelma damunt la taula, s’
assegué al llit i esdevingué pensívol. Però un brogit de veus estrany i incessant que venia de la
cambra del costat acabà per atreure la seva atenció. Aquest brogit de veus no havia parat des del
moment de la seva entrada a la cambra. Ell escoltà atentament: algú increpava un altre amb una veu
plorosa. Svidrigàilov s’aixecà, prengué l’espelma i, tapant-la amb la mà a manera de pàmpol,
destrià tot seguit una escletxa a la paret, i es posà a guaitar. A la cambra, més gran que la seva,
hi havia dos homes. L’un d’ells, en mànigues de camisa, cap escarolat i el rostre tot vermell,
estava dret en actitud oratòria i, eixancarrant-se per tal de sostenir l’equilibri i copejant-se el
pit amb la mà, atracallava patèticament l’altre, dient-li que era un pelat, que no tenia cap
posició, que ell l’havia tret del fang i que quan ell volgués l’hi tornaria a enfonsar. L’amic
increpat seia en una cadira i tenia l’aspecte d’un home que té unes ganes extraordinàries d’
esternudar i que no hi pot reeixir de cap de les maneres. Ara esguardava l’orador amb una mirada
tèrbola d’ovella, però, pel que es veia, no tenia la més petita idea del que hom li deia i potser
ni tan sols s’ho escoltava. Damunt la taula s’acabava de consumir una espelma i hi havia una
garrafa d’aiguardent gairebé buida, gotets, pa, vasos, cogombres i un servei de te. Després d’haver
guaitat atentament aquesta escena, Svidrigàilov s’apartà, indiferent, de l’escletxa i es tornà a
asseure al sofà.

El servent esparracat, en portar el te i la vedella, no es pogué estar de preguntar novament si no
calia encara alguna altra cosa, i, en rebre una resposta negativa, es retirà definitivament.
Svidrigàilov es begué àvidament el te, per tal d’escalfar-se, però no es pogué empassar ni una
queixalada. Havia perdut completament la gana. Començava a sentir els efectes de la febre. Es
tragué el paltó, la jaqueta i es colgà, acotxant-se amb la flassada del llit. «Tanmateix fóra
millor que en aquesta avinentesa em trobés bé», pensà amb recança bo i somrient. A la cambra la
xafogor era asfixiant. L’espelma feia una claror somorta, al pati brunzia el vent, en un racó
escarbotava un ratolí, i, a més d’això, la cambra pudia a ratolí i a cuir. Estiregassat al llit,
Svidrigàilov somiava més aviat que pensava; les idees se succeïen les unes a les altres confusament.
 Hauria volgut fixar la seva imaginació en alguna cosa determinada. «Sota la finestra hi deu haver
un jardí —pensà—. Se sent el brogit dels arbres; com em desagrada el brogit dels arbres a la nit,
en la tempesta i en la foscor!, és una impressió detestable!» I es recordà que, feia poc, en passar
per davant del parc de Petrovski, havia experimentat la mateixa sensació desagradable. Després es
recordà del pont de *** i del Petit Neva i tornà a sentir l’esgarrifança de fred que l’havia
estremit aquell mateix vespre mentre es mirava l’aigua. «Mai de la vida no m’ha agradat l’aigua, ni
en els paisatges —pensà novament i, tot d’una, una idea estranya el féu tornar a somriure—. Sembla
que ara l’estètica i el confort m’haurien de ser indiferents i, tanmateix, he esdevingut tan
difícil com la fera que escull sempre l’indret… en avinenteses com aquesta. El que calia era tombar
abans cap al parc de Petrovski. Pel que es veu he tingut por de la foscor i del fred, he, he! Em
calen sensacions agradoses…! Però, per què no apago l’espelma?» L’apagà d’una bufada. «Els meus
veïns s’han ficat al llit —pensà no veient claror a l’escletxa—. És ara, Marfa Petrovna, que la
vostra visita tindria sentit, és fosc, l’indret és adient, i el moment en molta de manera original.
I té, justament ara no vindreu…»

Tot d’una es recordà que, una hora abans d’executar els seus propòsits pel que es referia a Dúnia,
havia recomanat a Raskòlnikov que la confiés a la vigilància de Rasumikhin. «Ben mirat, he dit això
més aviat per despit, Raskòlnikov ho ha endevinat. És un belitre aquest Raskòlnikov! Ha pres una
càrrega massa feixuga damunt seu. Amb el temps pot esdevenir un brètol autèntic, quan s’hauran fet
fonedisses totes les absurditats que porta al cervell; ara té massa ganes de viure. Pel que fa
referència a aquest punt dels individus d’aquesta corda, són uns brètols. I bé, que se’n vagi al
botavant, que faci el que vulgui, què n’haig de fer jo!»

De cap de les maneres no reeixia a adormir-se. De mica en mica la imatge de Dúnia, tal com l’havia
vista feia poc, se li presentà al davant, i un tremolor sobtat agità tots els seus membres. «No, no
hi pensem més, en això —es digué revenint—; cal pensar en una altra cosa qualsevol. És estrany i
ridícul: no he tingut mai un gran odi per ningú, fins i tot mai no he experimentat unes ganes
particulars de venjar-me de qui fos, cosa que es un mal senyal, un mal senyal! Tampoc no m’ha
agradat mai barallar-me, ni he estat mai violent; això també ho és, un mal senyal! Però quantes
prometences li he fet, ecs!, diable! Ben mirat, m’hauria fet anar lluny…!» Callà i serrà les dents.
De nou es presentà a la seva imaginació Dúnetxka exactament com era aleshores que, després d’haver
fet foc la primera vegada, abaixà el revòlver embasardida i, més morta que viva, se’l guaitava,
incapaç de cap resistència, puix que dues vegades hauria pogut engrapar-la si ell mateix no li ho
hagués fet avinent. Es recordà de la pietat que havia sentit per ella en aquell moment, de com el
cor se li estrenyia… «Al diable! Altre cop aquests pensaments! Cal deixar-ho córrer, cal deixar-ho
córrer!»

Ell s’abaltia ja, el tremolor de la febre s’anava calmant; tot d’una li semblà que, sota la
flassada, hi havia quelcom que li corria pel braç i per la cama, i s’estremí: «Diable!, deu ser un
ratolí! —pensà—. He deixat la vedella damunt la taula…» Per la por del fred, no es volia descotxar
i llevar-se; però, sentint, de sobte, que quelcom de desplaent li tornava a lliscar per la cama, es
descotxà d’una revolada i encengué l’espelma. Tremolant de febre s’acotà per examinar el llit; no
hi havia res; sacsejà la flassada i, tot d’una, un ratolí saltà damunt el llençol. Provà d’enxarpar-
lo, però el ratolí, sense moure’s del llit, descrivia zig-zags per tots costats, s’esmunyia de sota
els dits, li corria per damunt la mà i de sobte s’amagà sota el coixí. Svidrigàilov llançà el coixí,
 però en el mateix instant quelcom li saltà al pit i se li passejava ja per l’esquena, sota la
camisa. Un tremolor nerviós el sacsejà i es deixondí. A la cambra seguia regnant la foscor, ell
estava colgat al llit, acotxat, com abans, amb la flassada, i el vent xiulava a la finestra. «Oh,
és desesperant!», pensà amb recança.

S’aixecà i s’assegué al caire del llit, d’esquena a la finestra. «Valdrà més no dormir», decidí. De
la finestra venia fred i humitat; sense moure’s del lloc, estirà la flassada i s’hi embolcà. L’
espelma, no l’encengué. No pensava ni volia pensar en res; però somnis, idees incoherents li
passaven pel cervell. Es trobava com abaltit. Fos efecte del fred, de la foscor, de la humitat, del
vent que brunzia sota la finestra i feia capcinejar els arbres, el cas és que els seus somnis
havien pres un caire fantàstic: incessantment es presentaven flors a la seva fantasia. Tenia la
sensació que contemplava un paisatge deliciós: era el dia de la Trinitat, lluminós com dia de festa;
 l’aire era suau, gairebé càlid. Al seu esguard s’oferia un esplèndid cottage de gust anglès,
voltat de rengles de platabandes florides; una escalinata clara, coberta d’una catifa magnífica amb
gerros plens de flors rares als graons, a banda i banda, i les baranes ornades de verdor i de roses.
 Ell remarcà assenyaladament uns vasos amb aigua que hi havia als finestrals i que contenien
pomells de narcisos blancs i gemats que s’inclinaven damunt les seves tiges verdes, esponeroses i
llargues i esbargien una flaire intensament aromàtica. Svidrigàilov no hauria volgut allunyar-se’n,
però s’enfilà per l’escalinata i entrà en una sala espaiosa i alta de sostre en la qual hi havia
també flors pertot, a les finestres, prop de les portes obertes, a la balustrada. Els paviments
estaven encatifats d’una gespa fresca i fragant; les finestres, obertes; i un oratjol fresc i
lleuger penetrava a la cambra; els ocells refilaven sota les finestres, i, al mig de la sala,
damunt una taula coberta amb un drap de setí blanc, hi havia un taüt folrat de seda de Nàpols,
blanca i ribetejada d’una cinta tavellada del mateix color. Garlandes de flors el voltaven de tots
costats. En aquest taüt reposava, damunt un llit de roses, una joveneta abillada amb un vestit de
tul blanc, amb els braços, que hom hauria pogut prendre pels d’una estàtua de marbre, encreuats
damunt el pit. Els cabells, d’un ros clar, estaven en desordre i mullats; una corona de roses li
cenyia la testa. El perfil sever i ja ert del seu rostre semblava també tallat en marbre, però el
somrís en els llavis pàl·lids expressava una tristesa i una desolació infinites que no tenien res d’
infantívoles. Svidrigàilov coneixia aquesta joveneta. A la vora del taüt no hi havia ni imatges, ni
ciris encesos ni oracions. Aquesta joveneta era una suïcida que s’havia negat. Només tenia catorze
anys, però el seu cor havia estat ja trossejat per un ultratge que esborronà la seva consciència
infantívola, omplí d’una vergonya immerescuda la seva ànima angelical i arrencà del seu pit un
darrer crit de desesperança, que ningú no va sentir, una nit tenebrosa i humida de desglaç mentre
bramulava el vent…

Svidrigàilov es deixondí, s’aixecà del llit i s’atansà a la finestra, la qual obrí després d’haver
cercat la lleba a les palpentes. El vent entrà furiosament a la seva cofurna i se li encastà com el
gebre al rostre i al pit cobert només per la camisa. Sota la finestra hi devia haver, en efecte, un
jardí i, segons totes les versemblances, un jardí d’esbarjo; de segur que als vespres hom hi
cantava també cançons i hi servia te damunt les tauletes. Ara, però, dels arbres i matolls volaven
esquitxos a la finestra, feia una foscor de cava i hom podia destriar unes taques negres a penes
destacadisses que designaven els objectes. Svidrigàilov, recolzat a la finestra, feia ja cinc
minuts que sotjava la calitja. Al mig de la nit i de les tenebres ressonà una canonada, després una
altra.

«Ah! És un senyal! El riu puja! —pensà—. Al matí inundarà els indrets baixos, les caves, suraran
les rates, i, entremig de la pluja i del vent, els estadants, tots xops i rondinant, començaran a
traginar els seus atuells cap als pisos alts… Però quina hora és?» En el mateix moment que es feia
aquesta pregunta, en un rellotge de paret que hi devia haver no gaire lluny d’allí sonaren les tres
amb una mena de pressa. «Eh?, d’ací a una hora serà clar? Per què esperar? Sortiré tot seguit, me n’
aniré de dret al parc de Petrovski i triaré un arbust tot xop de l’aigua de la pluja, de tal manera
que, en tocar-lo només amb l’espatlla, milions d’esquitxos em ruixin el cap…» Tancà la finestra,
encengué l’espelma, es vestí i sortí al passadís amb el llum per tal de despertar l’esparracat del
servent, el qual dormia de segur en una cofurna qualsevol entremig de tota mena d’atuells i de culs
d’espelma, pagar el compte i anar-se’n de la fonda. «És el millor moment, hom no en podria triar un
de més adient.»

Svidrigàilov vagarejà durant bella estona pel passadís estret i llarg sense trobar ningú, i volia
ja cridar en veu alta quan tot d’una, en un racó fosc, entre un armari vell i una porta, destrià un
objecte estrany, quelcom que semblava vivent. En acotar-se amb l’espelma veié que era una noia d’
uns cinc anys, amb el vestit xop com un fregall, que, tota tremolosa, plorava. Pel que es veia, la
presència de Svidrigàilov no l’esfereí, sinó que se’l guaità amb una expressió de sorpresa
desesmada, amb els seus grans ulls negres. Adesiara ella sanglotava com fan els infants que han
plorat durant molt de temps, que fins i tot s’han assossegat, però que tot d’una tornen a sanglotar.
 La carona de la noieta era pàl·lida i desfeta; estava esborronada de fred; però, «¿per quin atzar
havia anat a raure allí?» Indubtablement s’havia amagat en aquell racó i no havia dormit en tota la
nit. Svidrigàilov la interrogà. La noia s’animà tot d’una i començà a xerrotejar en la seva llengua
infantívola, contant quelcom de la «mamà que fa pam-pam», d’una tassa que havia «tencat» (trencat).
La noieta parlava sense parar; per les seves explicacions hom podia endevinar, més o menys, que era
un infant poc estimat; que la seva mare, probablement una cuinera de la fonda, es donava a la
beguda, l’ataconava i la tenia esfereïda, que la noia havia trencat una tassa i que, esgarrifada, a
la vetlla havia fugit de casa; que, segurament, havia estat amagada durant molt de temps en un
indret qualsevol del pati, sota la pluja, i que, finalment, després d’haver reeixit a esmunyir-se a
l’interior de la fonda, s’havia amagat darrere l’armari, on passà tota la nit, plorant, tremolant
de la humitat, de la foscor i de la basarda i de por de la llenyada que l’esperava. Svidrigàilov la
prengué en els seus braços, se l’emportà a la seva cambra, l’assegué al llit i es posà a despullar-
la. No portava mitges, i les sabates foradades eren tan humides com si haguessin estat submergides
tota la nit en un bassal. Després d’haver-la despullada, la posà al llit acotxant-la ben bé amb la
flassada, de cap i tot. Ella s’adormí tot seguit. I Svidrigàilov s’abismà de nou en els seus
pensaments ombrívols. «¿Per què m’he tornat a ficar allà on no em demanaven? —pensà tot d’una amb
un sentiment de còlera—. Quina niciesa!» I tornà a prendre l’espelma per tal de cercar el servent i
trobar-lo fos com fos i anar-se’n de la fonda com més de pressa millor. «Bah!, una trinxeraire!»,
pensà ell en el moment que obria ja la porta, però tornà enrere per tal de veure si ella dormia o
no i com dormia. Alçà amb precaució la flassada. La noia dormia d’un son profund i bla. S’havia
escalfat al llit i les seves galtes pàl·lides anaven reprenent els colors. Però, cosa estranya, la
rojor era més viva de la que tenen habitualment els infants. «És la rojor de la febre —pensà
Svidrigàilov— o la rojor del vi; hom diria que se n’ha begut tot un got.» Els seus llavis, d’un
vermell vivíssim, semblava que cremessin. Tot d’una li sembla notar un lleuger parpelleig de les
pestanyes negres i llargues; sota les parpelles mig closes endevina un ull maliciós i sorneguer que
no té res d’infantívol. És que la noia no dorm, sinó que fingeix dormir? Sí, en efecte, és així:
els seus llavis somriuen, la punta tremola com quan hom es conté per no riure. Però, té, ja no fa
cap esforç per contenir-se, riu obertament, quelcom de desvergonyit, de provocatiu, es reflecteix
en aquest rostre que no té res d’infantívol; és el rostre d’una depravada, d’una prostituta
impúdica, d’una Dama de les Camèlies francesa. Té, ara els ulls s’obren de bat a bat, sense cap
mena de pudicícia, i embolquen Svidrigàilov amb un esguard encès i lasciu, el criden, riuen… Hi ha
quelcom d’infinitament repugnant i ofensiu en aquest riure, en aquests ulls, en aquest rostre
infantívol que respira la luxúria… «Sembla mentida! A cinc anys! —murmurà Svidrigàilov horroritzat—,
 és… és possible?» Però heus ací que gira cap a ell el seu rostre abrandat, que li allarga les mans…
 «Ah, maleïda!», cridà Svidrigàilov amb horror alçant la mà damunt d’ella… Però en aquell mateix
instant es deixondí.

Es trobà ajagut, com abans, al mateix llit, acotxat amb la flassada. L’espelma no estava encesa i
era ja dia clar.

«Quina nit de pesantor!» S’assegué al llit i remarcà, amb enuig, que estava tot capolat; tots els
ossos li feien mal. Al pati hi havia una boira espessa a través de la qual era impossible de
destriar res. Eren ja quarts de cinc; havia dormit massa! Svidrigàilov es llevà i es posà la
jaqueta i el paltó, que eren encara tots humits, i, palpant-se la butxaca i sentint-hi el revòlver,
el tragué per tal d’assegurar-se que la càpsula estava ben col·locada; després s’assegué, posà
damunt la taula el carnet de notes que s’havia tret de la butxaca i hi escriví, ben visiblement,
unes quantes ratlles amb grans caràcters damunt la primera plana. Després d’haver-les rellegides es
recolzà a la taula i s’abismà en les seves reflexions. El revòlver i el carnet de notes eren vora
seu, tocant el colze. Les mosques, que s’havien deixondit, s’encastaven a la porció de vedella,
encara intacta, que romania damunt la taula. Ell se les guaità durant bella estona i, després amb
la mà dreta lliure es posà a caçar-ne una: però, per més esforços que feia, no reeixia a atrapar-la.
 Finalment, sorprès ell mateix de l’ocupació a què es lliurava revingué, s’estremí, s’aixecà i
sortí decididament de la cambra. Al cap d’un minut era al carrer. Una boira espessa, lletosa,
cobria la ciutat. Svidrigàilov s’encaminà cap al Petit Neva per la calçada de fusta llefiscosa. Tot
caminant, veia en imaginació l’aigua del Petit Neva, que havia pujat durant la nit, l’illa de
Petrovski, els carreranys, la gespa, els arbres, tot mullat, les garrigues, i, finalment, aquell
arbust… Es posà a guaitar-se les cases amb recança per tal de pensar en alguna altra cosa. Per l’
avinguda no es trobà ni amb un vianant ni amb un fiacre. Les casetes de fusta grogues, amb els
finestrons closos, tenien un aire trist i llord. El fred i la humitat li penetraven els ossos i el
feien tremolar. Quan a través del seu camí s’adonava dels rètols de les tendes, els llegia
detingudament. En arribar al capdavall de la calçada de fusta, ran de la gran casa de pedra, un gos
tremolós i brut travessà el carrer. Un home, terriblement embriac, que portava una capota, jeia al
mig de la voravia, de cara a terra. Svidrigàilov se’l guaità durant un moment i seguí la seva via.
A mà esquerra una talaia s’oferí als seus ulls. «Bah! —pensà—, ve’t ací un bon indret, quina
necessitat tinc d’anar a l’illa de Petrovski? Ací, si més no, hi haurà un testimoni oficial…»

Aquesta nova idea el féu gairebé somriure. Enfilà el carrer de *** on hi havia el casalot amb la
talaia. Estintolat al gran portal clos hi havia un home petit, amb una capota grisa de soldat i un
casc d’Aquil·les, que esguardà amb una mirada ensonyada i indiferent Svidrigàilov. El seu rostre
expressava aquella tristesa esquerpa, secular, que ha quedat gravada en tots els rostres de la raça
israelita sense excepció. Durant una estona Svidrigàilov i Aquil·les s’esguardaren en silenci.
Finalment a Aquil·les li semblà estrany que un individu que no estava embriac s’aturés d’aquella
manera a tres passes d’ell guaitant-se’l de fit a fit sense dir res.

—Què voleu? —preguntà sense moure’s de la posició en què estava.

—Res, amic meu, bon dia! —respongué Svidrigàilov.

—Seguiu la vostra via.

—Amic meu, me’n vaig a altres terres.

—A altres terres?

—A Amèrica.

—A Amèrica?

Svidrigàilov es tragué el revòlver de la butxaca i l’armà. Aquil·les alçà les celles.

—Què és això? Aquest no és l’indret més adient per a fer aquestes plasenteries!

—Per què?

—Perquè no és un indret adient.

—No hi fa res, minyó. Tanmateix, l’indret no pot ser millor; si algú et pregunta, respon que he
marxat a Amèrica.

Recolzà el revòlver al pols dret.

—Aquest no és l’indret de fer aquestes coses…, l’indret no és adient! —repetí Aquil·les tot alarmat
i obrint uns ulls com unes taronges.

Svidrigàilov afluixà el gallet.





VII


Aquell mateix dia, a quarts de set del vespre, Raskòlnikov s’encaminà a l’estatge de la seva mare i
de la seva germana, aquell mateix estatge de la casa de Bakalèiev on Rasumikhin les havia instal·
lades. L’ entrada de l’escala era al carrer. En atansar-se a la casa, Raskòlnikov anava encara
alentint el pas i semblava com si no acabés de decidir-se a entrar. Per res del món, però, no se n’
hauria tornat enrere; la seva decisió estava presa.

«Per altra part, elles encara no saben res —pensà— i estan ja habituades a considerar-me com un
estrafolari…»

Havia passat tota la nit sota la pluja i anava brut i esquinçat. El seu rostre estava gairebé
desfigurat pel cansament físic, la lassitud moral, els efectes del vent i de la pluja i una lluita
de prop de vint-i-quatre hores amb ell mateix. Havia passat la nit tot sol, Déu sap on. Però fos
com fos, la seva decisió era ferma.

Raskòlnikov tustà a la porta, sa mare la hi obrí. Dúnetxka no era a casa. La minyona tampoc. D’
antuvi Pulkhèria Alexàndrovna restà muda de joiosa sorpresa. Després el prengué per la mà i el
conduí a la seva cambra.

—Ets tu, ets tu! —digué ella amb una veu trencada per la joia—. No t’enutgis, Ròdia, si et rebo com
una beneita, amb llàgrimes; no ploro, no ploro, sinó que ric. Et creus que ploro? No, estic joiosa,
i vesso llàgrimes de benaurança; és un costum estúpid que tinc. D’ençà de la mort del teu pare, per
un no res em poso a plorar. Asseu-te, fill meu, ja veig que estàs fatigat. Ah, que vas brut!

—Ahir em va caure la pluja damunt, mamà…

—Oh, deixa-ho córrer! —l’interrompé vivament Pulkhèria Alexàndrovna—, de segur que t’has pensat que
t’anava a interrogar amb la meva tafaneria de vella. No t’inquietis, ho comprenc, ho comprenc tot,
ara he après ja els costums de Petersburg i jo mateixa veig que ací són més intel·ligents que allà
baix. M’he dit una vegada per totes que no tenia cap necessitat de ficar-me en les teves coses i de
demanar-te comptes. ¿Per què haig de destorbar-te amb les meves preguntes importunes quan tens el
magí ocupat Déu sap per quins pensaments i per quins plans…? Ah, Senyor! Però, ¿per què parlo de
tot això…? Saps, Ròdia? He llegit tres vegades l’article que vas publicar en una revista. Dmitri
Prokòvitx va portar-me’l. Ha estat una revelació per a mi; que n’ets de totxa, pensava, ve’t ací el
que el porta capficat, ve’t ací l’explicació de tot! Els savis tots són així! Porta noves idees al
cap, reflexiona sobre elles i jo el turmento i el destorbo. Malgrat l’atenció amb què llegeixo,
naturalment, hi ha moltes coses que no comprenc; però no pot ser altrament, ignorant com sóc.

—Mostreu-me’l, mamà.

Raskòlnikov prengué la revista i donà un cop d’ull al seu article. A pesar del seu estat i de les
tribulacions que el contorbaven, experimentà la viva i dolça sensació de plaer pròpia d’un autor en
veure publicat per primera vegada un treball seu, sobretot si aquest autor només té vint-i-tres
anys. Però això no durà més que uns instants. Després d’haver llegit unes quantes ratlles, enarcà
les celles i una terrible tristesa li encongí el cor. Aquesta lectura li recordà tot d’un plegat la
lluita moral que el seu esperit havia sostingut durant els darrers mesos. Amb un sentiment de
repugnància llançà la revista.

—Però per totxa que sigui, Ròdia, puc jutjar, tanmateix, que d’aquí a poc temps ocuparàs un dels
primers llocs, per no dir el primer, en el nostre món científic. I hom ha tingut l’agosarament de
pensar que havies embogit! Ha, ha, ha! No ho sabies que havien tingut aquesta idea? Ah, pobres cucs,
 incapaços de comprendre el que és la intel·ligència! I pensar que Dúnia, Dúnia mateixa, se n’hi va
anar també d’un no res que no s’ho cregués! El teu difunt pare dues vegades envià coses als
periòdics; la primera, uns versos (els conservo copiats en el meu quadern, qualsevol dia te’ls
mostraré); i la segona, una novel·la curta (jo mateixa vaig demanar-li que me la deixés copiar), i
si sabessis com pregàvem Déu que acceptessin aquests treballs! Però no els acceptaren! Sis dies
enrere, Ròdia, m’entristia veure com anaves vestit, com vivies i com menjaves. Ara, però, veig que
era també una niciesa de la meva banda; perquè tan aviat com en tindràs la voluntat no et costarà
res, amb la teva intel·ligència, amb el teu esperit, d’assolir tot el que voldràs. Pel que es veu,
de moment no hi tens cap interès, per tal com t’ocupes de coses molt més importants…

—Dúnia no és a casa, mamà?

—No, Ròdia. És molt sovint fora de casa i em deixa sola. Haig d’estar agraïda a Dmitri Prokòvitx,
el qual em ve a veure i em parla sempre de tu. Ell t’estima i et respecta, fill meu. Pel que fa a
la teva germana no dic pas que em tingui massa pocs miraments. Ja veus que no em planyo. Ella té el
seu caràcter, jo tinc el meu; d’un quant temps ençà es veu que la preocupen certes cabòries que m’
oculta; jo, de secret per a vosaltres, no en tinc cap. Naturalment, estic convençuda que Dúnia és
molt intel·ligent i que ens estima tant a tu com a mi…, però no sé en què pararà tot això. Has
estat ben bo d’haver vingut, Ròdia, i me’n sento tota venturosa. És de doldre que ella no sigui ací.
 Quan vindrà li diré: mentre tu eres fora ha vingut el teu germà; i tu, on passaves el temps? Tu,
Ròdia, no em malavesis massa: si pots, vine’m a veure, si no t’és possible, què hi farem, prendré
paciència i esperaré. En tinc prou de saber que m’estimes. Llegiré les teves obres, sentiré com
tothom parla de tu i de llarg en llarg em vindràs a veure. Què puc desitjar millor? Avui has vingut
a consolar la teva mare, prou que ho veig…

Pulkhèria Alexàndrovna, tot d’una, es posà a plorar.

—Té, ja hi torno! No en facis cabal, de mi, fill meu! Ah, Déu meu, però en què penso! —exclamà
aixecant-se vivament—. Hi ha cafè i no te n’ofereixo! Ja veus el que és l’egoisme dels vells! Tot
seguit, tot seguit!

—Mamà, no us preocupeu, que me’n vaig d’aquí a un moment. No és per això que he vingut. Feu-me la
mercè d’escoltar-me.

Pulkhèria Alexàndrovna se li atansà temoregament.

—Mamà, ¿m’estimareu com ara, passi el que passi i a pesar de tot el que pugueu sentir contra de mi?
—preguntà tot d’una a cor obert, sense mesurar ben bé el sentit de les seves paraules.

—Ròdia, Ròdia, què tens? Com pots fer-me aquesta pregunta? Qui podrà dir-me res de mal de tu? Si
algú en tingués l’agosarament el trauria de la meva presència.

—He vingut per assegurar-vos que us he estimat sempre; ara estic content que siguem sols, fins i
tot que Dúnetxka no sigui ací —prosseguí amb el mateix emportament—; he vingut per dir-vos que
sereu malaurada, però que, tot i així, el vostre fill us estima més que a si mateix, i que tot el
que heu pensat de mi, que tenia el cor mesell i que no us estimava, no és cert. Mai dels mais no
deixaré d’estimar-vos… I ara, prou; m’ha semblat que havia de començar per donar-vos aquesta
seguretat…

Pulkhèria Alexàndrovna besà silenciosament el seu fill i el va estrènyer contra el seu pit bo i
plorant plàcidament.

—Què tens, Ròdia?, no ho comprenc —digué ella per fi—. Fins ara m’havia cregut que, senzillament,
la nostra presència t’enutjava, però ara veig que una gran malaurança t’amenaça i que és això el
que et té afligit. Feia temps que ho preveia, Ròdia. Perdona’m si te’n parlo, car hi penso sempre i
no em deixa dormir. Aquesta nit la teva germana se l’ha passada desvariejant i repetint constantment
 el teu nom durant el deliri. No he pogut entendre res del que deia. Tot aquest matí he estat com
un condemnat que espera l’execució: esperava, pressentia quelcom i té, has vingut i… Ròdia, Ròdia,
on vas? És que vols anar-te’n de Petersburg?

—Sí.

—Ja m’ho pensava! Però si et cal partir, puc anar-me’n amb tu. I Dúnia també, ella t’estima, t’
estima molt i Sofia Semènovna, ben mirat, també pot acompanyar-nos, si cal, estic ben disposada a
prendre-la com a filla. Dmitri Prokòvitx ens ajudarà a fer els preparatius de viatge…, però… on te’
n vas?

—Adéu, mamà.

—Com! Avui mateix! —exclamà ella com si el perdés per l’eternitat.

—No em puc esperar, cal que me’n vagi…

—I no puc anar-me’n amb tu?

—No, però agenolleu-vos i pregueu Déu per mi. Ell escoltarà potser la vostra pregària.

—Vine, que et vull donar la meva benedicció! Així, així. Oh, Déu meu!

Sí, Raskòlnikov estava ben joiós de trobar-se sol amb la seva mare, que no hi hagués ningú. Després
de tot aquest període terrible el cor se li havia entendrit tot d’un plegat. Es llançà als peus de
la seva mare i els besà. Després s’abraçaren plorant i Pulkhèria Alexàndrovna no féu cap més
pregunta. Havia comprès que, al seu fill, li passava quelcom de terrible i que s’atansava un moment
esfereïdor per a ell.

—Ròdia, fill meu estimat, preferit meu —digué ella sanglotant—, ara ets tal com eres en la teva
infantesa, és d’aquesta manera que venies a trobar-me, que em besaves i m’abraçaves; en vida del
teu pare, aleshores que passàvem tota mena de misèries, només la teva presència era ja per
nosaltres un consol, i després que vaig enterrar-lo, quantes vegades, abraçats com ara, hem plorat
damunt la seva tomba! Si fa temps que ploro és perquè el meu cor maternal pressentia la malaurança.
El primer dia que et vaig veure, al vespre, te’n recordes?, tot just arribades ací, el teu esguard
ja m’ho revelà tot i el cor va encongir-se’m, i avui, quan he obert la porta, en una llambregada,
he vist que l’hora fatal havia arribat. Ròdia, Ròdia, no és pas ara tot seguit que et poses en camí,
 veritat?

—No.

—Tornaràs?

—Sí…, tornaré.

—Ròdia, no t’enutgis, no goso preguntar-te; digues-me solament dos mots: te’n vas molt lluny?

—Molt lluny.

—I allà tindràs una col·locació, una posició?

—Tindré el que Déu m’enviarà… pregueu per mi…

Raskòlnikov se n’anà cap a la porta, però ella se li aferrà i amb un esguard ple de desesperança se’
l guaità de fit a fit. El seu rostre estava desfigurat per l’horror.

—Prou, mamà —digué Raskòlnikov, que es penedia profundament d’haver vingut.

—No te’n vas pas per sempre, veritat? ¿Tornaràs encara, tornaràs demà?

—Tornaré, tornaré, adéu-siau!

Finalment pogué sortir.

El vespre era fresc i suau; ja des del matí el temps s’havia aclarit. Raskòlnikov se n’anà al seu
estatge; portava pressa. Ho volia acabar tot abans de la posta de sol. Per ara i tant no hauria
volgut trobar-se amb ningú. En enfilar l’escala de casa seva, s’adonà que Nastàssia, deixant el
samovar que estava preparant, se l’havia mirat encuriosida i l’acompanyava amb la vista. «És que hi
ha algú a la meva cambra?», es digué i pensà, amb una impressió de repugnància, en Porfiri. Però en
obrir la porta de la seva cofurna veié Dúnia. Seia, profundament consirosa; de segur que ja feia
temps que esperava el seu germà. Ell s’aturà al llindar. Ella s’aixecà amb esfereïment i se’l
guaità de fit a fit amb un esguard que expressava horror i un acorament infinit. Raskòlnikov en
tingué prou amb aquest esguard per a comprendre que ella ho sabia tot.

—Vols veure’m o haig de retirar-me? —preguntà ell malfiat.

—T’he esperat tot el dia a l’estatge de Sofia Semènovna; totes dues t’esperàvem. Ens crèiem que
hauries vingut.

Raskòlnikov entrà a la cambra i es deixà caure, exhaust, damunt una cadira.

—Em sento feble, Dúnia; estic molt las; i, precisament en aquest moment, voldria tenir totes les
meves forces.

Pegà una llambregada plena de malfiança a la seva germana.

—On has passat la nit?

—No me’n recordo bé. Haig de dir-te, germana, que volia prendre una decisió suprema i que diverses
vegades m’he passejat per les vores del Neva, d’això, me’n recordo. Volia acabar-ho tot així…, però…
 no m’hi he pogut resoldre… —balbucejà tornant-se a mirar Dúnia amb malfiança.

—Lloat sia Déu! És precisament això el que temíem, Sofia Semènovna i jo! Això vol dir que encara
creus en la vida, lloat sia Déu, lloat sia Déu!

Raskòlnikov somrigué amargament.

—No hi creia, però fa un moment he anat a veure la mare i ens hem abraçat plorant; sóc incrèdul i,
tanmateix, li he demanat de pregar per mi. Déu sap per què això és així; jo, però, no hi comprenc
res, Dúnetxka.

—Has anat a veure la mare? Li ho has dit? —exclamà Dúnia esborronada—. És possible que t’hagis
decidit a dir-li-ho?

—No, no li ho he dit… amb paraules, però ha comprès molt. Ella ha sentit com desvariejaves la nit
passada. Estic convençut que ha endevinat ja la meitat del secret. Potser no he fet bé d’anar-la a
veure. Jo mateix no sé per què hi he anat. Sóc un home baix, Dúnia.

—Sí, un home baix, però disposat a acceptar la sofrença, no és així?

—Sí. Tot seguit. Era per evitar aquesta vergonya, Dúnia, que volia llançar-me al riu; però quan
anava a fer-ho m’he dit que si fins ara m’havia considerat com un home fort no tenia dret a témer
la vergonya. És orgull això, Dúnia?

—Sí, Ròdia, és orgull.

Una flama lluí en el seu esguard esmorteït; semblava que li era plaent de pensar que havia servat
el seu orgull.

—No et penses, germana, que, senzillament, l’aigua m’ha fet por? —preguntà ell mirant-se-la amb un
somriure horrible.

—Oh, Ròdia, prou! —exclamà Dúnia amargament.

Durant dos minuts restaren silenciosos. Ell seia amb els ulls acalats; Dúnia, dreta a l’altre cap
de la taula, se’l guaitava amb una expressió de sofrença. Tot d’una ell s’aixecà.

—És tard; ha arribat l’hora. Vaig a lliurar-me, però jo mateix no sé per què ho faig.

Grosses llàgrimes s’escolaven per les galtes de Dúnia.

—Plores, germana, però, pots allargar-me la mà?

—És que pots dubtar-ne?

Ell l’estrenyé fortament en els seus braços.

—És que en oferir-te a l’expiació no esborraràs ja la meitat del teu crim? —exclamà ella tot besant-
lo.

—El meu crim? Quin crim? —cridà ell sobtadament enfurismat—. Haver aixafat un poll repugnant i
nociu, una vellota usurera que no era necessària a ningú, que xuclava la sang dels pobres, ¿és que,
per ventura, és un crim? Però si tal crim hauria de merèixer la indulgència per a quaranta pecats!
No tinc cap pensament d’esborrar-lo! Per què em criden de tots costats: «Crim!, crim!»? Ara veig
amb tota evidència l’absurditat de la meva covardia, ara que m’he decidit ja a afrontar aquesta
vergonya! És solament per baixesa i per impotència que em decideixo, i potser per interès, com m’
aconsellava aquest… Porfiri.

—Germà, germà, què dius! Has oblidat que vas vessar la sang! —exclamà Dúnia consternada.

—Sang que tothom vessa —replicà ell amb una vehemència creixent—, que raja i ha rajat sempre com
una cascada damunt la terra; els qui la vessen com a xampany són coronats al Capitoli i proclamats
benefactors de la humanitat! Examina les coses més de prop. Jo també volia fer bé als homes; hauria
realitzat centenars, milers de bones accions que haurien esborrat aquesta única niciesa, o, millor
dit, senzillament inhabilitat, car la idea no era tan nícia com ho sembla ara, després del fracàs… (
després del fracàs tots els millors plans semblen estúpids). Per mitjà d’aquesta niciesa l’única
cosa que em proposava era crear-me una situació independent, fer el primer pas, aconseguir recursos
i tot s’hauria fet fonedís, davant la utilitat relativament immesurable que hauria resultat de l’
acció comesa… Però no he reeixit ni tan sols a fer aquest primer pas, perquè sóc un covard! Ve-t’ho
ací! I, malgrat tot, no em miraré les coses amb els vostres ulls. Si hagués reeixit, m’haurien
coronat; ara, cap a la garjola!

—Però, no, no és pas això! Germà, ja saps ben bé el que dius?

—Ah! És cert, no he obrat segons les regles de l’estètica! Decididament no puc comprendre per què
llançar bombes contra una ciutat assetjada és una forma més digna! La por de l’estètica és el
primer senyal de la impotència…! Mai, mai no ho he vist amb més claredat que ara, i menys que mai
no comprenc quin ha estat el meu crim! Mai, mai no he estat tan fort, mai no he estat tan convençut
com ara!

El seu rostre pàl·lid i desfet s’havia àdhuc enrojolat. Però en proferir aquestes darreres paraules,
 el seu esguard s’entreforçà amb el de Dúnia, i en la mirada d’aquesta hi havia tanta sofrença per
ell, que revingué tot d’una. El sentiment que, tot amb tot, havia fet la malaurança d’aquestes dues
pobres dones el punyí. Era ell, fet i fet, la causa…

—Dúnia, estimada! Si sóc culpable, perdona’m (tot i que no em mereixi cap perdó si sóc culpable).
Adéu! No ens barallem. Ha arribat l’hora, ha arribat l’hora! No em segueixis, t’ho prego, haig de
fer encara una visita… Vés-te’n tot seguit a casa; no et moguis de la vora de la mare. És un gran
prec, el darrer que et faig! No la deixis sola; en sortir l’he deixada tota desassossegada i em
temo que no podrà resistir el seu abatiment: o li costarà la vida o embogirà. No l’abandonis!
Rasumikhin tampoc no us abandonarà; li he parlat… No ploris per mi: maldaré per ser, encara que
assassí, coratjós i honrat tota la meva vida. Potser un dia o altre sentiràs parlar de mi. El meu
nom no serà un oprobi per a vosaltres; provaré encara… Ara, a reveure —s’apressà a afegir en
observar novament una estranya expressió en els ulls de Dúnia mentre ell feia aquestes promeses—.
Per què plores? No ploris, no ploris; no ens acomiadem pas per sempre! Ah, sí! Espera’t! Me n’havia
oblidat…

Abastà de damunt la taula un llibre gros tot polsós, l’obrí i en tragué un retrat, una petita
aquarel·la pintada damunt el vori. Era el retrat de la filla de la dispesera, la seva expromesa,
aquella noia estranya que volia entrar en un convent. Durant un minut guaità aquesta carona
expressiva i malaltissa, besà el retrat i el donà a Dúnia.

—Ben sovint havia parlat amb ella d’«això» —digué ell consirosament—. Vaig fer confidència al seu
cor d’això que després havia d’acabar-se d’una manera tan lamentable. No et desassosseguis —digué
adreçant-se a Dúnia—, ella tampoc no hi estava d’acord, com tu, i que no sigui ja entre els vius és
per mi un consol. L’essencial, l’essencial és que ara tot prendrà un altre tomb —exclamà tot d’una
tornant a l’objecte principal de les seves preocupacions—, tot, tot; però, és que hi estic preparat?
 És que jo mateix ho vull? Diuen que aquesta prova m’és necessària! Què vindrà a treure cap aquesta
prova absurda? «Quina força moral hauré adquirit quan sortiré de presidi, esclafat per vint anys de
sofrences i d’idiotisme, en un estat d’impotència senil? És que valdrà la pena de viure? Per què em
conformo ara amb viure d’aquesta manera? Oh, aquesta matinada, en guaitar-me l’aigua del Neva n’he
tingut ben bé la sensació, de ser un covard!»

Finalment sortiren tots dos. Aquesta entrevista havia estat ben feixuga per a Dúnia, però ella
estimava el seu germà! Se separaren; però, en haver fet una cinquantena de passes, Dúnia es girà
per mirar-se’l una darrera vegada. En arribar a la cantonada, ell es girà també, però adonant-se
que ella se’l guaitava féu un gest d’impaciència i àdhuc de còlera per invitar-la a seguir la seva
via, i tombà vivament a la cantonada.

«Sóc roí, jo mateix ho veig —pensà avergonyint-se, al cap d’un minut, del gest de còlera que havia
fet a Dúnia—. Però, per què m’estimen en tanta de manera si no m’ho mereixo! Oh, si fos sol, i
ningú no m’estimés i jo mateix no hagués estimat mai ningú! Aleshores no hi hauria res de tot això!
I és una cosa curiosa: ¿és possible que durant aquests quinze o vint anys futurs estarà en tanta de
manera apaivagada la meva ànima que ploriquejaré pietosament davant els homes qualificant-me en
totes les avinenteses de bergant? Sí, sí, és precisament d’aquesta manera! És per això que ara m’
envien al suplici, és això el que els cal… Té, es passegen tranquil·lament amunt i avall del carrer
i cadascú d’ells és bandoler i brètol per la seva natura, o, pitjor, idiota! I, si hom prova d’
enviar-me només a l’exili, tots ells es posaran furiosos, moguts per una noble indignació! Oh, quin
odi sento per tots ells!»

Raskòlnikov medità profundament sobre aquest punt: ¿com s’havia pogut esdevenir que ara es decidís
ja, sense pensar-s’hi, a lliurar-se i que fes aquest pas com a resultat d’una veritable convicció?
I bé, i per què no? Naturalment, ha d’ésser així i no d’una altra manera. És que vint anys de jou
constant no l’atuiran d’una manera definitiva? L’aigua arriba a esmolar la pedra. I valdrà la pena,
valdrà la pena de viure després de tot això? I per què vaig ara a lliurar-me sabent com sé que les
coses passaran d’aquesta manera, i no d’una altra?

Aquesta pregunta, des del dia abans, se l’havia feta potser més d’un centenar de vegades; tanmateix,
 seguí la seva via.





VIII


Quan arribà a l’estatge de Sònia començava ja a fosquejar. Ella l’esperava tot el dia amb una
terrible angoixa. L’havia esperat junt amb Dúnia, la qual havia anat a veure-la al matí recordant
les paraules d’ahir de Svidrigàilov, que Sònia «ho sabia», i no se n’havia anat fins al vespre. No
ens entretindrem a contar en detall la conversa de les dues dones: ens limitarem a dir que ploraren
juntes i que es lligaren amb una estreta amistat. D’aquesta entrevista, Dúnia se’n portà, si més no,
 un consol: que el seu germà no estaria sol; era Sònia qui havia estat la primera a rebre la seva
confessió, és a ella que s’havia adreçat aleshores en sentir la necessitat d’adreçar-se a un ésser
humà; ella l’acompanyaria allà on el destí l’enviés. A Dúnia, no li calia fer cap pregunta per a
saber que seria així. Esguardava Sònia àdhuc amb una mena de veneració, i d’antuvi gairebé la
confonia en tanta de manera que a aquesta no li hauria costat res de plorar, car Sònia es considerav
a indigna àdhuc d’esguardar Dúnia. La imatge encisadora de Dúnia, que l’havia saludada amb tant de
respecte aleshores de la seva primera visita a Raskòlnikov, havia restat gravada per sempre en la
seva ànima com una de les visions més belles i més inesborrables de la seva vida.

A la fi, Dúnetxka, despacientada, deixà Sònia i se n’anà a esperar el seu germà a casa d’ell, puix
que estava convençuda que no deixaria de passar-hi. En trobar-se sola, la idea que Raskòlnikov
pogués decidir-se al suïcidi comencà a desassossegar Sònia. Dúnia també en tenia por. Però durant
tot el dia s’havien convençut l’una a l’altra, valent-se de tota mena de raons, que no podia ésser
així i, aleshores i tant que eren juntes, havien reeixit a apaivagar-se. En separar-se, però,
aquest pensament tornà a abassegar l’esperit tant de l’una com de l’altra. Sònia es recordà del que
Svidrigàilov li havia dit el dia abans, que Raskòlnikov tenia dos camins, o Vladimirka o… Ultra
això, ella coneixia l’urc, l’amor propi i la manca de fe religiosa de Raskòlnikov. «És possible que
es resigni a viure només per pusil·lanimitat i por de la mort?», pensà ella amb desesper.

Mentrestant, el sol se n’anava a la posta. Sònia, dreta vora la finestra, guaitava al defora
fixament, però no veia més que la paret sense emblanquinar de la casa veïna. Per fi, quan estava ja
completament convençuda de la mort del malaurat, ell entrà a la cambra.

Un crit de joia s’escapà del pit de la joveneta. Però, en guaitar fixament el rostre de Raskòlnikov,
 empal·lidí tot d’una.

—I bé —digué ell somrient—. Vinc a cercar les teves creus, Sònia. Ets tu mateixa qui has volgut que
me n’anés a l’encreuament; ara que m’he decidit a anar-hi, per què tens por?

Sònia se’l guaitava esbalaïda. Aquest to li semblava estrany; una esgarrifança li recorregué el cos,
 però al cap d’un minut comprengué que aquest to era fingit. Raskòlnikov, bo i parlant amb ella,
guaitava a un racó i semblava témer de mirar-se-la cara a cara.

—Haig de dir-te, Sònia, que he jutjat que, al capdavall, valdrà més obrar així. Hi ha una circumstàn
cia…, la cosa fóra massa llarga de contar, i, tret d’això, no val la pena. Saps l’únic que em
neguiteja? Que d’ací a uns moments tots aquests belitres ferotges i estúpids m’envoltaran, tindran
els ulls fits damunt meu, em faran preguntes imbècils a les quals caldrà que respongui, em
mostraran amb el dit… Ecs! Saps? No és a Porfiri que aniré a presentar-me, no el puc suportar;
prefereixo anar a trobar el meu amic Pólvora. Si en quedarà, de sorprès! Puc produir un gran efecte.
 Però caldria tenir més sang freda; durant aquests darrers temps m’he tornat massa irritable. ¿Vols
creure’m que se n’hi ha anat d’un no res que, fa un instant, no hagi amenaçat la meva germana amb
el puny, només perquè s’havia girat per veure’m una darrera vegada? A quin estat he arribat! I bé, ¿
on són les creus?

Raskòlnikov estava tot desficiat, no podia romandre ni un moment en el mateix lloc, era incapaç de
concentrar el seu pensament sobre cap objecte; les seves idees se succeïen sense transició,
divagava; les mans li tremolaven lleugerament.

Sònia abastà silenciosament del calaix dues creus, una de fusta de xiprer i una altra de coure, es
persignà i, després de persignar-lo també a ell, li posà al coll la creu de xiprer.

—És una manera simbòlica d’expressar que em carrego amb una creu, he, he! Com si fins avui hagués
sofert poc! La creu de xiprer és la creu de la gent del poble; la de coure, la de Lisabeta, te la
guardes per a tu. Ensenya-me-la! És a dir, que la portava… en aquell moment? Conec dos altres
objectes de pietat, una creu d’argent i una imatge, que aleshores vaig llançar damunt el pit de la
vellota. Ve’t ací, a dir veritat, la que m’hauria de posar ara… Però no faig altra cosa que dir
nicieses i oblido allò que m’ha fet venir. Que en sóc, de distret…! Veuràs, Sònia, si he vingut ha
estat per prevenir-te, perquè sàpigues… I ve-t’ho ací tot… És només per això que he vingut. (Hm!
Tanmateix, em creia que t’hauria dit moltes més coses!) Ets tu mateixa qui has volgut que anés a
denunciar-me; i bé, ara m’empresonaran i el teu desig serà satisfet. Per què plores? Tu també? Prou,
 prou! Oh, i que n’és, de feixuc, per mi tot això!

En veure Sònia amarada de llàgrimes, el seu cor s’encongí. «Què significa això? —pensà—. Què sóc jo
per ella? Per què plora, per què està tan adolorida per mi, com la mare, com Dúnia? Serà la meva
mainadera!»

—Fes el senyal de la creu, recita una petita pregària, si més no aquesta vegada —implorà Sònia amb
una veu tremolosa i temorega.

—Oh, pregaré tant com vulguis! I de bon cor, Sònia, de bon cor…!

D’altra banda no era ben bé això el que ell hauria volgut dir.

Es persignà diverses vegades. Sònia abastà el seu mocador i se’l posà al cap. Era un mocador verd,
segurament aquell mateix mocador «de família» del qual havia parlat Marmelàdov. Aquest pensament
travessà l’esperit de Raskòlnikov, però no preguntà res. Començava a adonar-se que tenia distraccion
s contínues i que estava extraordinàriament torbat, cosa que l’inquietava. Tot d’una remarcà que
Sònia es preparava a sortir amb ell.

—Què fas? On vas? Queda’t, queda’t! Vull estar sol! —exclamà amb una veu rancuniosa i, gairebé
furiós s’encaminà cap a la porta—. Quina necessitat hi ha d’anar-hi en corporació! —murmurà en
sortir.

Sònia romangué al mig de la cambra. Raskòlnikov ni tan sols s’acomiadà d’ella; l’havia ja oblidada;
un dubte punyent bullia ara en el seu esperit:

«És ben bé d’aquesta manera que cal obrar? —tornà a pensar bo i davallant l’escala—. ¿No hi ha
manera de tornar-se’n enrere, d’endegar-ho tot… i de no anar-hi?»

Tot i així, seguí la seva via, comprenent tot d’una que l’hora de les vacil·lacions havia passat.
En arribar al carrer, es recordà que no s’havia acomiadat de Sònia, que ella havia romàs al mig de
la cambra, amb el seu mocador verd, que el seu crit l’havia deixada palplantada, i s’aturà un
moment. En aquest instant el colpí un pensament que li vagava feia uns minuts pel magí sense que es
formulés d’una manera precisa:

«Per què he anat a veure-la? Li he dit que hi havia anat per un afer: per quin afer? No en tenia
absolutament cap! Per dir-li que me “n’hi anava”. És això? Quina necessitat en tenia? És que l’
estimo? Però, no, no! Acabo de treure-me-la del davant com si fos un gos. És que, per ventura,
tenia necessitat de les seves creus? Oh, que he caigut baix! No, el que em calia eren les seves
llàgrimes, veure la seva basarda, les tortures del seu cor destrossat! Calia aferrar-se a una cosa
qualsevol, trobar-me en presència d’una figura humana, guanyar temps! I he tingut l’agosarament de
dipositar esperances en mi, de somiar que estava cridat a acomplir grans accions, jo, tan miserable,
 tan covard, tan covard!»

Caminava per la vora del canal i li restava ja poc camí a recórrer. Però, en arribar al pont, s’
aturà i tot d’una dirigí els seus passos cap a la plaça del Fenc.

Raskòlnikov esguardava àvidament a dreta i esquerra, fitava cada objecte, però no podia concentrar
l’atenció en res; tot s’esmunyia. «D’ací a una setmana, d’ací a un mes, em conduiran per aquest
pont en un cotxe de la presó; de quina manera em miraré aquest canal? —pensà—. Veuré les coses tal
com les veig ara? Té; en aquest rètol està escrit: “Campanyia”. I bé: cal recordar-se d’aquesta “a”,
 de la vocal “a”, i guaitar-me-la d’ací a un mes. Com la veuré? Què pensaré i sentiré aleshores…?
Déu meu, que en deuen ser, de baixes, totes aquestes preocupacions… actuals! Indubtablement, tot
això deu ser curiós… en el seu gènere… (ha, ha, ha! en què penso!), m’he tornat un infant,
fanfarronejo davant meu, ¿per què haig d’avergonyir-me dels meus pensaments? Uix, quina gernació,
com empenyen! Aquest ventregròs (deu ser un alemany) que tantost m’ha empentejat, és que sap a qui
ho ha fet? Aquesta dona que porta un infant als braços i demana almoina em creu més benaurat que
ella, és curiós. Té, m’he trobat cinc copecs a la butxaca no sé per quin atzar: teniu, teniu, bona
dona!»

—Que Déu et conservi! —féu la captaire amb veu plorosa.

Entrà a la plaça del Fenc, la qual estava plena de gent. A Raskòlnikov, això li desplaïa; tanmateix
s’encaminà cap a l’indret on la multitud era més espessa. Hauria donat tot l’or del món per tal de
romandre sol; però tenia la sensació que no hi reeixiria ni un minut. Al mig de la gentada hi havia
un embriac que en feia de les seves: maldava per dansar, però no hi podia reeixir de cap de les
maneres, puix que a cada temptativa queia a terra com un sac. El públic l’envoltà formant rodona.
Raskòlnikov s’obrí pas a través de la multitud, es guaità l’embriac durant uns instants i tot d’una
esclafi el riure amb una rialla trencada. Al cap d’un minut ja no es recordava d’ell, ni el veia,
tot i que se’l guaités. Finalment se n’anà sense ni recordar-se de l’indret on es trobava; però, en
arribar al mig de la plaça, de sobte un pensament abassegà tot el seu ésser. Tot d’una es recordà
de les paraules de Sònia: «Vés-te’n tot seguit, sense perdre un instant, a l’encreuament de més a
prop, agenolla’t, besa la terra que has ensutzat i, després, prosterna’t als quatre vents bo i
dient en veu alta: Sóc un assassí!» Aquest record el féu tremolar de cap a peus. Les angoixes i el
desfici d’aquests darrers temps, i molt assenyaladament de les darreres hores, l’havien atuït en
tanta de manera que trobà un veritable gaudi en aquesta nova sensació i s’hi abandonà tot ell. Fou,
d’antuvi, com una espurna; però, tot d’una, aquesta espurna l’abrandà tot. Un entendriment immens l’
abassegà, els ulls se li ompliren de llàgrimes i caigué de genolls a terra…

Agenollat al mig de la plaça, s’inclinà fins a terra i besà amb joia i delectança la terra fangosa.
Després d’haver-se aixecat tornà a agenollar-se.

—Ve-te’n ací un que ha begut més de la raó! —remarcà un vailet que hi havia al seu costat.

Al seu entorn tothom esclafí el riure.

—És un pelegrí que va a Jerusalem, amics meus; s’acomiada dels seus fills i de la seva terra,
saluda tothom, besa Sant Petersburg i el sòl de la capital —afegí un menestral lleugerament embriac.

—És un minyó encara ben jove —féu un tercer.

—És un noble! —remarcà algú seriosament.

—En els temps que corren un no destria els nobles dels qui no ho són.

Totes aquestes remarques contingueren Raskòlnikov, i les paraules «Sóc un assassí», que anaven
potser a eixir de la seva boca, li expiraren als llavis. Tots aquests comentaris, tanmateix, l’
havien deixat indiferent i, sense perdre la calma, embocà el carreró per tal d’encaminar-se a l’
Oficina de Policia. Pel camí una visió passà davant els seus ulls, però no el sorprengué: ja havia
pressentit que havia d’ésser així. Aleshores que, a la plaça del Fenc, s’havia agenollat a terra
per segona vegada, en girar-se a l’esquerra, albirà Sònia a una cinquantena de passes. Ella s’havia
amagat darrere una de les barraques de fusta de la plaça per tal d’evitar que ell la veiés. Per
tant, Sònia l’acompanyava durant el seu calvari! D’aquell instant ençà, Raskòlnikov comprengué i
sentí que Sònia era seva per sempre i que el seguiria a tot arreu, encara que fos a l’altra part
del món, allà on el destí el conduís. El cor se li regirà…, però havia arribat ja a l’indret fatal…

Entrà al pati amb un pas bastant ferm. Calia enfilar-se fins al tercer pis. «Per ara encara vaig
pujant», pensà. En general li semblava que el moment fatal encara era lluny, que tenia encara molt
de temps a la seva disposició, que encara podia canviar de resolució.

Com aleshores de la seva primera visita, trobà l’escala de cargol plena d’escombraries, les portes
dels pisos obertes de bat a bat, les mateixes cuines que exhalaven baf i fetor. Raskòlnikov, des d’
aquella primera vegada, no hi havia vingut més. Les cames se li segaven, però seguia avançant. S’
aturà un instant per tal de reprendre alè, de preparar-se a entrar «com un home». «¿Però per què,
per què? —pensà tot d’una—. Si cal beure’s aquesta copa, és ben bé igual que sigui d’una manera com
d’una altra. Com més amarga sigui, millor.» En aquest moment es presentà al seu esperit la imatge d’
Ilia Petròvitx Pólvora. «Ben mirat, és a ell que haig d’anar a trobar? No podria adreçar-me a un
altre, a Nikodim Fòmitx, per exemple? ¿I si ara me’n tornés per anar a trobar directament l’
inspector del barri a casa seva? Si més no, la cosa prendria el caràcter d’una conversa privada… No,
 no!, parlaré a Pólvora; a Pólvora! Si m’haig de beure aquesta copa, és millor beure-me-la d’una
tirada…!»

Amb un calfred a l’espinada i sense tenir ben bé consciència de si mateix, obrí la porta de l’
Oficina. En aquesta avinentesa hi havia molt poca gent, un porter i un home del poble. L’ordenança
ni tan sols féu cabal d’ell. Raskòlnikov passà a la segona cambra. «Potser encara no diré res»,
pensà. Un escrivent, amb jaqueta d’estar per casa, es disposava a escriure uns papers. En un racó
hi havia un altre escrivent. Zamètov no hi era. Nikodim Fòmitx, naturalment, tampoc.

—És que no hi ha ningú? —preguntà Raskòlnikov adreçant-se a un dels escrivents.

—Qui voleu?

—A…a…ah! Sense sentir les seves paraules, sense veure el seu rostre, he endevinat l’esperit rus…,
com diu un conte que no recordo…! Quant honor! —exclamà de sobte una veu coneguda.

Raskòlnikov s’estremí. Davant seu hi havia Pólvora, que en aquell moment sortia de la tercera
cambra. «És el destí —pensà Raskòlnikov—, per què és a l’Oficina?»

—A què devem la vostra visita? —exclamà Ilia Petròvitx, el qual, pel que es veia, estava en un
excel·lent estat d’esperit, i àdhuc una mica excitat—. Si heu vingut per algun afer, encara és
dejorn. Jo mateix, si sóc ací, és ben bé per atzar… D’altra banda, en què us puc… Confesso que no
us… Com? Com? Perdoneu…

—Raskòlnikov.

—Ah, sí, Raskòlnikov! Heu pogut suposar que us havia oblidat? Us prego de no considerar-me tan…
Rodio… Ro… Ro… Rodiònitx, no és així?

—Rodion Romànovitx.

—Si, sí, sí! Rodion Romànovitx, Rodion Romànovitx! Ho tenia al cap de la llengua! Algunes vegades
he preguntat per vós. Haig de confessar-vos que em penedeixo sincerament de la nostra actitud en
aquella avinentesa… Temps després es van aclarir les coses, vaig assabentar-me que éreu un
escriptor, fins i tot un savi… i que, per dir-ho així, fèieu els primers passos… Oh, Déu meu! ¿Quin
és l’escriptor, l’home de ciència, que en els seus començaments no ha portat una vida una mica
original? Tant jo com la meva muller tenim molta estima per la literatura; en la meva muller és una
veritable passió! La literatura i les arts! Llevat de la noblesa de la naixença, hom pot adquirir
tota la resta per mitjà del talent, el saber, la intel·ligència, el geni! Un barret per exemple,
què significa? Un barret és com un tortell, el compro a can Zimmermann; però el que hi ha sota el
capell, el que tapa el capell, ja no ho puc comprar…! Us confesso que us volia venir a trobar per
donar-vos explicacions, però vaig creure’m que vós potser… Amb tot això no us he preguntat si
teníeu necessitat d’alguna cosa… Sembla que la vostra família ha vingut a estatjar-se a Petersburg;
és cert?

—Sí, la mare i la germana.

—Fins i tot he tingut l’honor i el plaer de veure la vostra germana, una persona instruïda i
encisadora. Us dic la veritat, vaig sentir-ho molt, que en aquella avinentesa ens haguéssim deixat
emportar en tanta de manera. Fou un cas ben extraordinari! I pel que fa referència a les meves
suposicions d’aleshores, fundades en el vostre esvaniment, tot va aclarir-se després sense deixar
cap dubte. Exaltació, fanatisme! Comprenc la vostra indignació. Ara que la vostra família és a
Petersburg, és que potser penseu canviar d’estatge?

—N…no…, l’objecte de la meva visita no té cap importància…, he vingut per preguntar…, em creia que
hauria trobat ací Zamètov.

—Ah, sí! Sembla que us heu fet amics. I bé, Zamètov ja no treballa ací. Sí, ens hem privat d’
Alexandre Grigòrievitx! Des del dia d’ahir que ens ha deixat… i en deixar-nos, fins i tot tingué
una picabaralla amb tots nosaltres…, la cosa no tingué res de correcta… És un minyó ple de vent i
res més; ell prou havia donat certes esperances, ¿però és que podem fer res de bo amb la nostra
joventut brillant? Diu que es vol presentar a no sé quins exàmens; però, això, ens ho diu a
nosaltres per fer el fanfarró, i la cosa de segur que no passarà d’ací. Naturalment, Zamètov no té
res de comú, per exemple ni amb vós, ni amb el senyor Rasumikhin, el vostre amic. Vosaltres heu
emprès la carrera de la ciència, i els fracassos no poden tenir cap efecte damunt vostre! Als
vostres ulls els plaers de la vida, per dir-ho així, nihil est la vostra vida és la de l’asceta,
del frare, de l’anacoreta…! Per a vosaltres, un llibre, una ploma darrere l’orella, una investigació
 científica, heus ací el que cal al vostre esperit! Jo mateix, fins a un cert punt… Heu llegit les
notes de Livingstone?

—No.

—Jo les he llegides. Ara, d’altra banda, el nihilisme s’ha estès molt. I la cosa no té res de
sorprenent, veritat? Vós, naturalment, de nihilista no en sou. És cert? Responeu-me francament,
francament!

—N…no.

—No? Sigueu franc amb mi, no tingueu por de ser sincer amb mi com ho fóreu amb vós mateix! Una cosa
és el servei, i l’altra… ¿us crèieu que volia dir l’«amistat»?, no, no ho heu endevinat! No l’
amistat, més aviat el sentiment de l’home i del ciutadà, el sentiment d’humanitat i d’amor pel
Totpoderós. Jo puc ser un personatge oficial, un funcionari, però tinc el deure de sentir-me sempre
home i ciutadà i de respondre davant de tothom com a tal… Heu parlat de Zamètov. Zamètov pot
disbauxar-se a la manera francesa en un establiment de mala reputació davant un vas de xampany o de
vi del Don; heus ací el que és el vostre Zamètov! Potser m’he expressat en termes massa vius, però
si ho he fet ha estat esperonat per sentiments elevats i pel zel pels interessos del servei. Ultra
això, tinc una situació, un càrrec, una importància social! Sóc casat, pare de família. Compleixo
el meu deure d’home i de ciutadà, mentre que ell, qui és?, permeteu que us ho pregunti. M’adreço a
vós com a un home ennoblit per l’educació. Haig de dir-vos també que les llevadores s’han multiplica
t ultra mesura.

Raskòlnikov alçà les celles interrogativament. La majoria de les paraules d’Ilia Petròvitx, que,
pel que es veia, s’havia aixecat feia poc de taula, ressonaven a les seves orelles com a mots
completament buits de sentit. Una part, tanmateix, la comprenia més o menys. Esguardava interrogativ
ament el seu interlocutor sense saber on volia anar a parar.

—Parlo d’aquestes jovenetes dels cabells curts —prosseguí l’inexhaurible Ilia Petròvitx—, sóc jo
qui les ha batejades amb aquest nom de llevadores i trobo que el qualificatiu no pot ser més just.
He, he! Entren a les acadèmies, segueixen cursos d’anatomia; digueu-me, si us plau, és que si caic
malalt em faré tractar per una joveneta? He, he!

Ilia reia a boca plena, encisat de la seva agudesa.

—Comprenc i admeto la set de saber, molt bé, instrueix-te a pler i prou. Quina necessitat tens d’
abusar de la teva instrucció? Per què ofendre nobles personalitats, com ho fa Zamètov? Per què va
injuriar-me, us pregunto…? Una altra epidèmia que s’estén desmesuradament és la dels suïcidis. Hom
despèn fins el darrer copec i després es mata. Jovenetes, jovenets, homes d’edat, tots segueixen
aquest camí… Sense anar més lluny: aquest matí ens hem assabentat del suïcidi d’un senyor que havia
arribat a Petersburg feia poc. Nil Pàvlitx, ei, Nil Pàvlitx, com es deia el gentleman que aquest
matí s’ha fet saltar el cervell a la Peterburgskaia?

—Svidrigàilov! —respongué de la cambra del costat una veu rogallosa i indiferent.

Raskòlnikov s’estremí.

—Svidrigàilov! Svidrigàilov s’ha suïcidat? —exclamà.

—Com! El coneixíeu?

—Sí…, el coneixia…, era ací no feia gaire temps…

—Sí, en efecte, havia arribat feia poc; havia perdut la seva muller; era un home disbauxat; i té,
se li acut tot d’una suïcidar-se en condicions assenyaladament escandaloses… Han trobat en el seu
carnet de notes unes quantes ratlles en les quals diu que mor en la plenitud de les seves facultats
intel·lectuals i demana que no s’acusi ningú de la seva mort. Segons diuen, era un home de diners.
Es pot saber d’on el coneixíeu?

—Jo… el coneixia…, la meva germana era institutriu a casa d’ell.

—Bah, bah, bah…! Aleshores ens podreu donar algunes dades per a la nostra enquesta. És que
sospitàveu que pogués prendre tal decisió?

—Vaig veure’l ahir…, bevia vi…, no sabia res…

Raskòlnikov tenia la sensació com si li hagués caigut damunt quelcom de molt feixuc i l’oprimís.

—Teniu, ja torneu a empal·lidir… En aquesta cambra hi ha un aire tan corromput…

—Sí, cal que us deixi —murmurà Raskòlnikov—; perdoneu si us he destorbat…

—Voleu callar? Podeu venir sempre que vulgueu. La vostra visita m’ha fet plaer i és per a mi un
veritable gaudi poder-vos declarar…

Ilia Petròvitx àdhuc li allargà la mà.

—Volia solament…, em convenia veure Zamètov…

—Comprenc, comprenc…, encisat de la vostra visita.

—Jo… també… n’estic…, a reveure… —féu Raskòlnikov amb un somrís.

Eixí amb un pas insegur. Tenia vertigen. Les cames el portaven amb dificultat. En davallar l’escala
es veié obligat a recolzar-se amb la mà dreta a la paret. Li semblà que un porter que, amb una
llibreta sota l’aixella, es dirigia a l’Oficina li havia donat una empenta en passar; que un gos
lladrava en un dels pisos inferiors i que una dona cridava per tal de fer-lo callar. En arribar al
capdavall de l’escala Raskòlnikov sortí al pati. A poques passes del portal, Sònia, dreta i pàl·
lida com la mort, se’l guaitava amb un aire estrany. Ell s’aturà davant d’ella. El rostre de Sònia
tenia una expressió punyent de desesperança i de tortura. Un somrís estrafet es dibuixava en els
seus llavis. Raskòlnikov romangué dret un instant, somrigué i, tornant-se’n a l’escala, es tornà a
enfilar cap a l’Oficina de Policia.

Ilia Petròvitx, assegut a la seva taula, estava furgant uns papers. Davant d’ell hi havia aquell
mateix porter que feia poc havia donat una empenta a Raskòlnikov en topar-se amb ell a l’escala.

—A-a-ah! Sou vós altra vegada? És que heu oblidat alguna cosa…? Però, què teniu?

Raskòlnikov, amb els llavis lívids i la mirada immòbil, s’avançà lentament cap a Ilia Petròvitx i,
en arribar a la taula, s’hi recolzà damunt amb la mà, féu un esforç per dir quelcom, però no pogué
proferir més que uns sons inintel·ligibles.

—Vós no esteu bo! Una cadira! Teniu, asseieu-vos, asseieu-vos! Porteu aigua!

Raskòlnikov es deixà caure a la cadira, però no esquitllava el seu esguard del rostre d’Ilia
Petròvitx, el qual expressava una sorpresa desagradabilíssima. Durant un minut tots dos es fitaren
sense dir ni un mot. Portaren aigua.

—Sóc jo… —començà Raskòlnikov.

—Beveu.

Raskòlnikov refusà el vas amb un gest de la mà i, en veu baixa, aturant-se un moment, però d’una
manera destacadissa, digué:

—Sóc jo qui va matar a destralades, per tal de robar-la, la vella usurera i la seva germana
Lisabeta.

Ilia Petròvitx es quedà bocabadat. Es precipità gent de tots costats.

Raskòlnikov repetí la seva confessió.





EPÍLEG





I


Sibèria. A la vora d’un riu ample i desert s’alça una ciutat, un dels centres administratius de
Rússia; a la ciutat hi ha una fortalesa, a la fortalesa una presó. A la presó està reclòs ja fa deu
mesos el presidiari exiliat de segona categoria Rodion Romànovitx. S’ha escolat gairebé un any i
mig des del dia que va cometre el seu crim.

La instrucció del seu procés es realitzà sense grans dificultats. El criminal renovellà la seva
confessió amb fermesa, precisió i claredat, sense embullar les circumstàncies ni atenuar-les en
profit propi, sense desfigurar els fets, sense oblidar els més petits detalls. Féu una relació
completa de l’assassinat, aclarí el misteri de la «penyora» trobada a les mans de la vella (una
planxeta de fusta amb un tros de ferro); contà detalladament com prengué les claus de la víctima,
les descriví, descriví l’arqueta i n’indicà el contingut, enumerant àdhuc alguns dels objectes que
hi havia; aclarí l’enigma de l’assassinat de Lisabeta; contà tot el que feia referència a la
vinguda de Kokh i de l’estudiant, que es posaren a tustar la porta; reproduí punt per punt la
conversa llur; relatà com ell, el criminal, s’esmunyí per l’escala i sentí els crits de Míkolka i
Mitka; com s’amagà en el pis buit i se n’anà a casa, i, en fi, indicà la pedra del pati que donava
a l’avinguda de Vossnessensk i on foren trobats, en efecte, els objectes i el portamonedes. En una
paraula, es féu la llum sobre tots els punts. El que, entre altres coses, esbalaí assenyaladament
els jutges fou la circumstància que ell hagués amagat el portamonedes i els objectes sota una pedra
sense aprofitar-se’n, i el que comprenien encara menys era que no solament no es recordés exactament
 de tots els objectes robats, sinó que s’equivoqués respecte al nombre llur. Hom trobava inversembla
nt que no hagués obert ni una sola vegada el portamonedes i que ni tan sols sabés la quantitat que
contenia (al portamonedes hi havia tres-cents disset rubles i tres peces de vint copecs; a
conseqüència d’haver estat tant de temps sota la pedra, els bitllets que hi havia damunt de tot
estaven considerablement deteriorats). Durant molt de temps hom maldà per tal d’escatir per què era
precisament pel que es referia a aquesta circumstància que l’acusat mentia, quan per a tota la
resta havia dit espontàniament la veritat. Finalment, alguns (assenyaladament els psicòlegs)
admeteren àdhuc la possibilitat que no s’hagués mirat el portamonedes i que, per tant, n’ignorés el
contingut i, ignorant-lo, hagués amagat el portamonedes sota la pedra; però d’aquesta circumstància
treien la conclusió que el crim no havia pogut ésser comès més que sota l’efecte d’una follia
momentània, és a dir, d’una monomania malaltissa de l’assassinat i del robatori, sense cap fi
ulterior, sense càlcul interessat. Era la millor avinentesa d’utilitzar la teoria de moda de l’
alienació temporal, teoria que tan sovint hom s’esforça a aplicar actualment a certs criminals. Cal
afegir a això que el doctor Zossímov, els excompanys de l’acusat, la dispesera, la minyona,
testificaren l’estat d’hipocondria en què es trobava Raskòlnikov des de feia molt de temps. Totes
aquestes circumstàncies contribuïren en molta de manera a reforçar la conclusió que Raskòlnikov no
era un assassí ordinari, un lladre, un bandit vulgar, sinó que hi havia alguna altra cosa. Amb gran
recança per als qui sostenien aquest punt de mira, el criminal mateix gairebé ni provà de defensar-
se, a la pregunta: quins eren els motius que havien pogut induir-lo a matar i robar, ell respongué
amb tota claredat, amb una franquesa brutal, que havia comès el crim esperonat per la seva situació,
 per la seva misèria i impotència, pel desig d’assegurar els seus primers passos en la vida amb
ajut dels tres mil rubles que, pel cap baix, comptava trobar a casa de la seva víctima. S’havia
decidit a assassinar a conseqüència del seu caràcter lleuger i pusil·lànime, exacerbat per les
privacions i els fracassos. Quan hom li preguntà per què havia anat ell mateix a denunciar-se,
respongué sense embuts que per fingir un penediment sincer. Tot això era gairebé cínic…

La sentència fou, però, menys severa del que hom podia suposar atès el caràcter del crim i potser
precisament perquè el criminal no volia justificar-se, sinó més aviat havia expressat el desig d’
inculpar-se encara més. Totes les particularitats estranyes de l’afer foren preses en consideració.
L’estat malaltís i de misèria en què es trobava el culpable abans de la comissió del crim no oferia
cap mena de dubte. El fet que no s’hagués aprofitat dels objectes robats fou considerat una
conseqüència del penediment o que no estava en l’ús complet de les seves facultats intel·lectuals
en el moment que cometé el crim. La circumstància de l’assassinat impremeditat de Lisabeta serví d’
argument per a reforçar aquesta conjectura: un hom comet dos assassinats i oblida alhora que la
porta és oberta! Finalment, el fet que s’hagués presentat ell mateix, tot just en un moment que la
instrucció estava en molta de manera embrollada a conseqüència de la falsa confessió d’un fanàtic
amb l’esperit pertorbat (Nikolai) i, ultra això, que hom no tenia no sols indicis clars contra el
veritable criminal, sinó amb prou feines cap sospita (Porfiri Petròvitx fou fidel a la paraula
donada), tot plegat contribuí a atenuar la severitat del veredicte.

Tret de totes aquestes circumstàncies, hom en conegué d’altres, d’una manera completament inesperada
, que foren en molta de manera favorables a l’acusat. L’exestudiant Rasumikhin declarà, i basà la
seva declaració damunt documents, que l’acusat Raskòlnikov, aleshores que era a la Universitat, amb
els magres recursos de què disposava havia sostingut durant mig any un company seu d’estudis pobre
i tísic. Quan aquest mori, Raskòlnikov no abandonà el pare del seu company, impossibilitat i d’edat
avançada, sostingut fins aleshores amb el seu treball pel seu fill des que aquest tenia tretze anys,
 i, finalment, el col·locà en un hospital i, en morir, prengué al seu càrrec l’enterrament. La seva
dispesera, la vídua Tsarnítsina, la mare de la difunta promesa de Raskòlnikov, declarà també que
aleshores que estaven estatjats a l’altra casa, als Cinc Cantons, Raskòlnikov, durant un incendi
declarat a la nit, havia salvat, posant en perill la seva vida, i rebent serioses cremades, dos
petits infants que havien quedat tancats en un pis que començava ja a cremar. Aquest fet fou
objecte d’una enquesta acurada i nombrosos testimonis en certificaren l’exactitud. En una paraula,
el tribunal prenent en compte el fet que l’acusat s’hagués denunciat ell mateix i diverses
circumstàncies que atenuaven la seva culpabilitat, el condemnà només a vuit anys de treballs
forçats de segona categoria.

En començar el procés, la mare de Raskòlnikov havia caigut malalta. Dúnia i Rasumikhin trobaren el
mitjà d’allunyar-la de Petersburg durant tota la durada del procés. Rasumikhin escollí una població
situada a poca distància de Petersburg i amb estació de ferrocarril a fi de tenir la possibilitat
de seguir assíduament el procés i de veure’s sovint amb Avdòtia Romànovna. La malaltia de Pulkhèria
Alexàndrovna era una afecció nerviosa estranya, amb pertorbació parcial de les facultats mentals.
Dúnia, en tornar a casa després de la seva darrera entrevista amb el seu germà, havia trobat ja la
seva mare malalta, presa per la febre i el desvari. Aquell mateix vespre es posà d’acord amb
Rasumikhin sobre allò que haurien de respondre a les preguntes de la mare sobre Raskòlnikov:
inventaren tota una història segons la qual Raskòlnikov havia estat enviat amb una missió destinada
a donar-li honors i profit en un indret allunyat, a la frontera mateixa. Però amb gran sorpresa de
la seva banda, ni aleshores ni després Pulkhèria Alexàndrovna no els preguntà res. Ella mateixa, al
revés, s’havia ficat al magí tota una història sobre la sobtada desaparició del seu fill; contava
plorant la visita de comiat que li havia fet; donava a entendre, amb al·lusions velades, que només
ella estava assabentada de certes circumstàncies misterioses i greus i que Rodion es veia obligat a
amagar-se perquè tenia uns enemics molt puixants. Referent a la seva carrera futura, no tenia cap
dubte que seria brillant bon punt desapareguessin certes dificultats; assegurava a Rasumikhin que
el seu fill seria àdhuc amb el temps un home d’Estat, la qual cosa indicaven el seu article i el
seu talent d’escriptor. L’article, el llegia sense parar, a vegades àdhuc en veu alta, hom podia
dir que dormia amb ell i, tanmateix, no preguntava on era Ròdia malgrat que evitaven de parlar-li’n,
 cosa que hauria pogut provocar ja la seva malfiança. Aquest silenci estrany de Pulkhèria Alexàndrov
na acabà per inquietar-los. Ella, per exemple, ni tan sols es planyia de no rebre cartes d’ell,
mentre que abans, quan vivia a província, l’única esperança que la sostenia era la de rebre aviat
carta del seu Ròdia ben amat. Aquesta darrera circumstància era tan inexplicable que desassossegava
Dúnia en molta de manera. La idea li vingué que la seva mare potser pressentia quelcom de terrible
en el destí del seu fill i no gosava fer cap pregunta per por d’assabentar-se de quelcom encara
pitjor. De tota manera, Dúnia veia amb claredat que Pulkhèria Alexàndrovna no tenia el seny complet.

D’altra banda, dues vegades ella conduí la conversa d’una manera tal que fou impossible respondre-
li sense indicar on era Ròdia. Les respostes foren forçosament insatisfactòries i susceptibles de
provocar la sospita, a conseqüència de la qual cosa ella esdevingué tot d’una profundament trista,
ombrívola i taciturna, i això durà molt de temps. Dúnia veié, al capdavall, que era difícil de
mentir i inventar, i arribà a la conclusió que valia més guardar un silenci complet sobre certs
punts; però esdevingué cada vegada més evident per a ella que la seva pobra mare sospitava quelcom
d’esglaiós. Dúnia recordà d’altra banda, que el seu germà li havia dit que la seva mare, la nit del
dia fatal, després de l’escena amb Svidrigàilov, havia sentit com la seva filla parlava durant el
desvari: ¿és que aleshores ella s’havia assabentat de quelcom de concret? Sovint, a vegades després
d’uns quants dies i àdhuc d’unes quantes setmanes de mutisme ombrívol i de llàgrimes silencioses,
la malalta s’animava d’una manera histèrica i tot d’una es posava a parlar en veu alta, gairebé
sense parar, del seu fill, de les seves esperances, de l’esdevenidor… Les seves fantasies a vegades
eren molt estranyes. Hom procurava distreure-la, hom feia veure que era de la seva opinió (ella
mateixa potser veia que si hom li donava el seu assentiment era només per tal de consolar-la).
Tanmateix, no parava de parlar…

La sentència fou pronunciada al cap de cinc mesos que el criminal havia anat ell mateix a denunciar-
se. Rasumikhin es veié amb ell a la presó així que fou possible. Sònia també. Arribà, en fi, el
moment de la separació. Dúnia jurà al seu germà que aquesta separació no seria eterna. Rasumikhin
també. La seva imaginació jove i ardent havia concebut el projecte ferm de recollir els diners que
fos possible durant els tres o quatre anys pròxims per tal de posar els fonaments de la situació
futura, traslladar-se a Sibèria, on la terra és rica des de tots els punts de vista i on hi ha pocs
braços i capitals, establir-se al mateix indret on hi hauria Ròdia, i… començar tots junts una nova
vida. En acomiadar-se tots ploraren. Durant els darrers dies Raskòlnikov es mostrava molt consirós,
multiplicava les preguntes respecte a la seva mare, es desassossegava constantment per ella.
Aquesta excessiva preocupació del seu germà feia pena a Dúnia. En assabentar-se detalladament de l’
estat malaltís de la seva mare esdevingué molt ombrívol. Amb Sònia es mostrava sempre, seria
difícil de dir per què, assenyaladament silenciós. Sònia, amb l’ajut dels diners que li havia
deixat Svidrigàilov, es preparava ja feia temps a seguir el comboi de presos del qual formaria part
Raskòlnikov. Ni ell ni ella no s’havien dit mai ni un mot a propòsit d’això, però tots dos sabien
que seria així. En el moment del darrer comiat, ell acollí amb un somrís estrany les paraules
xardoroses de la seva germana i de Rasumikhin sobre llur esdevenidor feliç quan ell sortís de
presidi; ell preveia que la malaltia de la seva mare no tardaria a tenir un desenllaç fatal. Arribà,
 per fi, el moment de la partença de Raskòlnikov i de Sònia.

Dos mesos després, Dúnetxka es maridà amb Rasumikhin. Foren unes noces tranquil·les i tristes.
Entre els invitats hi havia Porfiri Petròvitx i Zossímov. Durant els darrers temps Rasumikhin havia
pres el tarannà d’un home que ha adoptat una decisió ferma. Dúnia creia cegament que ell realitzaria
 tots els seus propòsits, i la seva confiança era fundada, car es veia en ell una voluntat de ferro.
 D’altra banda, havia tornat a entrar a la Universitat per tal d’acabar el curs. Ambdós conjuminaven
 sense parar plans per a l’esdevenidor; ambdós tenien la ferma confiança que al cap de cinc anys es
podrien establir a Sibèria. Mentrestant comptaven que Sònia els hi reemplaçaria…

Pulkhèria Alexàndrovna concedí joiosament la mà de la seva filla a Rasumikhin; però després de les
noces semblà esdevenir encara més malenconiosa i capficada. Per tal de proporcionar-li un moment
agradable, Rasumikhin li contà el fet de l’estudiant i del seu pare malalt i el de l’incendi,
durant el qual Ròdia, l’any passat, havia salvat dos infants de la mort posant en perill la seva
vida. Aquests relats portaren a un grau extrem d’exaltació l’esperit ja torbat de Pulkhèria
Alexàndrovna. Ella parlava d’aquests fets contínuament, comunicant-los àdhuc als vianants (tot i
que Dúnia l’acompanyés sempre). En els carruatges públics, en les tendes, pertot on trobava algú
disposat a escoltar-se-la, entaulava conversa sobre el seu fill, sobre el seu article, sobre l’ajut
que havia donat a l’estudiant, sobre el seu coratge aleshores que, posant en perill la seva vida,
havia salvat dos infants en un incendi, etc. Dúnia no sabia com fer-la callar. Aquest estat d’
excitació morbosa tenia els seus perills: tret que podia tenir conseqüències funestes per a la
salut de la malalta, podia ben bé donar-se el cas que algú, en sentir el cognom Raskòlnikov, es
posés a parlar del procés. Pulkhèria Alexàndrovna s’assabentà àdhuc de l’adreça de la mare dels dos
infants salvats i volia absolutament anar-la a veure. Finalment la seva agitació arribà als límits
extrems. A vegades es posava a plorar tot d’una, i tenia sovint accessos de febre durant els quals
desvariejava. Un matí declarà netament que, segons els seus càlculs, Ròdia havia de tornar aviat,
car es recordava que en acomiadar-se d’ella li havia dit que tornaria al cap de nou mesos. La pobra
dona començà, doncs, a preparar-ho tot per a l’arribada del seu fill, es posà a arranjar la cambra
d’ella, que li havia destinat, a espolsar els mobles, a netejar el terra, a penjar noves cortinetes,
 etc. Dúnia estava desolada, però no deia res i àdhuc ajudava la seva mare a endegar la cambra per
preparar l’arribada del germà. Després d’un dia ple de fantasies folles, de somnis joiosos i de
llàgrimes, al vespre s’allità i al matí, devorada per la febre, desvariejava. Al cap de dues
setmanes, finà. Diverses paraules proferides per la malalta durant el desvari feien creure que
sospitava el terrible destí del seu fill molt més del que hom suposava.

Raskòlnikov ignorà durant molt de temps la mort de la seva mare, tot i que sostingués correspondènci
a amb Petersburg des de la seva arribada a Sibèria per la mitjanceria de Sònia, la qual escrivia
cada mes regularment a nom de Rasumikhin i rebia resposta de Petersburg. D’antuvi les cartes de
Sònia semblaren seques i insuficients a Dúnia i Rasumikhin, però més tard comprengueren que era
impossible escriure millor, puix que aquestes cartes els donaven la idea més completa i exacta de
la situació del malaurat germà. Les cartes de Sònia descrivien de la manera més senzilla i més
clara tota l’existència de Raskòlnikov a presidi. Ella no parlava de les seves pròpies esperances,
ni de les seves conjectures sobre l’esdevenidor, ni dels seus sentiments personals. En lloc d’
intentar aclarir l’estat d’esperit i, en general, tota la vida interior de Raskòlnikov, es limitava
a donar fets, és a dir, les paraules pronunciades per ell mateix, noves detallades del seu estat de
salut, els desigs expressats per ell, les preguntes i els encàrrecs fets durant les entrevistes.
Totes aquestes noves eren donades amb una extraordinària riquesa de detalls. La imatge del malaurat
germà al capdavall es presentà al seu esperit d’una manera precisa i clara; d’errors, no n’hi podia
haver, puix que tots els fets eren reals.

Però aquestes noves, assenyaladament a la primeria, no tenien res de consolador per a Dúnia i el
seu marit. Sònia comunicava en totes les cartes que Ròdia es mostrava sempre ombriu i taciturn i
que fins i tot no es mostrava gaire interessat per les noves que ella li comunicava cada vegada que
rebia les seves cartes; que a vegades preguntava per la mare i que quan ella, veient que ell
endevinava la veritat, l’assabentà de la mort de Pulkhèria Alexàndrovna, remarcà, amb gran
esbalaïment de la seva part, que la nova l’havia deixat gairebé impassible, si més no, així li
semblà a ella a jutjar pel seu aspecte exterior. Escrivia que, llevat d’això, tot i que semblés
completament enfonsat en si mateix i estranger a tot el que el voltava, acceptava la seva vida nova
d’una manera franca i senzilla, que comprenia molt bé la seva situació, no esperava res de millor
en un esdevenidor pròxim, no tenia cap esperança frívola (cosa tan pròpia d’una situació com la
seva), no es trobava massa estrany en aquest nou medi, tan distint de l’anterior. Comunicava també
que la seva salut era satisfactòria. Va al treball sense repugnància i sense afany, es mostra
gairebé indiferent respecte al menjar, però, tret dels diumenges i dels dies de festa, aquest
menjar és tan dolent que a la fi ha consentit a rebre uns quants diners d’ella, de Sònia, per a
poder-se procurar te cada dia; referent a totes les altres coses, pregà a Sònia de no inquietar-se,
puix que li era desplaent que hom s’ocupés d’ell. A presidi (deia Sònia en una altra carta) Ròdia
està instal·lat en una cambra comuna junt amb altres presos; l’interior de la fortalesa, ella no l’
ha vist, però té motius per a pensar que s’hi viu força malament, en l’estretor i en condicions que
no tenen res d’higièniques; que Ròdia dorm damunt una post coberta amb una manta de feltre i no vol
res més. Però si viu d’una manera tan dura i miserable no és pas per principi, en virtut d’una idea
preconcebuda, sinó senzillament per apatia, per indiferència pel seu destí. Sònia confessava que,
assenyaladament a la primeria, no solament les visites d’ella no li causaven cap plaer, sinó que
encara li produïen recança, es mostrava poc comunicatiu i àdhuc groller, però que al capdavall,
aquestes visites havien esdevingut per a ell una habitud i gairebé una necessitat, en tanta de
manera, que quan una indisposició d’uns quants dies havia impedit a Sònia de visitar-lo, es posà
tot trist. El veu cada dia de festa a les portes del presidi o al cos de guàrdia, on el condueixen
per uns quants minuts quan ella el fa demanar: els dies feiners va a trobar-lo a la feina, als
tallers, a les rajoleries o als hangars de les vores de l’Irtix. Pel que es referia a ella, Sònia
deia que havia reeixit a crear-se algunes relacions a ciutat, que cosia i que, com que no hi havia
gairebé modistes, havia esdevingut necessària per a moltes cases; el que no deia era que Raskòlnikov
, per la seva mediació, era objecte de certs miraments, hom li donava feines més lleugeres, etc. En
fi, Rasumikhin i Dúnia reberen la nova (Dúnia remarcà àdhuc una certa inquietud en les darreres
cartes de Sònia) que Raskólnikov es mostrava extremament esquerp, que els presidiaris no l’
estimaven, que es passava dies enters sense dir res i que empal·lidia molt. Tot d’una Sònia escriví
que estava malalt de gravetat i que era a l’hospital del presidi.





II


Ja feia temps que estava malalt; però el que l’havia atuït no eren els horrors de la vida de
presidi, ni el treball, ni la mala alimentació, ni la vergonya de portar el cap afaitat, ni d’anar
vestit de pellingots: oh!, ¿què li importaven totes aquestes misèries? Al contrari, ell àdhuc n’
estava content, de treballar: la fatiga física, si més no, li procurava unes quantes hores de son
tranquil. I què podia significar per a ell l’alimentació, aquesta detestable sopa de cols amb
escarabats? En la seva vida anterior, aleshores que era estudiant, ben sovint ni això no tenia per
a menjar. Els seus vestits eren calents, apropiats al seu gènere de vida. El pes dels grillons ni
tan sols el sentia. Restava la humiliació de tenir el cap afaitat i de portar la lliurea de
presidiari. Però davant de qui es podia sentir humiliat? Davant de Sònia? Sònia tenia por d’ell;
com podia, doncs, enrojolar-se davant d’ella?

Tanmateix ell se sentia avergonyit àdhuc davant de Sònia i per això la tractava amb menyspreu i
grolleria. Però la seva vergonya no provenia ni del cap afaitat ni dels grillons: el seu urc havia
estat cruelment ferit, i era d’aquesta ferida que estava malalt. Oh que n’hauria estat, de benaurat
si hagués pogut acusar-se a si mateix! Aleshores ho hauria suportat tot, àdhuc la vergonya i el
deshonor. Però, per bé que s’examinés severament, la seva consciència endurida no trobava res d’
assenyaladament horrible en el seu passat tret d’un «fracàs» que podia esdevenir a qualsevol. Del
que s’avergonyia era tot just d’això: que ell, Raskòlnikov, s’hagués perdut tan estúpidament, sense
remei, d’una manera sorda, per una sentència del destí orb i es veiés obligat a sotmetre’s, a
resignar-se a l’absurditat d’aquesta sentència per tal de trobar una mica d’apaivagament.

Un desassossec sense objecte i sense fi en el present i un sacrifici estèril i constant en l’
esdevenidor, heus ací el que li estava reservat damunt la terra. I què hi feia que al cap de vint
anys només en tingués trenta-dos i pogués començar una nova vida? Per que viure? Quina perspectiva
tenia? Viure per tal d’existir? Però ell abans havia estat sempre disposat a donar mil vegades la
seva existència per una idea, per una esperança, àdhuc per una fantasia!

Existir per existir havia estat sempre poc per ell; sempre havia desitjat més. Potser la força sola
dels seus desigs li havia fet creure aleshores que ell era un home al qual era permès més que a un
altre.

Si el destí li hagués enviat, si més no, el penediment, el penediment punyent que destrossa el cor,
que s’emporta la son, el penediment les tortures del qual fan pensar en el nus escorredor i en el
gorg profund on negar-se, oh!, amb quina joia l’hauria acollit! Els turments i les llàgrimes, també
és viure! Ell, però, no es penedia del seu crim.

Si més no, hauria pogut enutjar-se contra la seva estupidesa, com s’havia indignat abans contra les
accions imbècils i odioses que l’havien portat a presidi. Però ara, en captivitat, «en llibertat»,
en meditar novament sobre totes les seves accions anteriors, no li semblaven tan estúpides i
odioses com li havien semblat abans, en els temps fatals.

«¿En què, en què —pensava— la meva idea era més estúpida que altres idees i teories que lliuren
combat unes contra les altres d’ençà que el món és món? N’hi ha prou amb examinar la cosa des d’un
punt de vista ampli, independent i lliure de les influències ordinàries, i aleshores la meva idea
certament no semblarà, ni de bon tros, tan… estranya. Oh, esperits que us creieu emancipats,
filòsofs de cinc copecs, per què us atureu a mig camí?»

«Per què el meu acte els sembla tan detestable? —es preguntava—. Per què és un crim? Què significa
la paraula crim? La meva consciència està tranquil·la. Indubtablement he comès un acte il·lícit, he
violat la lletra de la llei i vessat la sang; i bé, obreu d’acord amb la lletra de la llei i preneu-
me la testa… i prou! Naturalment, en aquest cas, àdhuc molts dels benefactors de la humanitat, que
no han heretat el poder, sinó que se n’han apoderat per la força, haurien hagut de ser portats al
cadafal en fer els seus primers passos. Però aquests homes han arribat allà on volien i per això “
tenen raó” mentre que jo m’he aturat a mig camí, i, per aquest motiu, no tenia el dret de començar.»

Heus ací l’únic crim que es reconeixia: que s’hagués mostrat feble, que ell mateix s’hagués anat a
denunciar.

Hi havia també un pensament que el feia sofrir: per què no s’havia matat? Per què, en lloc de
llançar-se al riu, havia preferit lliurar-se a la policia? És possible que el desig de viure fos
tan difícil de vèncer? Tanmateix, Svidrigàilov, que tanta por tenia de la mort, l’havia vençuda!

Ell es feia dolorosament aquesta pregunta i no podia comprendre que aleshores que, bo i guaitant-se
l’aigua, pensava en el suïcidi, potser pressentia ja un error profund en ell i en les seves
conviccions. No comprenia que aquest pressentiment podia contenir en germen una nova concepció de
la vida, el preludi de la seva resurrecció, d’una revolució en la seva existència.

Ell admetia, més aviat, que aleshores havia cedit a la força brutal de l’instint, que no podia
aturar i que no podia ultrapassar per la seva covardia i la seva feblesa de caràcter. En esguardar
els seus companys de presidi, restava esbalaït: com estimaven també la vida, com l’apreciaven!
Àdhuc li semblava que aquest sentiment és més viu en el pres que en l’home lliure. Quines sofrences
terribles suportaven alguns d’ells, els vagabunds, per exemple! ¿És possible que tingui tant de
preu als seus ulls un raig de sol, un bosc espès, una font d’aigua regalada en un indret ombriu
descoberta tres anys enrere i en la qual pensa, com en la dona estimada i que veu en somnis,
voltada de verdor i amb un ocell que canta en una bardissa? A mesura que els observava anava
trobant fets encara més inexplicables.

A presidi, en el medi que el voltava, naturalment, se li escapaven moltes coses; d’altra banda, no
volia fixar l’atenció en res. Vivia, per dir-ho així, amb els ulls acalats; esguardar li era
repugnant i insuportable. Però, al cap i a la fi, diverses circumstàncies el colpiren, i, fins a un
cert punt a desgrat d’ell, començà a remarcar el que abans ni tan sols no sospitava. En general, el
que el sorprenia més era l’abisme terrible, insondable, que existia entre ell i aquests homes. Hom
hauria dit que ell i ells pertanyien a races diferents. S’esguardaven amb una malfiança i una
hostilitat recíproques. Ell sabia i comprenia les causes d’aquest fenomen, pero mai, fins aleshores,
 no les havia suposades tan fortes i tan profundes. Hi havia també a la fortalesa polonesos enviats
a Sibèria per delicte polític. Aquests darrers consideraven tota aquesta gent com uns ignorants i
unes bèsties brutes i els tractaven amb menyspreu; però Raskòlnikov no compartia aquesta opinió:
ell veia prou bé que aquests ignorants eren, en moltes coses, molt més intel·ligents que els
polonesos mateixos. Hi havia també russos (un exoficial i dos seminaristes) que manifestaven un
idèntic menyspreu. Raskòlnikov remarcà igualment el seu error.

Pel que es referia a ell, no l’estimaven, l’evitaven i acabaren àdhuc per odiar-lo. Per què? Ho
ignorava. El menyspreaven, es mofaven d’ell i del seu crim malfactors que eren molt més criminals
que ell.

—Tu ets un senyoret! —li deien— Per què vas assassinar a destralades? És que, per ventura, no veus
que això no és cosa de senyorets?

La segona setmana de quaresma hagué d’assistir a missa junt amb els seus companys de calabós. Anà a
l’església i pregà com els altres. Un dia, sense que ell mateix sabés per què, es produí una
picabaralla; tots se li tiraren damunt aferrissadament:

—Ets un ateu! No creus en Déu! —li cridaven—. T’hem de matar!

Raskòlnikov no havia parlat mai amb ells ni de Déu ni de la religió, i, tanmateix, el volien matar
com a ateu. Ell no els responia res, no els feia cap objecció. Un dels presidiaris, exasperat,
anava ja a abraonar-se-li damunt. Raskòlnikov, tranquil i silenciós, l’esperava sense parpellejar,
sense que ni un múscul del rostre li tremolés. Un escarceller es llançà a temps entre ell i l’
assassí, un instant més i la sang hauria corregut.

Hi havia encara una altra qüestió que restava insoluble per a ell: per què tots estimaven tant
Sònia? Ella no feia res per tal de guanyar-se la simpatia llur: no tenien l’avinentesa de veure-la
sovint, si no era alguna vegada a la feina aleshores que anava a passar un minut al seu costat. I,
malgrat això, tots la coneixien, no ignoraven que l’havia seguit, sabien com vivia i on vivia. De
diners, no els en donava, no els prestava assenyaladament cap servei. Només una vegada, per Nadal,
portà presents per a tots els presos: pastissos i kalatxí.[23] Però de mica en mica entre ells i
Sònia s’establiren relacions més íntimes: els escrivia cartes a llurs famílies i les tirava al
correu. Quan els seus parents venien a ciutat deixaven a les mans de Sònia, per indicació d’ells,
els objectes i àdhuc els diners que els eren destinats. Les mullers i les amistançades dels presos
la coneixien i la visitaven. I, quan anava a veure Raskòlnikov a la feina o es trobava amb un grup
de presidiaris que s’encaminaven al treball, tots es treien la gorra i s’inclinaven: «Sofia
Semènovna, tu ets la nostra mare tendra i estimada», deien aquests presidiaris grollers a aquesta
criatura petitona i esprimatxada. Ella somreia, i ells amaven fins i tot la seva manera de caminar,
es giraven per tal de seguir-la amb els ulls i l’omplien de lloances; la lloaven àdhuc perquè era
tan petita; no sabien ja quins elogis fer-li. Fins i tot la consultaven sobre llurs malalties.

Raskòlnikov passà a l’hospital totes les darreries de la quaresma i la setmana de Pasqua. Quan es
trobava ja convalescent es recordà dels somnis que havia tingut durant el desvari. Li semblava
aleshores que tot el món era víctima d’una pesta terrible i sense precedents que, vinguda del fons
de l’Àsia, s’havia estès cap a Europa. Tothom havia de morir, tret d’un nombre molt petit d’
escollits. Havien aparegut unes triquines d’una nova espècie, uns éssers microscòpics que s’
introduïen al cos de la gent. Però aquests éssers eren esperits dotats d’intel·ligència i voluntat.
Els individus que n’eren infectats esdevenien immediatament folls furiosos. Però mai els homes no s’
havien considerat tan assenyats i tan segurs de posseir la veritat com s’hi consideraven aquests
malaurats. Mai no havien tingut tanta de confiança en la infal·libilitat de llurs judicis, en la
solidesa de llurs conclusions científiques, de llurs principis i creences morals. Viles i ciutats i
pobles enters estaven atacats per la pesta i embogien. Tots estaven agitats i no es comprenien els
uns als altres, cadascú es creia posseir la veritat i, en esguardar els seus consemblants, es
desolava, es donava cops al pit, plorava i es torçava les mans. Hom no sabia com jutjar, no podia
posar-se d’acord sobre el que era el mal i el que era el bé, sobre qui calia condemnar i qui calia
absoldre. Els homes s’estossinaven esperonats per una rancúnia absurda. La gent es reunia en
veritables exèrcits, però quan l’exèrcit estava ja en marxa els rengles es desfeien, els guerrers
es llançaven els uns contra els altres, es pegaven i es mataven, es mossegaven i es menjaven entre
ells. A les ciutats les campanes tot el dia tocaven a sometent; es convocava tothom; però, qui
convocava i per què, ningú no ho sabia i tothom estava desficiat. Hom abandonava els oficis més
ordinaris, puix que cadascú proposava les seves idees, les seves reformes, i no hi havia manera de
posar-se d’acord. L’agricultura quedà paralitzada. La gent es reunia en grups, s’entenien per a una
acció comuna, juraven no separar-se mai, però un instant després començaven a emprendre quelcom que
no tenia res a veure amb allò que abans havia estat decidit, començaven a acusar-se, a agredir-se,
a matar-se. Començaren els incendis, començà la fam. Homes i coses, tot es migrava. La pesta s’
anava estenent més i més. En tot el món es podien salvar només alguns homes purs i escollits
predestinats a refer el gènere humà, a començar una nova vida, a renovellar i purificar la terra;
però ningú no veia aquests homes enlloc, ningú no sentia llurs paraules ni llur veu.

Allò que turmentava Raskòlnikov era que aquest desvari absurd tingués una repercussió tan punyent
en els seus records, que durant tant de temps no se n’esborrés la impressió. Arribà la segona
setmana després de Pasqua: els dies eren càlids, serens, primaverals; hom obrí les finestres de l’
hospital (finestres enreixades sota les quals es passejava un sentinella). Durant tota la malaltia
de Raskòlnikov, Sònia només havia pogut visitar-lo dues vegades. Cada vegada calia demanar una
autorització, i obtenir-la era difícil. Però ella anava sovint al pati de l’hospital, assenyaladamen
t a l’hora foscant, i durant un minut hi romania per tal de llucar la finestra. Un dia cap al tard,
Raskòlnikov, que estava ja gairebé completament guarit, s’abaltí: en deixondir-se s’atansà
maquinalment a la finestra i tot d’una albirà Sònia dreta vora la porta de l’hospital, com si
esperés alguna cosa. En aquell instant tingué la sensació que quelcom li travessava el cor, s’
estremí i s’allunyà apressadament de la finestra. L’endemà Sònia no anà a veure’l, l’endemà passat
tampoc; ell remarcà que l’esperava ansiosament. A la fi, el llicenciaren de l’hospital.

En tornar al presidi, els seus companys l’assabentaren que Sofia Semènovna havia caigut malalta i
que no sortia de casa.

Raskòlnikov estava en molta de manera desassossegat i féu demanar noves d’ella. No tardà a saber
que la malaltia no era perillosa. Sònia, del seu costat, veient que l’enyorava i que es preocupava
d’ella, li envià quatre mots escrits en llapis assabentant-lo que es trobava molt millor, que l’
únic que tenia era un refredat lleuger, sense cap importància, i que aviat, molt aviat, aniria a
veure’l al treball. Quan Raskòlnikov llegí aquesta carta el seu cor es posà a bategar violentament
i dolorosament.

El dia era serè i càlid. Dejorn, a les sis del matí, se n’anà a treballar a la vora del riu, a l’
indret on havien construït, sota un cobert, un forn per a coure l’alabastre. Hi havien estat
enviats només tres obrers. Un d’ells acompanyat d’un escarceller, se n’anà a la fortalesa a cercar
una eina, un altre començà a preparar la llenya i a posar-la al forn. Raskòlnikov eixí del cobert,
s’assegué damunt un banc de fusta i es posà a contemplar el riu ample i desert. Des d’aquesta riba
elevada hom descobria una gran extensió del país. De l’altra riba venia l’eco gairebé imperceptible
d’una cançó. En aquell indret en l’estepa immensa inundada de sol, hom albirava uns punts negres
que eren les tendes dels nòmades. Allí hi havia la llibertat, hi vivien altres homes que no s’
assemblaven de res als d’ací, com si el temps s’hagués aturat a l’època d’Abraham i dels seus
ramats. Raskòlnikov esguardava fixament aquesta visió llunyana; no pensava en res; es trobava més
aviat en un estat d’insomni i contemplació, però una malenconia profunda i punyent li oprimia el
cor i el desassossegava.

Tot d’una remarcà que vora d’ell hi havia Sònia. Ella s’havia atansat silenciosament i s’assegué al
seu costat. Era encara molt dejorn i la frescor matinal no s’havia assuaujat. Sònia portava el seu
pobre barnús vell i el mocador verd. El seu rostre pàl·lid i amagrit portava l’empremta de la
malaltia recent. Ella somrigué afable i joiosa, però, com de costum, li allargà la mà temoregament.
Ella la hi allargava sempre amb timidesa, a vegades àdhuc se n’estava, com si tingués por que ell
no la rebutgés. Raskòlnikov semblava sempre prendre amb repugnància aquesta mà, acollir Sònia amb
recança quan aquesta l’anava a veure; a vegades guardava un silenci obstinat durant la visita. Hi
havia dies que tremolava davant d’ell i se n’anava profundament acorada. Però ara les mans llurs es
confongueren en una llarga estreta; ell pegà una llambregada ràpida a Sònia, no digué res i acalà
els ulls.

Eren sols; ningú no els veia. L’escarceller en aquell moment s’havia allunyat.

Com s’esdevingué, ell mateix no ho sabia, però, de sobte, una força invisible el llançà als peus d’
ella. Raskòlnikov plorava i li abraçava els genolls. D’antuvi ella s’esfereí i el seu rostre
esdevingué lívid, s’aixecà vivament i, tota tremolosa, se’l guaità. En tingué prou amb aquesta
mirada per a comprendre-ho tot. En els seus ulls resplendí una immensa benaurança; ella comprengué,
ja no en tenia cap dubte, que ell l’estimava, que l’estimava amb un amor immens i que, a la fi,
aquest moment havia arribat…

Volgueren parlar, però no pogueren. Tenien els ulls plens de llàgrimes. Tots dos estaven pàl·lids i
desfets; però en aquests rostres malaltissos brillava ja l’aurora d’un esdevenidor renovellat, d’
una renaixença completa en una nova vida. L’amor els regenerava, el cor de l’un contenia una font
inestroncable de vida per al cor de l’altre.

Decidiren esperar i prendre paciència. Els restaven encara set anys, i durant aquests set anys,
quines insuportables tortures i quina benaurança infinita! Però Raskòlnikov havia ressuscitat, i ho
sabia, ho sentia en totes les fibres de la seva ànima, i ella, ella no vivia més que de la vida d’
ell!

Aquell mateix dia al vespre, quan hagueren tancat ja els presoners, Raskòlnikov, ajagut damunt la
post que li servia de llit, pensava en ella. Li semblava que aquell dia àdhuc els presidiaris, que
fins aleshores havien estat els seus enemics, se’l miraven amb uns altres ulls. Ell fou el primer a
adreçar-los la paraula i ells li respongueren amb afabilitat. «No podia ésser d’altra manera —
pensava—: ¿és que, per ventura, ara tot no havia de sofrir un mudament?»

Ell pensava en ella. Es recordà de com havia turmentat constantment el seu cor, del seu rostre pàl·
lid i amagrit, però aquests records ara no li causaven gairebé cap penediment, car sabia amb quin
amor infinit rescataria totes aquestes sofrences.

Oi més, què significaven «totes» aquestes sofrences del passat? En aquesta primera joia del retorn
a la vida, tot, àdhuc el seu crim, àdhuc la seva condemnació i la seva captivitat, li apareixien
com un fet exterior, estrany, que no li hagués esdevingut a ell. D’altra banda, aquest vespre era
incapaç de pensar perllongadament sobre res, de concentrar el seu pensament en un objecte qualsevol;
 no hauria pogut resoldre ni una sola qüestió conscientment: no tenia més que sensacions. La
dialèctica havia cedit el lloc a la vida, i en la consciència havia d’elaborar-se quelcom de
completament nou.

Sota el seu coixí hi havia l’Evangeli. L’abastà maquinalment. Aquest llibre pertanyia a Sònia, era
en aquest llibre que ella li havia llegit temps enrere els versicles relatius a la resurrecció de
Llàtzer. Als començaments de la seva vida de presidi, es creia que ella el perseguiria amb la
religió, que l’enutjaria parlant-li contínuament de l’Evangeli. Però, amb un gran esbalaïment de la
seva banda, ni una sola vegada no li’n parlà, ni una sola vegada no li oferí el llibre. Fou ell
mateix qui l’hi demanà poc de temps abans de la seva malaltia. Ella li portà el llibre sense dir un
mot, i fins aleshores Raskòlnikov no l’havia obert.

Ara tampoc no l’obria, però un pensament travessà el seu esperit: «És que ara les seves conviccions
poden no ser les meves? Puc, si més no, tenir altres sentiments, altres aspiracions…?»

Durant tot aquest dia Sònia estigué també molt agitada; i, a la nit, àdhuc tornà a caure malalta.
Però era en tanta de manera benaurada, que la seva benaurança gairebé li feia por. Set anys, «només»
 set anys! A la primeria de llur benaurança, hi havia moments que tant l’un com l’altre estaven
disposats a considerar aquests set anys com set dies. Ell àdhuc ignorava que la nova vida no li
seria concedida de franc, que calia adquirir-la al preu de grans esforços…

Però ací comença ja una nova història, la història de la renovació lenta d’un home, la història de
la seva regeneració progressiva, del seu pas gradual d’un món a un altre, a una realitat fins
aleshores completament inconeguda. Això podria ésser la matèria d’una altra narració, però aquesta
està acabada.





FIÓDOR MIKHÀILOVITX DOSTOIEVSKI (Moscou, 11 de novembre de 1821 - Sant Petersburg, 9 de febrer de
1881) és un dels escriptors més grans de la literatura russa i més influents de la història de la
literatura. La seva va ser una infantesa molt dura: la seva mare moriria molt jove a conseqüència d’
una tuberculosi, deixant set fills i la figura paterna d’aquests fills sotmesa per la depressió i l’
alcoholisme. A l’Acadèmia d’enginyeria militar de Sant Petersburg s’endinsa en l’obra de Shakespeare
, Pascal i els romàntics francesos, alhora que defuig els estudis tècnics d’una carrera que
acabaria l’any 1943. La traducció al rus de la novel·la de Balzac Eugénie Grandet i l’aparició de
la seva primera novel·la Pobres gents (1846) li confereixen un gran èxit de crítica i converteixen
el jove escriptor en una figura literària. L’any 1849 és deportat a Sibèria per pertinença a una
organització conspirativa anomenada Cercle Petrashevsky. El seu càstig a morir afusellat li serà
commutat per cinc anys de treballs forçats instants abans de la seva execució. Aquest fet el
marcarà profundament: les depressions, aguditzades pels seus atacs epilèptics, els seus problemes
econòmics i la seva addicció al joc, configuraran el seu viratge ideològic envers posicions
conservadores políticament i un anhel constant de trobada amb Déu. L’any 1864 escriu Apunts del
subsòl, cartografia emocional on destria els temes que nodriran les seves grans novel·les posteriors
. Els darrers quinze anys de la seva vida són un exercici febril d’escriptura; així apareixen
successivament Crim i càstig (1866), El jugador (1866), L’idiota (1968), Els dimonis (1871), L’
adolescent (1875) i Els germans Karamàzov (1879).





Notes


[1] Una arxina equival a 0,711 m. (N. del T.) [Torna]



[2] Un pud equival a 16,38 kg. (N. del T.) [Torna]



[3] Joc de paraules intraduïble. Rasumikhin és un derivat del verb rasumiet, que significa
comprendre, entendre; Vrasumkhin deriva de vrasumit, que significa, fer comprendre, explicar.
Rasumikhin significa, doncs, aproximadament el qui comprèn i Vrasumikhin, el qui fa comprendre. (N.
del T.) [Torna]



[4] Manera peculiar dels pagesos russos de prendre el te. (N. del T.) [Torna]



[5] Natural de Riasan. (N. del T.) [Torna]



[6] Els pagesos russos empren sovint parlant en primera persona del singular, la primera persona
del plural. (N. del T.) [Torna]



[7] La quarantena part d’un vedró (1 vedró = 1,229 decalitres). (N. del T.) [Torna]



[8] Abreviació popular de Petersburg. (N. del T.) [Torna]



[9] Abric fet de pèl de camell que porten sobretot els camperols tàrtars. (N. del T.) [Torna]



[10] Cap, representant, president; predvoditel dvoriantsvo: president de la noblesa. (N. del T.) [
Torna]



[11] Una mena de bunyols, pels quals els russos senten una gran predilecció i en mengen, sobretot,
durant la quaresma. (N. del T.) [Torna]



[12] La sagen equival a 2,1336 m. (N. del T.) [Torna]



[13] La Paraula Periòdica. (N. del T.) [Torna]



[14] La Paraula Setmanal. (N. del T). [Torna]



[15] Dobrolíubov i Bielinski eren dos dels representants més eminents de la generació intel·lectual
avançada de mitjan segle passat. Tant l’un com l’altre excel·liren en la crítica literària. (N. del
T.) [Torna]



[16] Arròs cuit amb panses que se serveix habitualment en les col·lacions fúnebres. (N. del T.) [
Torna]



[17] Pan en polonès significa senyor. (N. del T.) [Torna]



[18] Cançó popular de l’època. (N. del T.) [Torna]



[19] Starets, ancià, cap d’una secta o comunitat religiosa. (N. del T.) [Torna]



[20] A Rússia el segon pis correspon al nostre primer pis. (N. del T.) [Torna]



[21] Un sagen equival a 2,134 metres. (N. del T.) [Torna]



[22] Presidi siberià. (N. del T.) [Torna]



[23] Una mena de panets blancs. (N. del T.) [Torna]





