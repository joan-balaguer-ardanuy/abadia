L’escàndol que va provocar aquesta paròdia dels Jocs Florals l’any 1902 va ser excepcional. L’obra denunciava l’idealisme exaltat d’un certamen que s’havia convertit en vehicle propagandístic del nou catalanisme, i posava de manifest la gravetat de les nombroses tensions que recorrien la societat catalana. Un segle després, la lucidesa de Santiago Rusiñol encara ens interpel·la. La comèdia es va estrenar en un context de forta crispació social, marcada pel recent empresonament de centenars de líders sindicals i de polítics destacats com Prat de la Riba. La polèmica es va aguditzar quan el govern central va suspendre els autèntics Jocs Florals de Barcelona per una xiulada a la bandera espanyola, i en canvi va protegir amb policies els espectadors que assistien als teatrals de Canprosa.





Santiago Rusiñol





Els Jocs Florals de Canprosa


COMÈDIA EN UN ACTE

Edició a cura d’Albert Arribas



ePUB v1.0

Puck 21.09.20





Títol original: Els Jocs Florals de Canprosa

Santiago Rusiñol, 1902

Edició digital: Puck (v1.0)

ePUBCat base r1.3





NOTA EDITORIAL


Aquesta edició ha pres com a punt de partida la 2a edició de l’obra, conservada a la Biblioteca de Catalunya, de la Llibreria Espanyola d’Antoni López Editor.

Amb l’objectiu de facilitar la lectura del text per al lector actual, s’ha tendit a modernitzar l’ortografia sempre que ha estat possible respectar la fonètica original, sense marcar amb la cursiva aquells usos no normatius, per tal de no entorpir la lectura dels textos. Així mateix, tampoc s’ha marcat amb la cursiva l’ús del castellà, llevat d’aquells casos puntuals en què l’ortografia castellana podia prestar-se a confusions per la convivència amb el català en la mateixa frase. En canvi, en alguns castellanismes —que per norma general s’han tractat amb l’ortografia catalana— s’han mantingut usos de l’ortografia castellana com la «ñ», quan s’ha considerat que facilitaven la lectura.

Pel que fa a la puntuació, s’ha modernitzat per facilitar la lectura dels textos, sense alterar-ne la sintaxi original. S’han desfet les abreviatures de tractament formal dins dels textos de les obres, i s’ha limitat l’ús de majúscules a inici de mot segons la normativa actual, respectant alguns casos puntuals significatius per qüestions dramàtiques o ideològiques.

Així mateix, sempre amb l’objectiu de facilitar la lectura, s’ha tendit a corregir des d’una perspectiva contemporània petites vacil·lacions ortogràfiques que, encara que actualment es puguin trobar en l’ús habitual de nombrosos parlants, no estan contemplats per la normativa general. És el cas de les vacil·lacions entre consonants i dígrafs consonàntics, de les vacil·lacions entre vocals, de vegades amb alteracions en l’ordre de les consonants, i de les vacil·lacions entre vocals i consonants.

S’han eliminat els sons epentètics entre mots en contacte, i s’han tendir a corregit des d’una perspectiva contemporània les elisions i els sons epentètics, protètics o paragògics dins de mot. De la mateixa manera, s’han resolt segons la normativa actual els pronoms febles i els articles femenins davant dels sons àtons «i» i «u», s’ha tendit a eliminar la preposició «a» davant de complement directe o d’infinitiu darrere de la preposició «per», així com davant de «on», i s’ha tendit a catalanitzar aquells castellanismes masculins, molt propers al català, acabats en «-o» o «-n» quan el canvi no alterava significativament la comprensió ni l’expressivitat del text. De la mateixa manera, s’han normalitzat segons un prisma contemporani els femenins d’adjectius i gerundis, i s’ha substituït tots «dever» per «deure».

En el cas dels parlaments en català floralesc, s’ha tendit a respectar totes els usos i expressions arcaïtzants.





PRIMERA ESTRENA


Aquesta obra fou estrenada en el Teatre Català (Romea), la nit del 29 d’abril de 1902, dirigida pel primer actor don Enric Borràs, amb el següent repartiment:

PERSONATGES ACTORS

Maria Sra. Jarque

Senyoreta Floresta Sra. Monner

Júlia Sra. Barris

Donya Ramona Sra. Baró

Dona primera Sra. Morera

Dona segona Sra. Forest

El president Sr. Soler

Riutort Sr. Antiga

Tallavent Sr. Virgili

El secretari Sr. Santolària

Senyor Nofre Sr. Capdevila

Ramon Sr. Borràs

Quimet

Sr. Oliver

Tonet Sr. Goula

Joan Dolcet i Sucre Sr. Fuentes

August Coca i Poncem Sr. Martí

Un bicilista Sr. Domènech

Mossèn Pau Joan Tudó Sr. Manso

Mossèn Pere Catarineu Sr. Ros

Poeta primer Sr. Martínez

Poeta segon Sr. Simó





DRAMATIS PERSONAE


EL PRESIDENT. Seixanta anys. Poeta veterano, però que encara podrà resistir uns quants anys de Jocs. Té tots els armaris plens de flors i violes, i ara es dedica a repartir-ne pels pobles. Porta una levita de viatge, polsosa de tant anar pels Jocs Florals.

RIUTORT. Quaranta-cinc anys. És d’aquells crítics que saben del cert lo que és bo i lo que és dolent, i per això se l’emporten pels pobles.

TALLAVENT. Cinquanta anys. De les Bases de Manresa.

EL SECRETARI. Un bon noi de poble, que s’ha embolicat a fer de mantenidor[1] i li durà moltes raons.

SENYOR NOFRE. Jutge de pau. Ha armat els Jocs Florals perquè creu que és una festa tan de pau com el seu càrrec.

RAMON. Trenta anys. Periodista i expoeta. S’ha desenganyat dels versaires i estima més que mai la poesia

QUIMET. Vint-i-dos anys. Aprenent de company de causa. Porta un llaç amb les quatre barres.

TONET. Vint-i-cinc anys. Senyoret de poble. Va molt mudat, però amb roba d’aquella que sembla feta a casa. La flor natural li ha donat una vanitat que li durarà més que la roba.

JOAN DOLCET I SUCRE. Poeta realista. Està magre i té la veu femellenca.

AUGUST COCA I PONCEM. Poeta decadent. Està gras, té molta salut i la veu molt mascle.

UN BICICLISTA. Vint-i-tres anys. Lleuger de cos i de cap.

MOSSÈN PAU JOAN TUDÓ. Capellà de Jocs Florals.

MOSSÈN PERE CATARINEU. Un altre capellà.

BORDEGÀS. Fill de la dona primera i de la primera dona.

POETA PRIMER.

POETA SEGON.

POETA TERCER.

ELS BESSONS. Vint anys cada un, que en fan quaranta.

MARIA. Divuit anys. Promesa d’en Ramon. Bona noia, però que fa massa cas dels versos.

SENYORETA FLORESTA. Trenta-cinc anys. Poetessa. A aquesta, els versos li han sigut un impediment per entrar al sant matrimoni. Va vestida amb senzillesa de beata i coloraines de cotorra. Porta uns llaços que han sigut llampants i que ara semblen arrencats d’una corona de ninxo, un vestit de seda que ha sigut negra i que l’han estès al terrat després d’una malaltia, bucles, tirabuixons, lentes i un sombreret esquifit que sembla un premi de paciència d’un certamen de labors.

JÚLIA. Vint-i-cinc anys. Forastera, presumida, pretensiosa i cursi. Va vestida per ser reina.

SENYORA RAMONA. La reina madre.

DONA PRIMERA. Mare d’aquell bordegàs.

DONA SEGONA.

I el coro, dos serenos, dos agutzils, el nunci, l’Ajuntament, el rector, el coronel, el delegat del governador, el jutge que no és de pau, forasters i poble.



NOTA:

La roba de tots plegats ha de fer olor de poma camosa i ha de tenir aquelles arrugues de jeure a la calaixera.

Tots els mantenidors han de portar lentes.





AL LECTOR


Permet-me, lector, abans de seguir la lectura, que posi en clar alguns conceptes i interpretacions equivocades a què ha donat lloc aquesta obra el dia del seu estreno.

Lo primer que dec fer constar és la sorpresa que va causar-me el soroll que es mogué per ella. Estava tan lluny de creure-ho, com lluny em trobava al fer-se els assaigs de l’obra. L’havia escrita aquí, a Mallorca. L’havia llegida a molts amics, tots ells prou coneguts pel llur talent, pel llur clar judici i discerniment de les coses, pel llur amor reconegut a Catalunya, pel llur amor reconegut a les lletres catalanes, i ni un d’ells, ni un tan solament, amb tot i ser concurrents als Jocs Florals de la nostra terra i haver-los honrat amb llurs obres, hi havia trobat senyals del pecat antipatriòtic que hi han volgut veure, o hi han vist, molts que, en comptes de mirar-se l’obra tal com és, han semblat gent de Canprosa, exaltada, que se’ls burlaven del poble.

Lo que hi veien, i és l’únic que hi ha, i l’únic que declaro que he volgut posar en la meva obra, no és la falta de carinyo a la poesia de la terra. Aquesta l’estimo tant, la considero tan necessària en un poble com el nostre que, afanyat d’omplir-se de xemeneies, no té temps, o ganes, o voluntat, d’enlairar-la com s’ha d’enlairar, la poesia, que em reca fins al fons de l’ànima que, en comptes de ser sagrada, en facin imitacions per portar-la a les fires i als casinos. Lo que hi ha, que no és que no estimi els Jocs Florals, que els considero una hermosa, bona i útil festa de les lletres, sinó que la festa de les lletres es vagi tornant de mica en mica la festa de la política. Lo que hi ha, que els Jocs Florals són i han de ser per als poetes, sols per als poetes, només que per als poetes, i no per als companys de causa, per bona, per enlairada i per noble que sigui la causa.

Tot això que pensem molts, que ho diem tots els que estimem més les lletres pàtries que els que es valen de les lletres com a forma secundària que els vesteix però no els destorba; que ho deia l’Yxart,[2] que ho deia en Sardà,[3] que ho diuen en broma i en sèrio en totes les reunions d’amics, i d’amics de Catalunya, on es parla amb el cor obert; tot això, que ho diuen tants en privat i que en protesten després hipòcritament en públic, ha estat censurat, i fins amb frases d’una correcció molt dubtosa. Per què? Perquè lo que diuen tots plegats ho he dit sol, ho he dit en el teatre i ho he dit rient en comptes de dir-ho en sèrio. Ja és prou gran Catalunya, ja és prou just lo que defensa, perquè no es pugui fer broma de totes les petiteses que tenen les causes nobles. S’han burlat en el teatre del poble grec, del poble romà, de totes les menudències que han tingut i que tenen i que tindran tots els pobles de la Terra; de totes les religions, de tots els ideals, de totes les jerarquies, de totes les obres clàssiques, ¿i no es pot fer, valga’m Déu!, una miqueta de broma dels que retreuen a tota hora, vinguin o no vinguin a tomb (com no hi venen mai en les festes de la poesia), les tals Bases de Manresa?[4] S’han burlat de La Marsellesa, de totes les Carmanyoles[5] i de totes les Marxes Reials hagudes i per haver, ¿i no es pot ni criticar l’abús d’esma d’uns Segadors[6] que no seguen, d’aquests Segadors que de sèrios es van tornant Marxa de Cadis,[7] és a dir, marxa bullanguera,[8] sense llustre de victòria?

No sols no em penso haver fet cap mal a Catalunya, ni a la seva ja gloriosa poesia. Tant no m’ho penso, que si tingués la virtut de corregir alguns dels defectes que critico en la meva obra, si aturés la pluja de Jocs Floralets campestres, envacunats de polítics, que s’escampen per les viles i viletes; si logrés deslliurar-los d’aquesta mena de política que se’ls beu de mica en mica la poca poesia que els queda; si pogués fer obra de patriota i soterrar el chauvinisme, per poc que pogués lograr-ho, no creuria el meu sainet insignificant com és ara, sinó que seria una pedra a l’obra del sentit comú, que és l’obra de Catalunya.

De si l’estimo, Catalunya, no he de dir-ho per no afegir un discurs més. De si voldria que a més dels poetes que ja té en tingués d’altres i millors, basta dir que crec que són els poetes, sobretot, els que donen nom a un poble i per ells sabem que existim darrere de les fronteres.

Lo que sento és que una obra que tenia per objecte escombrar la política sobrera d’allí on empleava, l’hagin feta servir de política, imitant amb els meus Jocs Florals els Jocs Florals de debò. Lo que sento és que tristes circumstàncies passades hagin fet d’actualitat una obra que no volia pas que ho fos. Lo que sento és el treball esforçat dels que han volgut enfonsar la meva pobra comèdia. Lo que sento, i això ho sento amb tota l’ànima, és que en comptes de defensar-me-la els que per a ells i pel llur bé l’havia escrita, obressin amb tal passió i que molts d’ells no fossin els defensors de la llibertat del teatre, sinó que haguessin d’emparar-la aquella gent antipàtica que porta la llei amb nusos amagada sota la capa.[9]

SANTIAGO RUSIÑOL

Palma de Mallorca, maig de 1902





ACTE ÚNIC


L’escena passa en un envelat de poble. Cortines de seda lluent i tacada, domassos aventurers, blondes de barat, miralls amb lluna i amb núvols, cariàtides de cartró, i aranyes penjades, amb vidrets d’aquells prismàtics que s’enduen els exploradors per enlluernar i enganyar l’indi, amb una apoteosi al fons figurant Neptú, rei de les aigües, amb un ramadet de nereides. S’ha fet servir l’envelat per a uns Jocs Florals. Al fons, el trono de la reina, amb aquella cadirassa gòtica que fan servir per a la Lucrècia,[10] i un caixó cap per avall, cobert de vellut i d’escuts. A la dreta, un escó per als mantenidors i autoritats, i a l’esquerra una taula per als llegidors. La porta d’entrar, a primer terme. Un passadís al mig i cadires a cada banda. A primer terme, a l’esquerra, i ençà, una taula per escriure, que es traurà així que comencin els Jocs.





ESCENA I


El PRESIDENT, en RIUTORT, en TALLAVENT, el SECRETARI, el SENYOR NOFRE i en QUIMET.

El PRESIDENT, en RIUTORT, el SECRETARI i en TALLAVENT escriuen a l’entorn de la taula de primer terme, que està plena de papers i premis dels Jocs Florals. A l’esquerra, drets, en QUIMET i el SENYOR NOFRE.

SENYOR NOFRE: Et dic, Quimet, que seran uns Jocs Florals abundants en poesia.

QUIMET: Que es deuran a la seva gran perfídia, senyor Nofre.

SENYOR NOFRE: Declino, Quimet; declino l’honor. Volien posar una traca en el programa de la festa i vaig dir «Protesto del traqueteig, i fora traca. Soc jutge de pau efectiu i no vull tiros al poble. Fem uns Jocs Florals, busquem poetes, que no en falten, gràcies a Déu, i que cantin i que s’esbravin, que els versos són remeis per fora si no fan bé, no fan mal».

EL PRESIDENT, dictant: Llamp de Déu!

EL SECRETARI, apuntant: Premi al «Llamp de Déu».

QUIMET: I la malícia que tindran tots els pobles del districte quan vegin els nostres Jocs!

SENYOR NOFRE: Que pasturin! Ells són agrícoles, nosaltres serem poètics.

QUIMET: Ho serem, de poètics!

SENYOR NOFRE: Ja quasi ho som. De versos n’han arribat a paquets. N’han arribat de murístics,[11] de ferrenys i de tristos, que són els més meritoris.

QUIMET: A mi els versos tristos em desganen.

SENYOR NOFRE: Al revés dels poetes. Tu ets fluix de nervis i no serviries per a jurat. O, si no, mira aquest bé de Déu! (Assenyalant els MANTENIDORS.) Mira, Quimet, quines cares més prudents! Com que jo mateix vaig fer la tria, tenim acumulades les peces de més respecte.

EL PRESIDENT: L’englantina.

EL SECRETARI: Flor de peluche.

SENYOR NOFRE: Veus aquell que diu «l’englantina»? Aquest ve a ser com el batlle d’això de la poesia, és mestre en Gai de Tot. Té totes les flors naturals. Totes. Si més n’hi hagués hagut, més n’hauria acaparades.

QUIMET: I aquell tan malcarat, qui és?

SENYOR NOFRE: Aquell és crític.

QUIMET: Què vol dir crític?

SENYOR NOFRE: Innocent! Vol dir… burot de versos i vigilant de poetes.

EL PRESIDENT: Aquesta viola ni és flor ni és viola.

TALLAVENT: Ni té base.

QUIMET: I aquest també és crític?

SENYOR NOFRE: Aquell és en Tallavent, andador general de les Bases de Manresa.

QUIMET: No us entenc. Què són les Bases de Manresa?

SENYOR NOFRE: Desgraciat! I tu vols ser company de causa? Aquestes Bases de Manresa són els disset manaments cívics manipulats a Manresa. I a Manresa… ja saps on és Manresa.

QUIMET: I que són en vers, aquestes Bases?

SENYOR NOFRE: No encara, però ja les hi posaran els nostres.

Els quatre MANTENIDORS van tirant versos damunt de la taula, com si juguessin a cartes.

QUIMET: I quins són els nostres?

SENYOR NOFRE: Aquests que estan maniobrant i que juguen al tuti amb els versos. Mira-te’ls bé, ara que ets jove, que se’n va perdent la mena. Tots són poetes decanos, motlles d’estàtua i columnes miliares de la deessa Poesia.

QUIMET: Jo em creia que els poetes portaven els cabells llargs.[12]

SENYOR NOFRE: Aquests són els poetes cadells.

QUIMET: I els vells, que se’ls tallen?

SENYOR NOFRE: I què s’han de tallar! Als vells els en cauen la meitat, i l’altra els donen a les senyores per omplir-ne medallons. Encara no els surt un risso, ja tenen dotze pedidos.

QUIMET: Doncs Déu ens guardi el cap de rissos.

SENYOR NOFRE: Amén, Quimet. Amén, i vine, que et presentaré al jurat. Avui tingues modos amb tothom. Ni que siguin castellans. Pensa que ets Junta d’Obsequis.

QUIMET: Estigui tranquil.

SENYOR NOFRE, al jurat: Señores, els presento en Quimet Boladeres. És comissió. No és capaç de fer mal ni a un trist poeta. Té paciència per escoltar tants versos com li llegeixin, i vol ser company de causa.

TALLAVENT: Ja rebrà.

QUIMET: Ja hi estic fet.

SENYOR NOFRE: Si és per la causa, que rebi.

EL PRESIDENT: Ja saps Els segadors?

QUIMET: No encara.

TALLAVENT: Doncs has d’aprendre’ls de seguida.

QUIMET: I on els haig d’anar a aprendre?

TALLAVENT: A Manresa.

QUIMET: Hi aniré així que hi hagi dues festes.

EL PRESIDENT: Bé, jovincel. Ara, per començar els seus estudis, vagi portant les honorables penyores a la taula de la reina.

QUIMET: Que són per menjar, les penyores?

EL PRESIDENT: Són plats honoraris.

RIUTORT: Amb amaniment de glòria.

SENYOR NOFRE: Així m’agrada! Ensenyin-lo de petit. Jo me’n vaig a correcuita a posar l’ortografia al meu sermó de mercès.

RIUTORT: A reveure, senyor jutge.

EL PRESIDENT, dictant: Tinter d’accèssit.

RIUTORT, donant el tinter a en QUIMET: Emporti-se’l.

EL PRESIDENT: Un accèssit a la viola.

EL SECRETARI: Jo continuo protestant. Ja saben que n’hauria donat cinc, d’accèssits a la viola.

TALLAVENT: Nada un violer.

EL SECRETARI: Ni que fos un violari![13] Els bessons es mereixen dos accèssits.

EL PRESIDENT: Ja n’hi ha prou amb un. Que es parteixin la penyora. La gaia literatura no n’admet, de bessonades.

EL SECRETARI: Són bessons de bona casa, i el poble protestarà.

EL PRESIDENT: Que protesti! Què tants bessons i tanta cria! Han fet versos coixos, versos que no se sostenen ni amb crosses, i en la nostra capella no se n’hi pengen, d’exvots.

EL SECRETARI: Però a mi em fan riure, vostès! Vostès no tenen de viure al poble. Penyoren, se’n van, i si te he visto no me acuerdo, o sigui, en la nostra parla, si t’he vist no me’n recordo. Però el servidor té parròquia i no puc descontentar-la.

EL PRESIDENT: No es poden queixar, els indígenes. Ja els n’han caigut prous, de premis! Els ha caigut la flor, l’englantina i tres aproximacions.

EL SECRETARI: És poc.

EL PRESIDENT: És massa. Que es pensa que hem de penyorar només que poetes guardaboscos? Que es pensa que no en tenim nosaltres també, de parròquia?

EL SECRETARI: Dispensin, però tindré de plegar el comerç.

EL PRESIDENT: Plegui i emigri. I, un cop lluny de la seva aimada pàtria, faci versos d’enyorança, que donen molt bon resultat per a les punyides dels cors tristos. Vostès, pagesívols, es planyen de la seva tasca, i més de doldre som nosaltres, que així que ve el gai estiu ens cau a la consciència un esbart de poesia que no tenim temps de tastar-la. Compti que són a dotzenes, els Jocs Florals que tenim de vigilar. La flaire de primavera encén els poetes, i, perdonant l’expressió, ve una pigota[14] de versos que no la podem calmar amb tots els calmants de glòria. Compti que aquest vespre, en plegant la nostra tasca, tinc de presidir els Jocs de Caldes; demà al matí sortiré en tartana a presidir els de Caldetes; demà passat m’esperen a Riudebitlles, i diumenge a Sant Pau de Vilatorta. Li juro per Roger de Llúria que, amb tant presidir i tant trasbals, semblem els recaders de les muses, ordinaris literaris, correus d’espardenya regionals i mossos de peu del sometent dels poetes.

TALLAVENT: Paciència. Nosaltres som missionistes.

EL PRESIDENT: Doncs continuem les missions, i que es converteixi qui pugui.





ESCENA II


Els mateixos, i en TONET i en RAMON.

En RAMON i en TONET entren enraonant.

RAMON: Amb lo que em conta, la flor natural que ha guanyat vol mirar de fer-la servir per fer un casament de lujo.

TONET: No el necessito amb urgència, però no em vindria malament decantar alguna pubilla al sant matrimoni poètic.

EL PRESIDENT, dictant: La bèstia dissecada.

En QUIMET se l’emporta.

RAMON: I ja ha provat de fer-se lluís?

TONET: Això encara no ho he provat. Però soc de les conferències dels joves solters casadors, i amb això i la flor crec que puc tenir confiances.

Arriben al peu, de la taula del jurat.

EL PRESIDENT: Salut, jove guanyador de la nostra flor flairosa. Benvingut siau. El jurat en ple us dona molt gratament la més coral benvinguda.

RIUTORT: Vostè, jove, farà via floralesca. Té estil bosquetà, té joc de paraules asproses, i els versos que aconsonanta tenen flaire de la llar, agror mascle i ferum de farigola.

TONET: Mil mercès.

EL PRESIDENT: Encara que ens han dit que és federal,[15] crec que haurà escollit la reina.

TONET: Sí, senyor, ja l’he triada.

EL PRESIDENT: I que la triada serà la castellana «catalana» del castell del seu amor. Ai, companys gremials! També la primera reina que vaig pujar sota dosser fou l’ondina, la nina, l’aimada a qui endreçava els meus planys. Les demés van ser reines ventureres, diguem-ne reines d’ocasió, de segona mà. I ara… ai!… com més vell em torno, molt més poncelles les trio.

RAMON: Més poncelles naturals.

EL PRESIDENT: Com més naturals millor.

RAMON: Per jugar-hi als Jocs?

EL PRESIDENT: Calla, periodista incrèdul! Si molt convé et burles dels Jocs Florals i ets dels que tiren d’amagat.

RAMON: No soc vergonyant. Vaig desenganyar-me jove. Mireu si hi tiro i si hi crec, que us porto a vendre a la vostra fira de premis tres plomes d’oca, de plata, oca i plomes, i dues corones de llorer. (Es treu les corones i les plomes.) Les venc baratetes, us les dono a pes de glòria.

EL PRESIDENT: Això és un desdoro!

RIUTORT: Una burla!

TALLAVENT: Un afront!

EL PRESIDENT: Us veneu els símbols florals?

RAMON: Els heu abaratit tant, els tals símbols, que ja no són símbols ni florals són floreros.

EL PRESIDENT: Alto el parlar!

RAMON: No tingueu por, que parlo en prosa. No us faré la competència.

EL PRESIDENT: Perquè no en saps, de fer versos.

RAMON: I doncs, aquesta quincalla gloriosa, que me la vàreu donar de broma?

EL PRESIDENT: Potser sí.

RAMON: No em feu riure. (Les frases que diu en RAMON en aquesta escena han de ser dites mig en broma i sense to declamatori.) No em feu riure. Lo que jo vull saber, jurat ambulant, és portar als mercats de poble els pocs sentiments que em queden, contar els secrets de la meva ànima —per de càntir[16] que la tingui— en ratlles premeditades, cantar les intimitats amb llàgrimes espremudes, i enviar trossos de cor com qui envia empeses, teixits de cotó o samarretes de llana.

TALLAVENT: I quin mal és, desvergonyit?

RAMON: Mal de vergonya. Us ho dic perquè m’heu insultat, i si no m’haguéssiu insultat potser també us ho diria. Per una trista viola conteu, allí on us escolten, l’amor de la mare, l’engany de la dona, i fins la mort dels vostres fills. No sé com els colors poètics no us pugen a la cara.

EL PRESIDENT: La poesia ho perdona, fill silvestre.

RAMON: La poesia us excusa, patums!

EL PRESIDENT: Ja tens sort que ets de la broma!

RAMON: Ho soc per no assemblar-me a vosaltres, sirenos viatjants, poetissos rurals dels parnassos de pessebre.

TALLAVENT: Aneu dient, home, aneu dient, que us trobareu descansat. I doncs, que no n’hi ha d’haver, de poesia?

RAMON: Tant n’hi ha d’haver, que fins n’hi ha a pesar vostre.

EL PRESIDENT: Digues clar que tu no estimes les lletres catalanes.

RAMON: En Ramon Llull em perdoni! Però que ho sou vosaltres, les lletres? Vosaltres sou les beceroles. De la fe en passeu el fleuri,[17] de la pàtria en passeu el narro,[18] i de l’amor… l’amor ni el passeu ni l’heu passat mai. No ho veieu, que heu nascut amb sabates de cimolsa?

EL PRESIDENT: Calla, heretge! Respecta els mantenidors. Ramon: Si ja és prou gran, la poesia, perquè hagueu de mantenir-la! Pobreta! Amb els vostres manteniments moriria corsecada.

TONET: Callin tots i no parlem d’aliments. Jo he vingut per saber si haig de venir amb barretina.

EL PRESIDENT: No n’hi ha necessitat.

TONET: Doncs fins d’aquí a una estona.

RAMON: Alante, i salut i corones, triomfador novell!

En TONET se’n va i, al ser vora la porta, crida en RAMON i li diu en veu baixa, perquè els demés no ho sentin:

TONET: Escolteu, Ramon, parlant a part quant en voleu, de les corones?

RAMON: Però que les voleu comprar? Que va de debò?

TONET: Ja veureu, poso despatx i aquestes peces honoràries sempre fan goig a dintre d’una vitrina.

RAMON: Ja entenc, poseu establiment de poeta. En vull trenta duros. Ja veieu que us les dono a preu de saldo.

TONET: Són carotes, perquè hi ha més honor que plata. Però queden meves. Aquí teniu els trenta duros. (Li dona els diners, i en RAMON li dona els premis.) I ara… us recomano silenci.

RAMON: Seré un panteó. (En TONET se’n va.) Però… escolteu, no us en poseu, de barretina. Poseu-vos un llaç amb mitja dotzena de barres.

Mentre diuen això, entren la maria i la SENYORETA FLORESTA, i, veient la MARIA que en TONET se’n va sense dir-li res, li diu:





ESCENA III


Els mateixos, la SENYORETA FLORESTA i MARIA.

MARIA: Tonet, que no em vols dir res perquè has guanyat un diploma?

TONET: No sé per què em dius això. Ja saps que a mi els diplomes no m’exalten.

MARIA: Doncs escolta, que tinc de dir-te dues paraules.

Se’n van tots dos cap al fons, i allí estaran enraonant mentre duri aquesta escena. Els del JURAT, veient la SENYORETA FLORESTA, s’alcen amatents de les cadires. El periodista n’hi ofereix una, a la que s’asseu la POETESSA.

EL PRESIDENT: Honor i glòria a la nostra poetessa!

SENYORETA FLORESTA: Mercès. Que Déu els guardi de mal. Una servidora venia per cerciorar-se de si és cert que ha tret[19] «L’ocelleta mística», sense lema.

EL PRESIDENT: Estigui sense angúnia. Nosaltres no podem saber si n’és vostè la guanyadora, ens ho priva el secret professional. Però podem assegurar-l’hi.

SENYORETA FLORESTA: Ai, Déu meu! I quin panteix! Em dec haver tornat tota vermella.

TALLAVENT: No, senyora.

RIUTORT: El premi guanyat per vostè és el de lluna de mel?

SENYORETA FLORESTA: Una servidora és per merèixer.

RIUTORT: Vull dir si és la primera vegada que li penyoren els versos?

SENYORETA FLORESTA: Que me’ls noten, sí, senyor. Però de versos es pot dir que en faig des de nina. Mirin, a tretze anys em va finar als dits una gateta clapada que em prenia els pinyonets de la boca, una gateta que havia nascut en els meus braços, i al ple de l’endriment li vaig fer uns versos melancòlics que van entendrir els sentiments de tots els veïns de l’escala.

RAMON: Si que devien ser tristos!

SENYORETA FLORESTA: Molt ho eren. A mi tot m’agrada trist. Per això m’agraden tant vostès. És a dir, els versos de vostès. Ja de joveneta, en comptes de fer ganxito, frivolité, flors de closques de petxines o ocellets de cotó fluix a sobre d’un llitet de molsa, em delia per posar-me a la finestra, mirar la lluna i tenir-hi una conversa com si fos una persona. Res, coses de cors tendres. Ai, Déu meu! Jo i la lluna, vull dir la lluna i una servidora, quines coses ens dèiem! Jo li deia que m’enviés un cavall blanc, amb un bon trobador a sobre, d’aquells que roben minyones, i em portés camps a través fins a un castell ben feudal. I ella em donava esperances, i jo vivia il·lusionada, i m’esbravava fent versos de cinc síl·labes, de nou, d’onze, i fins de catorze síl·labes.

RAMON: Ja són síl·labes!

EL PRESIDENT: Molt ben fet! Quan un té una pena, a escriure-la.

SENYORETA FLORESTA: Jo les escric totes, les penes. En porto llibreta. I cregui que en tinc les planes plenes. A vostès ja els ho puc dir, com si fossin el confés. A casa eren fideuers, i el papà, al cel sia, com que no hi creia, en els versos, me’ls privava com si fossin el vici de la beguda. I saben on tenia d’escriure les penes de la meva ànima?

TALLAVENT: A les golfes?

RAMON: A l’hort?

RIUTORT: Al celler?

SENYORETA FLORESTA: M’avergonyeixo de dir-ho: a les paperines.[20] Considerin! Ai, Déu meu! Molts cops, amb els fideus fins i les vetes sevillanes,[21] els parroquians s’emportaven una oda, un idil·li, un romanç o una dolora.[22]

RAMON: I no els feia mal, als parroquians, barrejar fideus amb versos?

SENYORETA FLORESTA: A mi, em feien mal. Vostès, que són del meu ram, ja poden comprendre com devia decandir-me.

EL PRESIDENT: El jurat la plany en corporació.

EL SECRETARI: I constarà en acta.

RAMON: Vostè no farà gaires anys. Cors així es malmeten abans d’hora.

SENYORETA FLORESTA: Ai, sí, senyors! El tinc massa tendre. A mi, quant pateix, em fa pena tot els ocellets, les cuques de llum, els garrinets, les oques, els musclos, els papallons i les criatures de pit. Tot m’entendreix, quant és jove.

RAMON: I els homes?

SENYORETA FLORESTA: Ai! No els he conegut a fons, els joves. Els homes només els conec en vers.

RAMON: I tants de prosa que en corren!

SENYORETA FLORESTA: Molts en corren. Però jo no visc amb els homes vius. Una servidora, potser m’està mal el dir-ho al davant de tals persones, visc d’ideal, de molt ideal i de somnis de color d’alba. Jo pels dintres em tracto amb guerrers mitjans —vull dir de l’edat mitjana— per poca o molta edat que tinguin, amb patges rossos, amb hèroes joves, d’aquells d’ulls llargs i mirada decantada i el posat ben redomàntic, que, amb perdó dels aquí presents, ja no en corren a la terra. Si per atzar en trobés un, per poc trobador que fos, creguin-me que la servidora li feia entrega efectiva de la meva joventut, del meu pervindre, de les meves facultats i d’un bon amor de confiança.

EL PRESIDENT: Ai! Qui fos patge ros!

SENYORETA FLORESTA: Calli, gat!

EL PRESIDENT: Un gat vell que, sentint-la, es torna jove.

TALLAVENT: ¡Ole ya!

EL PRESIDENT: I ara! Què és aquest crit deshonest i foraster?

TALLAVENT: Dispensin. M’ha escapat.

EL PRESIDENT: Doncs ojo, que vol dir ull. Si he parlat de joventut a la senyoreta poetessa, ha estat com a rapte d’entusiasme retòric, però sense oblidar el meu deure. Anem-nos-en, senyors mantenidors, que el moment solemne s’apropa.

Se’n van els quatre MANTENIDORS, tot dient:

TALLAVENT: Hem d’estar preparats per donar algun crit subversiu.

EL PRESIDENT: Però s’ha de donar amb prudència. (A TONET.) Que ve, poeta?

TONET: Anem. (A MARIA.) Creu-me de lo que t’he dit.

MARIA: Et crec perquè m’il·lusiona creure’t.

Quan els MANTENIDORS són fora es queden, a un costat, MARIA amb la SENYORETA FLORESTA, i a l’altre, assegut, en RAMON amb en QUIMET, que va i ve del fons.





ESCENA IV


La SENYORETA FLORESTA, la MARIA, en RAMON i en QUIMET.

SENYORETA FLORESTA: Escolta, escolta. Què t’ha dit, en Tonet?

MARIA: Ai! No sé! No m’ha dit gran cosa.

RAMON: Quimet, qui és aquesta noia?

QUIMET: La que serà reina de la festa.

RAMON: Malaguanyada per reina! Jo la faria presidenta de la república de casa.

SENYORETA FLORESTA: I no li has preguntat si et feia reina?

MARIA: És clar que l’hi he preguntat.

SENYORETA FLORESTA: I què t’ha dit?

MARIA: No m’ha contestat.

SENYORETA FLORESTA: Perquè és callat i prudent. No veus que et vol nombrar de sorpresa?

MARIA: Així ho espero. Però m’estimaria més no ser-ne, d’aquesta mena de reines. Em fa una pena tenir-ne de ser tan mal vestida!

SENYORETA FLORESTA: És a dir que la modista no t’ha dut el vestit nou?

MARIA: No veu que encara li dec el que porto?

SENYORETA FLORESTA: Allò és un terròs de prosa.

MARIA: Prou he treballat per pagar-l’hi! He treballat de dia, de nit, amb calor, amb fred i fins privant-me de menjar, però, filla, he tingut malalts, i amb malalts i treballant és impossible ser reina.

RAMON: Pobra noia! Si jo pogués… (Com qui li acut un pensament.) Escolta, Quimet. (Li parla a l’orella i li dona diners.) Són trenta duros. Paga el vestit i digues que hi vas de part d’ella.

SENYORETA FLORESTA: Bueno. Espera’m una estona, i no et desesperis. Vaig a veure si a còpia de paraules dolces… trenco el cor de la modista.

Se’n va. La MARIA es queda sola i, no sabent què fer, resta com embadalida mirant el trono, fins que en RAMON, sorprenent-la en la seva admiració, li diu:





ESCENA V


RAMON i MARIA.

RAMON: No s’hi fixi massa en aquests tronos, senyoreta, que són tronos de cartró.

MARIA: Ai! Em creia que estava sola.

RAMON: Dispensi si he destorbat les seves meditacions de les grandeses humanes.

MARIA: Ai! No hi miro, tan amunt. Soc una pobra noia de poble.

RAMON: I no hi pujaria, al trono?

MARIA: Si m’hi portés de la mà l’home que estimi, aniria tan amunt i tan avall com volgués.

RAMON: Molt ben dit. A vostè no li fa por ni el fang de les carreteres ni el mareig de les altures.

MARIA: Portant-me bé, res m’hi fa por. Que és poeta, vostè?

RAMON: No sabria dir-l’hi.

MARIA: Vull dir si fa versos.

RAMON: No he fet res més tota ma vida. Lo que hi ha és que jo no els escric, els versos.

MARIA: Ai, ai! I doncs, com els fa?

RAMON: Pensant-los i disfrutant-los per dintre. Veu? Ara, veient-la a vostè, ja he escrit mil estrofes amoroses que les tanco en el caixó del meu cor.

MARIA: Sent així, no es poden llegir.

RAMON: Què diu, ara! Són els sols que es poden llegir, perquè es llegeixen mirant-se. Els llavis saben mentir, però els ulls no menteixen mai.

MARIA, rient: Que sap tirar la planeta,[23] vostè?

RAMON: Prou que en sé.

MARIA: Doncs què li diuen els meus ulls?

RAMON: Em diuen que també la negror té llum, que m’enlluernen, que em maregen i que amb tanta claror com tenen em fan perdre el món de vista.

MARIA: Però això no és cap planeta.

RAMON: Soc jo, el planeta. Un pobre planeta atret per aquestes estrelles.

MARIA: Ja veig que no en sap.

RAMON: També em diuen que vostè estima més els poetes que els versos.

MARIA: Molt m’agraden. Em semblen homes de sentiments més delicats que els demés.

RAMON: Els tenen, però no sempre els practiquen. Veu els versos? Venen a ser com un vestit, un ropatge de bellesa que enlaira les coses bones, però que disfressa les dolentes.

MARIA: Jo no hi entenc, pobra de mi! Però, ¿no sembla que tenen un parlar més suau, més bonic, un parlar com de cant d’ocell que sona més dolç a l’orella?

RAMON: Ai, senyoreta! Música celestial! Cregui’m a mi, que ja hi tinc experiència amb tot aquest personal poètic. L’amor té de resistir la prosa perquè de prosa es torni a tornar poesia. El que l’estimi ha de brodar-li el camí, però ha de brodar-l’hi d’un modo que no es vegi el canyemasso.[24]

MARIA: I com es coneix el bon camí?

RAMON: Per l’aroma de dolcesa i benestar que sentirà per la ruta. No es fiï d’homes que cantin la seva hermosura en ratlles curtes i simètriques: vulgui homes que la resin i respectin. No vulgui ser motlle de fer versos, vulgui ser vostè el poema que duri tota la vida.

MARIA: No el comprenc prou, però m’agrada tant lo que em diu, que ho endevino. Vostè m’inspira confiança, i per això li parlo amb el cor, perquè no en sé d’altra manera. Jo sempre he viscut treballant, he sofert, he vist sofrir molt, i m’ha semblat sempre que hi havia d’haver algun bàlsam que endolcís les meves penes, i que el remei de consol eren les bones paraules que tan sols saben dir els poetes.

RAMON: Això és la poesia, però es té d’anar molt amb compte amb els poetes que n’abusen. Amb el cor no s’hi juga a rodolins. El cor d’una noia com vostè no es pot treure del sagrari per passejar-lo pels pobles. Vostè és una ànima senzilla, una flor infloral. Guardi’n la virginitat i no l’entregui a cap home que la vagi desflorant per a aquests jocs de secà, per guanyar un brot de llorer de l’hort de la vanitat. Vostè és una viola de bosc. No vulgui ser una viola de drap, una viola penyora, una viola violada, dintre un armari de xicranda[25] d’un versaire casolà.

MARIA: Em sembla que em vol fer sospitar d’algú en qui he posat esperances.

RAMON: No ho cregui pas, i dispensi’m si li he parlat com un llibre amoïnós. És que la veig il·lusionada, i no voldria que tan jove la ferís el desengany. Miri qui estima, abans no estimi. Vulgui proves, i vulgui-les sempre en prosa.

MARIA: I qui me’n donarà, de proves?

RAMON: Els ferits per la claror dels seus ulls.

MARIA: Jo no fereixo ningú.

RAMON: Ai! La claror del sol ve de tan lluny i fereix! Com no ha de ferir-me vostè, que la tinc tan a prop dels llavis?

MARIA: Pobra de mi!

RAMON: Pobres de nosaltres. Si fos aquest pobre expoeta el qui li donés una prova, quina gràcia de caritat li faria per consol del seu amor?

MARIA: Li daria… aquesta flor natural.

RAMON: La de vora el cor?

MARIA: Aquesta.

RAMON: Ai, Maria! Ai, reina de la meva ànima. Amb els ulls haig de collir-la, aquesta flor de ma vida!

Entra corrent la SENYORETA FLORESTA i diu a MARIA, cridant-la a part:





ESCENA VI


En RAMON, la MARIA i la SENYORETA FLORESTA.

SENYORETA FLORESTA: Maria, Maria! Corre, Maria! Han anat a pagar-te el vestit i te l’han portat a casa.

MARIA: Ai, Déu meu! Qui?

SENYORETA FLORESTA: Qui vols que sigui? Ha d’haver estat en Tonet. Ja ho deia jo, que era una ànima molt tendra.

MARIA: Pobre Tonet!

SENYORETA FLORESTA: Bueno, cuita. Anem, que encara tens temps de vestir-te. Presenta’t vestida al trono, que sempre faràs més respecte.

Se’n van corrent. En RAMON les mira marxar. Es queda un moment pensatiu. Després, com qui diu: «Bah! Deixem-ho córrer», se’n va a seure a la taula de la premsa. Comença a entrar gent per assistir als Jocs Florals. A més dels que es diran, n’entraran a grups fins al moment d’obrir-se la sessió, omplint totes les cadires. Els primers d’entrar, discutint, són l’AUGUST COCA I PONCEM, que parlarà amb veu molt enèrgica, i en JOAN DOLCET I SUCRE, amb veu molt feble i malaltissa.





ESCENA VII


En RAMON, l’AUGUST i en JOAN.

JOAN: Doncs sí, per mi, l’art té de ser mascle, té de ser viril, té de ser de batzegada i d’empenta.

AUGUST: No m’agraden les empentes. Jo estic per l’art suau, reposat i verge. Doneu-me una fada, un camp de lliris, un bosc d’algues, o la remor d’una fonteta.

JOAN: Què algues ni què fontetes! Busquem el naturalisme, la realitat de les coses. Les fontetes són fetes per fer-hi una costellada, amb costelles mascles, fermes, gruixudes i ossades.

AUGUST: Doncs jo no hi crec, en els ossos. Els ossos són la matèria i… ai!… jo crec en els nervis, que són sensibilitat. L’home té de ser fibrós, nerviós. L’home és una arpa amb cordes violoncelesques, i la nostra noble tasca ha de ser tocar aquestes cordes i fer somniar els que ens escolten.

JOAN: Somniar truites.

AUGUST: Jo no en somnio, de truites. Jo només somnio… somnis.

JOAN: Doncs jo, quan perdo el temps somniant, només somnio tempestats, terratrèmols i terrabastalls feréstecs. El somniar debilita i la lluita reconforta. Jo soc lluitador, home ferreny i home fort.

AUGUST: Doncs jo home feble.

JOAN: Jo em sento per dintre superhome.[26]

AUGUST: I jo, per fora, superdona.

JOAN: Calleu, supercriatura! Vosaltres decandiu la pàtria, amb la vostra decadència. Modernistes!

AUGUST: I vosaltres, amb el realisme, la feu tornar pocavergonya.

JOAN: Vós i jo no ens podem entendre. Ja us he dit que a mi no em traureu de lo mascle.

AUGUST: Doncs no discutim més. Quedeu-vos amb lo mascle i jo em quedo amb lo femella.

S’asseuen i continuen enraonant baix. Entra la JÚLIA i la SENYORA RAMONA, acompanyades d’en QUIMET





ESCENA VIII


Els mateixos, més la JÚLIA, DONYA RAMONA i en QUIMET.

QUIMET, acompanyant-les: Seguin aquí. Com a forasteres, els dedico aquests sillons amples.

S’asseuen a primer terme, en uns sillons diferents. En QUIMET se’n torna a la porta i anirà donant un ventall a totes les SENYORES que entrin.

DONYA RAMONA, a JÚLIA: I quina sorpresa així que vegin que en Tonet…

JÚLIA: Calli, mamà. És una funció i un pas cursi, però a fora com a fora.

DONYA RAMONA: Però t’agrada, en Tonet?

JÚLIA: I què em té d’agradar! Ell em fa l’amor per vanitat, i per vanitat li corresponc. Avui ell és l’hèroe? Doncs jo vull ser l’heroïna.

Entra un BICICLISTA, i, darrere, MOSSÈN PERE i MOSSÈN PAU.





ESCENA IX


Els mateixos, més el BICICLISTA, MOSSÈN PAU i MOSSÈN PERE.

EL BICICLISTA, anant a seure al costat de JÚLIA: Als peus de vostès, senyores. No em creia trobar-les en aquest lloc tan… literari.

JÚLIA: És una prometença. Però vostè ve molt cansat.

EL BICICLISTA: Vinc cansat de córrer, però encara més de Jocs Florals. A cada poble que arribo trobo una estesa de poetes. Aviat no es podrà anar en bicicleta.

JÚLIA: Segui i reposi, que sentirà poesies.

EL BICICLISTA: I d’això en diu reposar? És un escàndol lo que passa. Aviat no es podrà ballar enlloc. Aquests senyors floraleros embarguen totes les sales.

Continuen enraonant baix.

MOSSÈN PAU: Li dic, mossèn Pere, que ja no n’hi ha, de misticisme. Només quedem quatre gats místics.

MOSSÈN PERE: Com que els seglars l’acaparen, el rengló del misticisme… Res, valga’m Déu! Que haurem de fer versos de broma, com el mossèn de Vallfogona.[27]

MOSSÈN PAU: No digui això, mossèn Pere!

MOSSÈN PERE: Miri, enguany ja m’han premiat una balada amorosa.

MOSSÈN PAU: Però deuen ser amors molt novells.

MOSSÈN PERE: Vol callar! Són els amors d’un albat.[28]

MOSSÈN PAU: Ja poden ser tendres.

MOSSÈN PERE: És una balada prudent, com si el cast Josep de la capa hagués tingut un anyell i l’anyell l’hagués escrita. Cregui’m que és molt innocent.

MOSSÈN PAU: Ja ho crec. No s’esforci, la innocència sempre sura. Vostè surarà, que la du escrita a la cara.

MOSSÈN PERE: Però no en versos lliures.

MOSSÈN PAU: Vol callar, sant cristià! En prosa mansa… i ben mansa.

S’asseuen. Surt en TONET i se’n va a saludar la JÚLIA. De seguida surten la DONA PRIMERA i la DONA SEGONA, portant un bordegàs de la mà, ben sorrut i ferreny.





ESCENA X


Els mateixos, més en TONET, la DONA PRIMERA, la DONA SEGONA i el BORDEGÀS.

TONET, a JÚLIA: Està preparada?

JÚLIA: Estic a punt.

TONET: Gràcies, Júlia.

Se’n va a seure al peu de la porta i es queda estudiant la poesia que tindrà de llegir.

DONA PRIMERA: A la fesomia, a la mateixa fesomia els ho diré, a aquests mestretites de versos! On s’és vist tant descaro! No premiar-me el bordegàs!

DONA SEGONA: Sossega’t!

DONA PRIMERA: Què sossego! Els trencaré les ulleres! Escarransits! Escrupolons![29] Escanyats de menjar i de beure!

QUIMET: Feu el favor de callar, o, si no, us vesso fora.

DONA PRIMERA: És que no m’han premiat el noi, m’entén? Un noi que… mirin-lo bé. (L’ensenya a tothom portant-lo de la mà.) Un noi que és un pom de flors, que no em té cap tara, que és més jove que ells, que no em viurà de massa viu i que ha fet una dècima en vers, sense una errada ni un topo.[30] Una dècima que va confessar son pare que ni ell sabria fer-la, i això que escriu al fielato.[31] Saben què són, això dels Jocs Floraires? Papadineros.[32] Noi, digues la dècima als senyors.

TOTS: No, no. Que no la digui.

DONA PRIMERA: Pobret! No tinguin por que la digui, perquè és prudent com sa mare.

S’asseuen i de seguida entren els dos BESSONS, vestits completament iguals. Darrere entra el CORO del «Pensil», tots amb barretines i portant un pendonet més petit que el de les Hijas de María, i tan cobert de medalles que no se li vegi la cara.[33] Després entren la SENYORETA FLORESTA i la MARIA, molt contentes i sufocades. La MARIA surt amb un vestit bo d’envelat i mantellina catalana.





ESCENA XI


Els mateixos, més els BESSONS, el CORO, la SENYORETA FLORESTA i la MARIA.

DONA PRIMERA, veient entrar els BESSONS: Ai, filla! Mira els bessons! Són dèntics!

DONA SEGONA: I tan dèntics! Són escopits l’un de l’altre. No sé quin s’assembla més.

AUGUST, veient el CORO: I quin coro és aquest?

JOAN: És El Pensil. No es veu el nom perquè és darrere del llorer.

MARIA, trobant a l’entrar en TONET, li agafa la mà: Gràcies, Tonet. Lo del vestit és una finesa que me n’he de recordar sempre.

TONET: Quin vestit?

SENYORETA FLORESTA: No siguis tan delicat.

TONET: No sé de quin vestit em parleu.

MARIA: Ai, Déu meu! (A part a la FLORESTA.) No ha estat ell! Anem-nos-en, anem-nos-en, Floresta! La cara em cau de vergonya!

SENYORETA FLORESTA: I ara! Som en els Jocs i hem de jugar. Vine, vine a seure, que per ser reina es té d’estar molt serena.

Se’n van a seure mentre entren cinc o sis POETES fent uns crits que ja se senten des de fora.





ESCENA XII


Els mateixos, més el PRIMER, SEGON i TERCER POETES i altres.

EL POETA PRIMER: Sí, senyors, protesto i calaré foc a l’envelat.

EL POETA SEGON: El jurat s’ha venut!

EL POETA TERCER: Això no són Jocs Florals! Això és jugar a amagar esquenes.[34]

EL POETA SEGON: Protestem, però protestem en vers, que commourà més.

EL POETA PRIMER: Què en vers! A cosses!

EL POETA SEGON: Doncs reclamem a la Lliga Regional.[35]

EL POETA PRIMER: Jo no reclamo ni a la Lliga Regional, ni a la lligacama, ni a cap mena de lligam! Recollim les obres i fem Jocs de Refusats!

TOTS: Sí, sí! Ben pensat!

QUIMET: Ordre, companys poetes, que arriba la comitiva.

Arriben. Tothom s’alça de les cadires i el CORO, allí al fons, canta un himne d’aquells que hi entren més: «Sí, sí, abrils» que música, entre aplaudiments, crits i bullici. De primer van els dos SERENOS, els dos AGUTZILS i el NUNCI. Després l’AJUNTAMENT, el JUTGE DE PAU, el RECTOR, el CORONEL, el DELEGAT DEL GOVERNADOR i el JUTGE QUE NO ÉS DE PAU, i, darrere, els MANTENIDORS, vestits ben bé de levita. Al ser al tablado la COMITIVA, el PRESIDENT s’alça per llegir el discurs. Para el CORO, ressona una gran salva de crits i aplaudiments, i comença.





ESCENA XIII


Els mateixos, més la COMITIVA.

AUGUST: Visca Canprosa!

TOTS: Visca!

AUGUST: Visca la llar!

TOTS: Visca!

JOAN: Visca el terreny català!

TOTS: Visca.

EL PRESIDENT, amb la mà, demana silenci. Tothom fa «xit!»… i, entre gran expectació, llegeix:

EL PRESIDENT: «Ninetes de Banyoles…» Dispensi’m, m’he equivocat de discurs. (En pren un altre.) Ninetes de Canprosa, estol de trobadors, solemnials rondallaires que veniu en germanor a eix aplec a cantar en rims gloriosos les gestes, els càntics, els romanços romancescs de les passades centúries. Pàtria, Fides, Amor i Salut…

QUIMET: Els segadors!

EL PRESIDENT: L’esdevenidor és nostre, i jo vos salut. Jo vos salut, nets dels almogàvers, de lo senyor rei en Jacme, de na Petronella, dels paladins de Montcada, de Cardona, d’Urgell, d’Aragó i de Provença…

JÚLIA: Qui són, aquests?

EL BICICLISTA: Són els carrers de l’Ensanche.

EL PRESIDENT: Jo vos salut, descendents dels Tamarits, d’en Pere del Punyalet, dels Rogers de Llúria, dels Rogers de Flor i de tots els Rogers plegats, d’aquells barons de la Fama que, fins reblerts llurs cossos de nafres, unglejaven amb llurs ongles els sarraïns, esmolant els llurs coltells, i espases llurs, al frec de les mitges llunes. D’aquells braus que feien dur als peixos de mar les barres, les quatre barres d’en Jofre,[36] a manera de senyera submarina. D’aquells ardits i folls almogàvers que, prenent la ruta d’Orient, no pararen fins a dar la malastruga als alarbs, que per sempre ben retuts, envilits i endogalats sien. I, per fi, d’aquell aplec d’aimadors, preat ornament i llantions cabdals de les lletres, que, deixondint de son jaç la poesia, en dongueren comiat a na Gentil Clemença Isaura, estel de claror, joia d’or del fi, nineta d’ull blau i d’espesseïdes trenes, i roentor femellenca i clara del sol tebi de la terra…

TOTS: Bravo! Bravo!

QUIMET: Els segadors! Els segadors!

SENYOR NOFRE: Quimet, fes el favor de retenir-te.

QUIMET: És que no em puc aguantar més!

TALLAVENT: Company, tanqueu la parla i calleu.

EL PRESIDENT: Jo vos salut tres voltes més. Jo vos salut per la Pàtria, jo vos salut per les Fides, jo vos salut per l’Amor tres saluts i una sola benvolença, que donem a tots els pobles. Jo vos deman, per la pàtria, per la llar i pel terreny, que no siau xorcs ni bords. Que els que vos trobeu acoblats sota aquest encoixinat de l’església de les lletres aimeu ben placèvolment el casal pairal i cabdal, on vàreu haver el pler de néixer; el bressol de la non-non, les rondalles de ninets i les amoretes honestes, recordant ensems amb tebior Felip Quart, Felip Quint, i altres, parlant amb perdó, que, sense haver estat Felips, han sigut punts felipinos[37] que han volgut endogalar-nos…

TOTS: Sí! Sí!

EL PRESIDENT: Per la fe, vos deman fe! Molta fe! Fe en l’avior,[38] sobretot en l’avior, fe en la gaia ciència, en els viaranys de promissió, en la parla, preuat ornament de llengua, i en petja del passat, que ha de servir de llantió per a les vinents proeses.

Grans aplaudiments.

TONET: Ben dit! Molt ben dit!

EL PRESIDENT: I per l’amor? Què vos puc demanar, per l’amor?…

SENYORETA FLORESTA, fent un gran sospir: Ai!

EL PRESIDENT: Si les aus aimen les aues, el papalló la papallona, el gai pardal la pardala, el peix la peixa, l’oronel l’oronela, i fins la hiena la hienesa, com no heu d’aimar vosaltres, oh poetes!, les tendres poetesses!…

SENYORETA FLORESTA: Ai, sí!

EL PRESIDENT: Aimem, aimem sempre. Aimem ben amorosits fins a morir d’aimament, i sobretot aimem en vers, que és aimar de més durada. L’Amor, la Pàtria i les Fides han de ser nostre penó. Alceu-lo ben alt, aquest penó de les tres branques. Alceu-lo fins a les boires, fins als estels, fins on l’esguard vos arribi, que, com més alt l’alçareu, més amunt serà i més enlaire.

Grans aplaudiments. El fan saludar dues vegades.

TOTS: Molt bé! Molt bé! Magnífic!

TONET: Que el torni a dir!

TOTS: No! No!

JOAN: Que no s’atropelli!

DONA PRIMERA: Més valdria que, en comptes d’enraonar tant, m’hagués premiat el noi.

EL POETA PRIMER: Ha sigut una neula!

MOSSÈN PAU: És un discurs massa avançat, mossèn Pere.

MOSSÈN PERE: Amb aquests sermons dissolvents, correm de pressa al precipici.

MARIA: Floresta, però qui el deu haver pagat, el vestit?

SENYORETA FLORESTA: Jo ja ho sospito. Aviat ho sabrem.

Signa a en RAMON que s’apropi. Aquest va al costat de la MARIA i la SENYORETA FLORESTA. Aquesta li parla a l’orella.

EL SECRETARI: La meva paraula serà curta, serà no fer ús de la parla. Per una part no podria afegir res al parlament sanitós que tan gratament ha llegit el nostre genial president. I, per altra, deuen ja estar neguitosos per escoltar la veu dels cantaires. L’anyada ha sigut bona. Vuit-cents quaranta treballs s’han presentat a la lluita, sense comptar el nostre treball[39] de llegir-los. Els hem llegit tots, tots, i tots eren bons. Però com que n’hi havien de millors, hem feta la següent tria, del corn abundant de les muses. La flor natural ha sigut endreçada a la poesia «La Ingrata», que du per lema «Jo no t’hagués conegut mai». (Obre el sobre i llegeix.) I n’és guanyador l’Anton Pau Pi. (Grans aplaudiments.) És curta i és un joiell catalanesc i d’inspiració abundosa.

EL PRESIDENT: L’Anton Pau Pi! L’Anton Pau Pi! Que pugi l’Anton Pau Pi!

El POETA puja al tablado, entre grans aplaudiments, i d’allí, junt amb en TALLAVENT i en RIUTORT, baixen a buscar la REINA. Tothom fa rotllo a la MARIA, creient que serà l’escollida.

MARIA, commoguda: Ai, Déu meu!

SENYORETA FLORESTA: Posa’t bé aquest llaç. (L’hi arregla.) Ànim i serenitat!

DONYA RAMONA, a la JÚLIA: Que no et caigui aquesta flor. (Li arregla les flors del cap.)

L’ANTON PAU PI, en comptes de dirigir-se a la MARIA, es dirigeix a la JÚLIA. Gran sorpresa de la gent. Es formen dos agrupaments, i tothom crida i s’insulta. La MARIA, veient que no és a ella que la fan reina de la festa, es mig desmaia en braços d’en RAMON, que s’ha posat al seu costat.

EL POETA PRIMER: Han fet reina la forastera!

EL POETA SEGON: Com si no en tinguéssim, de reines!

UNS: Fora! Fora!

ALTRES: No! Ben fet! Molt ben fet!

UNS: Morrals!

ALTRES: Burros!

QUIMET: Els segadors! Els segadors! Els segadors!

Va cridant «Els segadors!», fins que un del costat li tapa la boca amb una barretina.

EL PRESIDENT: Que hi hagi pau entre reines!

Tothom calla i, al marxar la COMITIVA cap al tablado, la REINA del braç del poeta i al darrere els dos MANTENIDORS, el CORO arrenca un coro de glòria amb més «sí», «sí» i «abril», «abril» que abans, fins que l’ANTON avança per llegir la poesia. Mentre tus, s’estira els punys i beu bolado,[40] la MARIA diu:

MARIA: Anem-se’n! Anem-se’n, per Déu! Estic morta de vergonya!

RAMON: Senyal que en té, si se’n mor. No se’n morirà el poeta. Ànim sempre, i deixi aquestes misèries. No n’hi faltarà, de trono! Jo n’hi sé un sota d’una ànima que sempre hi farà primavera.

TONET, llegint: «A la Ingrata». Lema: «No t’hagués conegut mai».

Dona que el cor m’has robada,

malhaja el teu robament!

No tindràs ni una diada,

ni un matí, ni una vesprada,

sense el corcó del turment.

Malaurada i malastruga,

m’has malmès de part de dins,

mon ànima has mossegada,

ma persona has trepitjada

con un pilot de raïms.



Amb tes mirades de prosa

has marcit mes il·lusions.

Soc la fulleta de rosa,

soc la poncella desclosa

que xuclen els papallons.

Soc el lliri, soc l’herbeta,

soc romaní, soc forment,

soc, ai!, l’ànima tendreta

i la font encantadeta

morint-se d’encantament.



Deixa’m mort d’una vegada!

Mata’m a tort i a través!

Mata’m d’un cop de llançada!

Mata’m de mort de durada,

que és la mort que dura més!

Veient que ningú aplaudeix, diu: «Ja he acabat». Grans aplaudiments.

TOTS: Molt bé! Molt bé!

JOAN: Si que és curta!

AUGUST: És curta, però espessa.

RAMON, a la MARIA: Ja ha sentit, el seu poeta, quin enterro que li ha escrit?

MARIA: Déu lo perdó! (Amb molta coqueteria.) Ja no ho és, el meu poeta.

RAMON: Té raó. Ventem les cendres i fem foc nou.

EL SECRETARI: Ha obtingut el primer accèssit de la flor la poesia «Malaurança», de… (Obrint el sobre.) De l’August Coca i Poncem.

EL PRESIDENT: L’August Coca i Poncem!

L’AUGUST puja a recollir el premi de mans de la REINA, fent una gran reverència.

EL SECRETARI: Del segon accèssit de la flor n’és guanyadora la poesia «La flor de la malva», sense lema, de… (Obrint el sobre.) De l’August Coca i Poncem.

Torna a pujar.

EL PRESIDENT: Escolti, poeta, que n’ha guanyat d’altres, d’accèssits?

AUGUST: Sí, senyor.

EL PRESIDENT: Doncs segui aquí dalt, que no haurà de pujar escales.

EL SECRETARI: Tercer accèssit: «El darrer badall», de… (Obrint el sobre.)

EL POETA PRIMER: De l’August Coca i Poncem.

EL SECRETARI: Aquest cop, no. Per en Pere Catarineu, prevere.

Puja MOSSÈN PERE. Grans aplaudiments.

EL SECRETARI: El premi de l’englantina ha sigut concedit per quasi unanimitat al cant arrelat i atractívol «Els muntanyencs de muntanya». Lema: Llamp de Déu! És de… (Obrint el sobre.) En Joan Dolcet i Sucre.

Grans aplaudiments. Puja a recollir el premi.

JOAN, llegint: «Els muntanyencs de muntanya». Lema: «Llamp de Déu!».

Muntanyencs de la muntanya

vivim de l’aire del cel…

llamp de Déu!…

la testa vora dels núvols

i els peus dintre de la neu.

Llamp de Déu,

de llamp de Déu!

Les tempestats no ens espanten,

ni dels trons el tornaveu…

llamp de Déu!…

ni l’alarb, ni el moro fréstec,

ni el semita, ni el jueu!

Llamp de Déu!

Bon llamp de Déu!

Aquí la pàtria és més pàtria

que aquella que al pla veieu!

Llamp de Déu!

Aquí la pàtria és repàtria,

com un reïra de Déu!

Valga’m Déu,

de Déu, de Déu!

Si algun dia nostra terra

sent perdre lo que és ben seu…

llamp de Déu!…

pugeu aquí a la muntanya

i aquí la trobareu.

Llamp de Déu!

Llamp de redéu!

Grans crits, grans visques, i grans aplaudiments.

QUIMET: Visquen els pagesos!

TOTS: Visquen! Bis! Bis!

JOAN: El jurat porta pressa. Les llegirem dijous a la tarda, a la sala d’El Pensil.

EL SECRETARI: Primer accèssit a l’englantina, desert. Segon, desert. Tercer, desert.

EL BICICLISTA: Ni el Sàhara.

EL SECRETARI: Quart accèssit: «Bon cop de dalla», de… (Obrint.) L’August Coca i Poncem.

EL PRESIDENT: Escolti, minyó, que encara en té més, d’accèssits?

AUGUST: No sabria dir-l’hi.

EL PRESIDENT: Doncs vagi seient i passem a la viola.

EL SECRETARI: N’ha sigut guanyadora, per la moral dels modismes i l’extensió profitosa, «L’ocelleta mística», de… (Obrint el sobre.) Na Floresta Regordosa i Rocamora.

SENYORETA FLORESTA: Ai, pobra de mi! Tremolo lo mateix que una englantina. (Puja al tablado entre grans aplaudiments, fa un sospir molt fondo, se senya, i diu:) No sé si podré llegir.

L’OCELLETA MÍSTICA



Sota la teulada

hi havia un niuet

amb una ocelleta

mig morta de fred.

De fred i de set.

DONA PRIMERA: Pobret!

SENYORETA FLORESTA:

La gentil pagesa,

saltant del llitet,

al rompre l’albada

li duia panet;

panet mulladet.



Va reviscolar-se

ben esmorzadet,

i va fer volada

cap a un terradet

assoleiadet.



Al córrer a buscar-ne

el seu ocellet,

en comptes d’ocella

trobà un angelet

tot ros i nuet.



«Bona pageseta,

en pag del panet,

pren en tes galtones

un dolç petonet»,

digué l’angelet.

I allà va besar-la

al peu del niuet.

Tothom aplaudeix, i la SENYORETA FLORESTA, commoguda, es desmaia en braços del PRESIDENT, que l’asseu a una cadira del tablado. Ningú hi acut, perquè ja comprèn tothom que és un cobriment de cor poètic. Mentre dura el tràfec de retornar-la, en RAMON diu a la MARIA:

RAMON: Doncs, ja que ho sap tot, tinc de demanar-li aquell deute?

MARIA: Quin deute? (Amb salameria.)

RAMON: La flor natural promesa.

MARIA: Tingui-la. L’ha ben guanyada.

RAMON: No porta arrels del seu cor?

MARIA: Porta més.

RAMON: Una mica de carinyo?

MARIA: És poncella i ja porta simpatia. Quan s’obri portarà… lo que em demana.

EL SECRETARI: Accèssit a la viola. «El violer blau», de… (Obre.) Mansueto i Malesio Roquerols Pedrosos, bessons.

TOTS: Els bessons! Els bessons!

Pugen els dos BESSONS a recollir el premi, l’un al costat de l’altre i fent el pas.

EL POETA PRIMER: Que es parteixin el tinter.

EL POETA SEGON: Que hi suquin tots dos.

EL SECRETARI: Passem als premis extraordinaris.

EL PRESIDENT: Passem-hi, però de pressa. (Mirant el rellotge.) Farem tard a Caldes.

EL SECRETARI: Una calaixera d’honor, premi del nostre senador, a la millor oda a la turbina o al teler de llana mecànic. «Teixim, teixim, i filem prim». Lema «Avant».

EL PRESIDENT: Avant, avant, i de presset.

EL SECRETARI, obrint: De l’August Coca i Poncem.

EL PRESIDENT, a l’AUGUST: Ja ens comencem a conèixer.

EL SECRETARI: Un parell de coberts de plata, premi del jutge de pau, al que millor posi en vers lliures les disset bases de Manresa, «El que fa bases té pa, el que fa versos va a captar»… (Obrint.) Pau Joan Tudó, prevere.

EL PRESIDENT: Apa, apa. Vagin pujant. Brillo, brillo!

Els GUANYADORS van pujant de pressa, i el SECRETARI també va de pressa, perquè veu que es fa tard per anar a Caldes.

EL SECRETARI: Uns rosaris de pinyols, premi del senyor rector al millor catàleg en vers dels miracles que se sàpiguen del cert del sant patró de la vila. Premi. «Visquem de miracle». Lema «Ja hi vivim», de… (Obre.) De… l’August…

TOTS: Coca i Poncem!

EL PRESIDENT: Jovincel, vostè ens copa els jocs.

Tothom dona mostres d’avorrir-se.

EL SECRETARI: Un tom de diccionari, de des de la de a la jota, premi de nostre diputat, a la millor llista en prosa rústega de la fauna del districte electoral. Premi. «Animals curiosos». Lema «Los pueblos tienen los gobiernos que se merecen», de… en Secundino Payerols.

Puja un vell tan VELL a buscar el premi, que l’han de pujar dos del braç.

EL PRESIDENT: Apa, gloriós veterano, de presset a escalar la glòria.

EL SECRETARI: Un gorro frigi de plata, premi d’El Pensil,[41] al que millor entoni en prosa poètica les virtuts i la gimnàstica del nostre cos de bombers. «Foc! Foc!» (Gran alarma. Molts s’aixequen esparverats.) Calma! Calma! No tinguin por, que és el títol. És de… (Obrint.) De l’August Coca i Poncem.

Gran escàndol.

TOTS: Fora! Fora!

EL POETA PRIMER: Que no hi pugi, que en sap massa!

EL POETA SEGON: Ja en té prou, de premis!

EL POETA TERCER: Home, que s’ho emporti tot!

EL POETA PRIMER: Que posi quincalleria!

EL PRESIDENT: Silenci! Silenci!

Al restablir-se la calma, diu en RAMON a la MARIA:

RAMON: Maria, la flor natural que m’ha dat es mustiga amb aquest aire encongit. Anem a fer-li prendre poesia.

MARIA: A on!

RAMON: A fora. En plena naturalesa.

La pren del braç i fuig.

EL SECRETARI: Darrera penyora. (Mentre va dient, cremen un gran munt de versos dintre d’un perol o d’una portadora.) Un objecte d’art, que és un quadre de cabells, a un cant a la remolatxa. Premi. El «Plor de l’Agricultor», de l’August… (No li deixen acabar el nom. Escàndol fenomenal.)

TOTS: Fora! Fora! Mateu-lo!

DONA SEGONA: Això és una venta. S’han venut!

DONA PRIMERA: Senyor amo, un premi per al bordegàs. (Porta el NOI de la mà al PRESIDENT.)

EL PRESIDENT: Ja s’han acabat els premis.

Grans crits de tothom.

SENYOR NOFRE: Calleu, en nom de Canprosa!

EL POETA PRIMER: Calleu vós, en nom de les lletres!

TOTS: Prou! Prou!

El JUTGE DE PAU va per fer el discurs i logra una mica de silenci.

SENYOR NOFRE: Catalans! Via fora![42]

DONA PRIMERA: Aneu-vos-en vós!

DONA SEGONA: No volem sortir!

TOTS: No! No!

SENYOR NOFRE: Calma, que això és un crit del discurs! Via fora ve a voler dir «fora via».

QUIMET: Els segadors! Els segadors! Els segadors!

EL PRESIDENT: Tapeu-li la boca, a aquest bordegàs de causa!

TOTS: Els segadors!

SENYOR NOFRE: Respecteu el jutge de pau!

EL POETA PRIMER: Volem guerra!

TOTS: Guerra! Guerra!

QUIMET: Que visca Canprosa lliure!

TOTS: Visca! Visca!

Avancen, cridant, cap a la presidència.

EL DELEGAT: ¡Atrás todo el mundo! ¡Fuera del local!

TOTS: No! No! Fora!

Grans xiulets.

EL DELEGAT: ¡Carguen, serenos!

Els dos SERENOS i els dos AGUTZILS, des del fons, avancen amb els bastons alts, tots quatre de frente. Els MANTENIDORS van per fugir, i, al ser a la porta, en QUIMET els diu:

QUIMET: Enrere!

EL PRESIDENT: Pas, que a Caldes ens esperen!

QUIMET: Espereu haver rebut, per anar a Caldes! Ja que som companys de causa, hem de morir plegats! L’envelat serà la tomba!

Grans garrotades, crits, xiscles, xiulets, cops de puny i esvalot. Les SENYORES es desmaien, la REINA cau del trono, alguns fugen per sota l’envelat, mentre que a primer terme, amb els braços creuats, alt el front i serena la mirada, com el carro dels girondins,[43] rompen un pet de «Segadors».

TOTS:

Catalunya, comtat gran…

…………………………[44]

Bon cop de falç!

Teló.





SANTIAGO RUSIÑOL i PRATS (Barcelona, 25 de febrer de 1861 - Aranjuez, 13 de juny de 1931) fou un pintor, escriptor, col·leccionista, periodista i dramaturg català. Fou un artista polifacètic i un dels líders del Modernisme a Catalunya. La seva producció pictòrica, amb un miler d’obres, i literària, amb un centenar de títols a més d’un extens nombre d’articles, el situen com a referent decisiu de l’art, la literatura i les idees estètiques del seu temps.

Va néixer a Barcelona en el si d’una família de l’alta burgesia catalana originària de Manlleu, dedicada a la manufactura tèxtil. Orfe de molt petit, rebé una fèrria formació al costat del seu avi, Jaume Rusiñol, que anava encaminada a la continuïtat del negoci familiar. Però Rusiñol ben aviat descobriria la vocació artística i assistiria a classes de pintura d’amagat del seu avi.

Amb disset anys ja tenia una tendència professional explícita: el 1878 exposà el primer quadre al Museu de Girona, dedicat «A mi querido abuelo», i l’any següent presentà la primera obra a la Sala Parés de Barcelona, que esdevindria amb el temps la principal plataforma de projecció de la seva obra pictòrica. Alhora, va iniciar una fructífera i duradora amistat amb Enric Clarasó i Ramon Casas. Amb Casas voltà Catalunya amb carro a la recerca de bells paratges, i arran del viatge va escriure els seus primers textos literaris. Amb Clarasó compartia taller, el «Cau Ferrat», on col·leccionava ferros artístics.

Decidit a trencar amb la imposició familiar, va marxar a París el 1888, i hi va residir llargues temporades per espai de set anys. El 1894, en una de les seves vingudes de París, traslladà el «Cau Ferrat» a Sitges, on celebraria, en anys posteriors, concerts, conferències i alguns dels actes de les Festes modernistes. El «Cau Ferrat», doncs, suposà un dels eixos del naixement i difusió d’un nou moviment, el Modernisme, que carregava contra el Romanticisme decadent i la rutina de la societat burgesa. Tot i això, l’obra de Rusiñol no va prendre gairebé mai un to social, de denúncia, sinó que va tendir a entendre l’art com a religió, l’art per l’art, l’adoració absoluta de la bellesa.

L’any 1896 publicà Anant pel món, i el 1897, Oracions, poemes en prosa en els quals no sols començà a arraconar el costumisme dels seus primers textos —del qual no arribà a desempallegar-se mai—, sinó que inicià l’acostament cap al simbolisme i el decadentisme a partir de la seva activitat com a pintor. De 1897 a 1903 promogué, amb altres artistes, la cerveseria i cabaret «Els Quatre Gats», que esdevindria un important punt de confluència de l’època.

Els primers textos teatrals de Rusiñol són tímids monòlegs publicats de 1890 a 1892 a L’Avenç, però aviat escrigué dues peces de gran qualitat que la crítica qualificà de manifestacions decadentistes: L’alegria que passa (1897) i El jardí abandonat (1900). La primera tingué un gran èxit de crítica i de públic, però l’altra no s’estrenà perquè suposava una proposta comercialment massa arriscada. En la mateixa línia seguí Cigales i formigues (1901), on les cigales són novament els artistes i les avorrides formigues la societat mancada d’ideals.

L’obra Llibertat!, també de 1901, suposà l’inici d’una nova etapa, perquè l’autor havia decidit escriure teatre per a professionals i destinat a un públic més ampli. Alhora, començà a obrir-se a les ressonàncies socials combinant el simbolisme anterior amb un realisme passat pel sedàs de la ironia. D’aquesta manera, la dramatúrgia de Rusiñol es convertí en un producte híbrid que encara avui permet un ampli ventall d’interpretacions, des del vessant humorístic fins a la lectura ideològica. Tot seguit, escrigué la peça Els Jocs Florals de Canprosa (1902), una paròdia entorn de la institució jocfloraclesca, per la qual sectors catalanistes conservadors es van sentir fortament insultats. A partir d’aquell moment, Rusiñol no pogué evitar de rebre constants crítiques negatives per motius extraliteraris.

Possiblement per allunyar-se del rebombori, Rusiñol se centrà en El poble gris (1902), trenta narracions que reberen el qualificatiu d’«aterradores» i que foren comparades amb Els sots feréstecs de Raimon Casellas. Alhora, suposaren un primer pas cap a la novel·la, tot i que Rusiñol seguí publicant i estrenant obres dramàtiques, repetint importants èxits: L’hèroe (1903), drama regeneracionista que criticava la política colonial espanyola i que hagué de ser retirat per por a represàlies; El pati blau, del mateix any, drama sentimentalista; o El místic (1904), sobre el calvari de Jacint Verdaguer. Paral·lelament, anà estrenant obres intranscendents, de «fer riure» com deia ell, que la crítica considerava concessions al gran públic. Una obra de més qualitat i to social com La lletja (1905) es va suspendre aviat pels aldarulls que provocava entre el públic: el primer acte ofenia els burgesos i el segon els obrers. Un cop més, Rusiñol era un autor que no afalagava ningú perquè sí i, en conseqüència, era blanc d’atacs polítics de tots els signes.

La crisi del teatre català també acabà arrossegant-lo, i amb La mare tingué un dels seus últims èxits, el 1907, el mateix any de la publicació de la seva novel·la més coneguda: L’auca del senyor Esteve. La batejà amb el nom del burgès barceloní per antonomàsia perquè, dins una Barcelona idealitzada, retratava la imatge de la burgesia catalana —a la qual ell pertanyia— amb tots els seus defectes però també amb alguna virtut. Hi projectava una mirada de tendresa, malgrat que la ironia hi era present amb tota la seva força.

Tot i aquests darrers èxits, Rusiñol, que no sols es vengué al gran públic sinó que cada cop era més escèptic de la capacitat de l’artista per transformar la societat, rebé fortes escomeses dels joves creadors que despuntaven, com Josep Carner o Eugeni d’Ors. L’acusaven agressivament de desfasat i allunyat de l’òrbita del nou moviment que havia de regenerar el país: el Noucentisme. Malgrat tot, el seu prestigi resistí l’ensorrada del Modernisme, però la seva figura anava quedant més i més aïllada, tant pel que fa als nous corrents pictòrics com els literaris. Feu una rèplica del Glossari de Xènius i l’escarní amb un altre Glossari que publicà des del 1907, amb el pseudònim de «Xarau», a L’Esquella de la Torratxa, on col·laborava com a dibuixant des del 1890, i hi assolí una gran difusió.

Rusiñol encara visqué un altre gran èxit teatral: el 1910 havia fet una versió dramàtica de L’auca del senyor Esteve, menys sarcàstica i més elaborada, però no s’estrenà fins al 1917 al Teatre Victòria del Paral·lel de Barcelona. Esdevingué un èxit aclaparador, tant de la crítica com d’un públic heterogeni que es reconeixia en els personatges o hi identificava els seus avantpassats immediats, alhora que gaudia d’una Barcelona mitificada que encara conservava a la memòria i que anava desapareixent. A partir d’aleshores, Rusiñol continuà estrenant obres considerades de poca volada literària —sainets i vodevils—, però la seva fama ja quedà establerta. Morí el 13 de juny de 1931 a Aranjuez, mentre pintava noves versions sobre el tema de jardins.





Notes


[1] Membre del jurat dels Jocs Florals. [Torna]



[2] Josep Yxart i de Moragas (Tarragona, 1852 - Tarragona, 1895) va ser probablement el crític teatral més important de la segona meitat del segle XIX. Va tenir una gran influència sobre autors com Àngel Guimerà, Narcís Oller, Joan Maragall o Santiago Rusiñol. Com a crític va evolucionar des de la tradició crítica romàntica cap al positivisme d’influència francesa. [Torna]



[3] Joan Sardà i Lloret (Sant Quintí de Mediona, 1851 - Barcelona, 1898) va ser crític literari i traductor d’autors com Horaci, Marcial, Victor Hugo i Leopardi. Juntament amb Yxart, va ser el crític més influent del seu temps i un teòric destacable del corrent realista-naturalista. [Torna]



[4] Les Bases de Manresa (Bases per a la Constitució Regional Catalana), que d’alguna manera significarien el naixement programàtic del catalanisme conservador, havien estat formulades el 1892, deu anys abans de l’estrena d’Els Jocs Florals de Canprosa. [Torna]



[5] La Carmagnole va ser un himne revolucionari dels sans-culottes de 1792, en referència al gec que duien els revolucionaris francesos, anomenat carmagnole. Al llarg del segle XIX es van compondre altres Carmagnoles, totes elles de caràcter revolucionari per acompanyar les nombroses revolucions que va viure el país. [Torna]



[6] Cal recordar que l’any 1899 la Unió Catalanista va organitzar un concurs per dotar d’una lletra més breu l’himne dels Segadors. Va guanyar-lo l’antic anarquista Emili Guanyavents, amb una lletra que adaptava el text recuperat per Manuel Milà i Fontanals, transmès per tradició oral des de 1640, i que començava «Catalunya, comtat gran, qui t’ha vist tant rica i plena. Ara el rei nostre senyor declarada ens té la guerra». El 1892 Francesc Alió n’havia adaptat la música de 1640, que en el seu origen havia estat la melodia d’una cançó eròtica popular reconvertida en himne revolucionari. [Torna]



[7] La «Marcha de la Constitución» de la sarsuela Cádiz (1886) de Federico Chueca i Joaquín Valverde, amb llibret de Javier de Burgos, escrita en homenatge als soldats espanyols que van lluitar contra les tropes napoleòniques, va gaudir d’un gran predicament i va estar a punt de convertir-se en l’himne nacional d’Espanya al 1898. [Torna]



[8] Durant tot el segle XIX van tenir lloc nombroses revoltes populars, especialment urbanes, anomenades bullangues. [Torna]



[9] Sobre la prohibició dels Jocs Florals l’any 1902 i la defensa policial de les funcions d’Els Jocs Florals de Canprosa al mateix any, vegeu Margarida Casacuberta, Santiago Rusiñol: vida, literatura i mite, Barcelona, Publicacions de l’Abadia de Montserrat, 1997, p. 311-327. [Torna]



[10] Probable referència a la Lucrezia Borgia (1833) de Gaetano Donizetti, amb llibret de Felice Romani a partir de la tragèdia homònima de Victor Hugo, que es va estrenar per primera vegada a Barcelona al Teatre de la Santa Creu l’any 1848. [Torna]



[11] Per «humorístics». [Torna]



[12] En referència als poetes bohemis, com el mateix Santiago Rusiñol, que desafiaven els cànons estètics burgesos deixant-se els cabells llargs i lluint frondoses barbes. [Torna]



[13] Renda d’una pensió vitalícia. [Torna]



[14] Verola, malaltia infecciosa que provoca erupcions cutànies. [Torna]



[15] Republicà federalista. [Torna]



[16] Tenir l’ànima de càntir és ser curt d’enteniment. [Torna]



[17] Apel·latiu popular del Catecisme històric que conté en resum la història sagrada i la doctrina cristiana de l’abat cistercenc francès Claude Fleury (París, 1640-1723). [Torna]



[18] Contracció del nom del pedagog aragonès Vicente Naharro (Tobed [Saragossa], 1750 - Madrid, 1823), autor del primer llibre de lectura, en el qual s’aprenien les primeres lletres. [Torna]



[19] En el sentit de «guanyar», com quan es treu per sort un número guanyador a la rifa. [Torna]



[20] Probable referència al cèlebre episodi còmic de l’obra Cyrano de Bergerac, en què el pastisser Ragueneau, devot de la poesia, descobreix que la seva dona Lise ha convertit en paperines els versos dels seus poetes. Aquesta obra de Rostand, de 1897, va ser traduïda al castellà per Lluís Via, Oriol Martí i Emili Tintorer, i publicada per la impremta «La Renaixensa» l’any 1899. [Torna]



[21] Fideus plans. [Torna]



[22] Una dolora és una composició poètica breu, de caràcter moralitzant. [Torna]



[23] La planeta és sinònim de destí. Tirar la planeta a algú és predir-li el futur. [Torna]



[24] Un canemàs és una roba feta d’estopa de cànem, amb forats entre els fils, que s’utilitza de base per als brodats. [Torna]



[25] Tipus de fusta fina, de color negre o molt fosca. [Torna]



[26] Joan Maragall havia traduït l’any 1898 dos fragments del llibre de Friedrich Nietzsche Així parlà Zaratustra, de 1883, i posteriorment es convertiria en un dels principals introductors del filòsof alemany a Catalunya. Val a dir que Maragall solia traduir l’Übermensch nietzschià per «sobrehome». [Torna]



[27] Mossèn Francesc Vicent Garcia i Torres (Tortosa, ca. 1582 - Vallfogona de Riucorb, 1623) és un dels màxims exponents de la literatura satírica i escatològica catalana. Va gaudir d’una gran popularitat durant el segle XIX, i en aquest sentit cal destacar que l’any 1872 Frederic Soler (Pitarra) va estrenar Lo rector de Vallfogona sobre el singular personatge. [Torna]



[28] Un albat és un infant mort abans de l’edat de la raó, i per extensió es va utilitzar posteriorment per referir-se a qualsevol infant d’edat molt tendra. [Torna]



[29] Persona molt petita. [Torna]



[30] Gargot o taca de tinta. [Torna]



[31] Oficina a l’entrada de les poblacions en què es pagaven els drets de consum. [Torna]



[32] Escurabutxaques. [Torna]



[33] Es tracta d’un cor de tipus claverià, quan aquesta mena de societats corals estaven sent aprofitades per l’incipient catalanisme polític com a eina propagandística, seguint el model de l’Orfeó Català fundat per Lluís Millet el 1891, i allunyades del component obrerista i de resistència social que havia caracteritzat els primers cors Clavé fins a la mort del seu fundador l’any 1874. A El poble gris de Santiago Rusiñol, publicat el mateix any de l’estrena d’Els Jocs Florals de Canprosa (1902), hi trobem justament una narració amb el títol d’«El Pensil», que reescriu en profunditat l’anterior «La copla del Pensil», publicada a l’Almanach de la Esquella de la Torratxa pera 1894. Aquestes societats solien anar identificades per un pendó amb l’escut de l’entitat. [Torna]



[34] Joc infantil en què els jugadors es peguen mútuament a l’esquena mentre no la tenen amagada, repenjada en una paret. [Torna]



[35] El partit catalanista conservador de la Lliga Regionalista havia estat creat al 1901, tot just un any abans de l’estrena d’Els Jocs Florals de Canprosa, amb la unió del Centre Nacional Català i la Unió Regionalista. [Torna]



[36] Per Guifré el Pilós. [Torna]



[37] Un punt filipí era una expressió que s’utilitzava per designar una persona desvergonyida o malintencionada. L’origen de l’expressió està relacionat amb el període en què les Filipines van ser una colònia espanyola, i de fet el seu mateix nom fa referència a Felip II, que en el moment de la conquesta de l’arxipèlag al 1543 era encara Príncep d’Astúries. [Torna]



[38] Ascendència dels avis. [Torna]



[39] Joc de paraules amb el treball en el sentit de «situació anguniosa», «tortura». [Torna]



[40] Massa de sucre sòlida i lleugera, que es prenia amb aigua com a refresc. [Torna]



[41] El barret frigi va esdevenir al segle XIX un símbol revolucionari de la llibertat i del republicanisme. Com ja s’ha indicat, «El Pensil» és una societat claveriana, i per tant encara conserva símbols del seu origen obrerista i republicà. [Torna]



[42] L’expressió «Via fora», s’utilitzava a l’Edat Mitjana per convocar la població enfront d’amenaces externes o internes, i es va acabar convertint en un lema catalanista al segle XIX. [Torna]



[43] Integrants del partit polític moderat i federalista, enfrontat amb els jacobins, durant la Revolució Francesa. [Torna]



[44] Aquesta lletra d’Els segadors és la recollida per Manuel Milà i Fontanals al seu Romancerillo catalán de 1882. [Torna]





