Els joves Romeu i Julieta, fills de dues famílies enfrontades en la Verona del segle XIV, s’oposen a les regles de l’odi i desafien el destí, que els obligava a detestar-se. Shakespeare va convertir aquest mite en la història d’amor més coneguda de la literatura universal.





William Shakespeare





Romeu i Julieta


Traducció de Miquel Desclot



ePUB v1.0

Papallona 25.07.22





Títol original: Romeo and Juliet

William Shakespeare, 1597

Traducció: Miquel Desclot, 2003

Edició digital: Papallona (v1.0)

ePUBCat base r1.3





PERSONATGES


ESCALUS, príncep de Verona

MERCUTIO, parent del príncep i amic de Romeu

PARIS, jove de la noblesa, parent del príncep

EL PATGE de Paris

MONTAGUT, cap d’una família de Verona enemistada amb els Capulet

SENYORA MONTAGUT

ROMEU, fill de Montagut

BENVOLIO, nebot de Montagut i amic de Romeu i Mercutio

ABRAHAM, servent de Montagut

BALTASAR, servent de Romeu

CAPULET, cap d’una família de Verona enemistada amb els Montagut

SENYORA CAPULET

JULIETA, filla de Capulet

TIBALD, nebot de la senyora Capulet

EL COSÍ DE CAPULET, un vell noble

LA DIDA, serventa de Capulet, mare adoptiva de Julieta

PERE, servent de Capulet, a les ordres de la dida de Julieta

SAMSÓ, GREGORI, ANTONI i CULDOLLA, servents de Capulet

FRA LLORENÇ, de l’orde franciscà

FRA JOAN, del mateix orde

UN APOTECARI, de Màntua

Tres músics (JAN CLARÍ, PAU VERRA, ROC TAMBORÍ)

Membres de la guàrdia, ciutadans de Verona, disfressats, teiers, patges, servents

El COR





PRÒLEG


Dues cases, semblants en dignitat,

dins la Verona de la nostra escena,

a un vell afront infonen nou esclat,

que mans civils de sang civil emplena.

De l’entranya fatal d’aquests rivals

dos amants prenen vida, malastrucs;

la dissort i la trista mort dels quals

els greuges dels seus pares fan caducs.

Els greus passos del seu mortal amor

i la fúria dels pares per combatre,

que sols la mort dels fills fon amb horror,

ompliran dues hores el teatre.

Si escolteu amb orella benvolent,

nosaltres hi prendrem el millor esment.





ACTE PRIMER





ESCENA PRIMERA


Verona. Una plaça pública.

Entren Samsó i Gregori, de la casa Capulet, armats d’espasa i escut.

SAMSÓ Et juro, Gregori, que no ens empassarem gripaus.

GREGORI No, que llavors seríem uns mussols.

SAMSÓ Vull dir que si ens punxen ens la traurem.

GREGORI Sí, mentre visquis, treu-la de la forca… la gargamella.

SAMSÓ Me la trec fàcilment, si em burxen.

GREGORI Però no et burxen fàcilment a treure-la.

SAMSÓ Un gos de la casa Montagut em burxa i em fa sortir de mare.

GREGORI Sortir de mare és bellugar-se, i ser valent vol dir aguantar dret com un ciri; per tant, si surts de mare és que fuges.

SAMSÓ Un gos d’aquella casa em burxa a aguantar dret com un ciri: no cediré la vorera a cap home o noia de can Montagut.

GREGORI Això vol dir que ets un gallina, perquè només els febles s’arramben a la paret.

SAMSÓ Cert, i per això les dones, que són més febles, les arraconen sempre a la paret; per tant, arrencaré els homes Montagut de la vorera i acularé les seves noies contra la paret.

GREGORI La batussa és cosa dels nostres amos i de nosaltres, els seus homes.

SAMSÓ És igual, seré un tirà: quan m’hagi batut amb els homes, seré delicat amb les noies i els donaré tracte de verge.

GREGORI Tracte de verge?

SAMSÓ Sí, tracte de verge, o tracte de verga, tant se val: agafa el sentit que més t’agradi.

GREGORI Elles agafaran el sentit que sentin.

SAMSÓ Creu que em sentiran prou mentre jo m’aguanti dret com un ciri; i tothom sap que sóc un bon tall de carn.

GREGORI Doncs sort que no ho ets de peix, perquè series una arengada. Au, treu l’eina, que en vénen dos de can Montagut!

Entren dos servents, Abraham i Baltasar.

SAMSÓ Vet aquí l’arma: tu lluita, que jo et cobreixo l’esquena.

GREGORI Què vols dir? Que em donaràs l’esquena i fugiràs?

SAMSÓ No tinguis por per mi.

GREGORI No tinc por per tu, tinc por de tu!

SAMSÓ Tinguem la llei de la nostra banda: que comencin ells.

GREGORI Els arrufaré les celles, i que s’ho agafin com vulguin.

SAMSÓ No: com gosin. Jo els faré botifarra, i si ho consenten quedaran com uns porcs.

ABRAHAM Ens feu botifarra, senyor?

SAMSÓ Sí, faig botifarra, senyor.

ABRAHAM Ens feu botifarra a nosaltres, senyor?

SAMSÓ (A part a Gregori.) Tenim la llei al costat, si dic que sí?

GREGORI No.

SAMSÓ No, senyor, no us faig botifarra, senyor, però sí que faig botifarra, senyor.

GREGORI Busqueu brega, senyor?

ABRAHAM Brega, senyor? I ara, senyor!

SAMSÓ Si en busqueu, aquí em teniu: serveixo un amo tan bo com el vostre.

ABRAHAM No pas millor.

SAMSÓ D’acord, senyor.

Entra Benvolio.

GREGORI (A part, a Samsó.) Digues «millor», que ve un parent de l’amo.

SAMSÓ Sí, millor, senyor.

ABRAHAM Mentida podrida.

SAMSÓ Desembeineu, si sou homes. Gregori, recorda’t del teu cop mortal.

Lluiten.

BENVOLIO

Separeu-vos, beneits!

Abaixeu l’arma, no sabeu què feu.

Els fa abaixar les espases amb la seva.

Entra Tibald.

TIBALD

Alces l’espasa contra aquests canalles?

Gira’t, Benvolio, i mira als ulls la mort.

BENVOLIO

Només posava pau: desa l’espasa

o branda-la per separar aquests ximples.

TIBALD

Armat, parles de pau? Detesto el mot,

com detesto el diable, els teus i a tu:

vinga, covard, en guàrdia!

Lluiten. Entren gent de les dues cases,

que s’afegeixen a la brega; després entren

tres o quatre ciutadans amb garrots i alabardes.

CIUTADANS

Alabardes, garrots, piqueu ben fort!

A fora els Capulets i els Montaguts!

Entren el vell Capulet, amb batí, i la senyora Capulet.

CAPULET

Què és tot aquest soroll? L’espasa, vinga!

SENYORA CAPULET

La crossa, et cal! I per què vols l’espasa?

CAPULET

L’espasa, he dit! Que ve el vell Montagut

enarborant el ferro contra mi.

Entren Montagut i la senyora Montagut.

MONTAGUT

Vil Capulet!… Tu no m’aturis, deixa’m.

SENYORA MONTAGUT

Ni un pas, faràs, en contra d’un rival.

Entra el príncep Escalus amb el seu seguici.

PRÍNCEP

Súbdits rebels, contraris de la pau,

que profaneu el ferro amb sang veïna…

No em sent ningú? Vosaltres, homes, bèsties

que apagueu la foguera de la ràbia

amb les fonts roges de les vostres venes,

llenceu aquestes armes destrempades

de les mans sangonoses, i escolteu,

sots pena de tortura, el vostre príncep.

Tres conflictes nascuts d’alguna dita

vostra, vells Capulet i Montagut,

ja han pertorbat la pau d’aquests carrers

i han forçat els patricis venerables

a abandonar els solemnes ornaments

i amb mans senils brandar llances caduques

d’una pau vella, pel vostre odi ranci:

si torneu a inquietar els nostres carrers,

pagareu amb la vida el rebombori.

Per aquest cop, us en podeu anar;

però vós, Capulet, vindreu amb mi,

i aquesta tarda, Montagut, veniu

a conèixer les nostres decisions

al Casal Franc, on solem fer els judicis.

I ara, pena de mort a qui no marxi!

Surten tots excepte Montagut, la senyora Montagut i Benvolio.

MONTAGUT

Qui ha encès de nou l’antiga enemistat?

Digues, nebot, has vist com començava?

BENVOLIO

Hi havia els servidors de l’adversari

i els vostres combatent quan he arribat.

Jo amb l’espasa els separo, i al punt surt

l’esperitat Tibald amb l’arma nua,

i, mentre m’escopia mil bravates,

la feia regirar, tallant els vents,

que, indemnes, li xiulaven amb menyspreu.

Mentre canviàvem cops i falconades,

s’hi ha anat afegint gent dels dos partits

fins que el príncep ens ha descompartits.

SENYORA MONTAGUT

Per cert, on és Romeu? No l’has trobat?

Encara sort que no era a l’altercat.

BENVOLIO

Senyora, una hora abans que el diví sol

tragués el cap al seu finestral d’or,

les cabòries m’han fet sortir a voltar,

i allà he vist, sota l’ombra d’uns aurons

que creixen a ponent de la ciutat,

el vostre fill rodant tan a deshora:

jo hi he fet cap, però ell, en adonar-se’n,

s’ha afanyat a amagar-se més endins.

Mesurant-li els anhels amb els meus propis,

que cercaven trobar on no ser trobat,

ja prou atribolat amb mi mateix,

he seguit el meu aire en lloc del seu,

content de defugir qui em defugia.

MONTAGUT

Més d’un matí l’han vist allà mateix,

fent créixer la rosada amb el seu plor

i els núvols amb més núvols de sospirs;

però a penes el sol vivificant

comença a moure a l’orient llunyà

el cortinatge fosc del llit d’Aurora,

el noi torna, fugint de la claror,

i es reclou a la cambra amb pany i clau,

tanca amb els porticons la llum a fora

i es fabrica una nit artificial.

Negre i funest aquest humor serà

si un bon consell la causa no en desfà.

BENVOLIO

Digne oncle meu, en coneixeu la causa?

MONTAGUT

Ni la conec ni l’hi puc fer explicar.

BENVOLIO

Ja l’heu importunat de mil maneres?

MONTAGUT

Ho he fet jo i ho han provat altres amics:

i ell, únic conseller dels seus afectes

—no em facis dir si conseller lleial—

es tanca en ell mateix com una pedra,

tan lluny de l’escandall i la recerca

com la poncella que un corcó rosega

abans no pugui desplegar les fulles

i fer ofrena dels seus encants al sol.

Si poguéssim saber d’on ve el seu mal

hi trobaríem cura natural.

Entra Romeu.

BENVOLIO

Mireu, feu-vos enllà, perquè ara ve;

o molt m’enganya o em dirà què té.

MONTAGUT

Tant de bo el teu enginy, més fi i suau,

en tregui l’entrellat. (A la senyora Montagut.) Anem, si us plau.

Surten Montagut i la senyora Montagut.

BENVOLIO

Cosí, bon dia.

ROMEU El dia encara és jove?

BENVOLIO

Ja són les nou.

ROMEU Sou llargues, hores tristes!

És el meu pare el que tot just s’allunya?

BENVOLIO

L’és. Quina pena et fa les hores llargues?

ROMEU

No tenir allò que les faria curtes.

BENVOLIO

És amor?

ROMEU No, des…

BENVOLIO Desamor?

ROMEU

És desfavor de la que em té l’amor.

BENVOLIO

Ai, que l’amor, tan dolç en aparença,

hagi de ser en els fets tan dur i tirànic!

ROMEU

Ai, que l’amor, privat de la mirada,

trobi, bo i cec, el pas que més li agrada!

On dinarem? Déu meu! Hi ha hagut batussa?

No m’ho diguis, que ja ho he sentit tot.

L’odi mou brega, però més l’amor.

Oh amor busca-raons! Oh odi amorós!

Oh estranya cosa del no-res creada!

Greu lleugeresa! Oh, vanitat seriosa!

Deforme caos de boniques formes!

Ploma de plom, fum clar, foc fred, mal bo!

Son en vigília, que no és pas el que és!

Tal amor sento, sempre de través.

No rius?

BENVOLIO No, bon cosí, més aviat ploro.

ROMEU

De què, bon cor?

BENVOLIO Del que t’estreny el cor.

ROMEU

Vet aquí de l’amor el desconfort.

Les meves penes ja em fan mal al pit,

i tu me les fas créixer amb l’afegit

de les teves: l’amor que m’has mostrat

se suma al mal que ja em té ben postrat.

L’amor és fum sorgit del sospirar;

atiat, és un foc en el mirar,

sufocat, és un mar inflat de llàgrimes;

què més? Una follia molt prudent,

un fel que ofega, una dolçor que encén.

Adéu, cosí.

BENVOLIO Espera’t, vinc també.

Deixant-me així no em tractes gaire bé.

ROMEU

Bah, ja m’he ben perdut: no sóc aquí;

jo no sóc pas Romeu, que és força lluny.

BENVOLIO

Ara, de veres, digues: qui és que estimes?

ROMEU

De veres? Em vols veure gemegar?

BENVOLIO

No, però digue’m ja qui és, de veres.

ROMEU

Tu demana a un malalt el testament:

quin mot, per un malalt, tan inclement!

De veres, bon cosí, estimo una dona.

BENVOLIO

Veient-te enamorat, a això apuntava.

ROMEU

Tens bona punteria! I bella, que és.

BENVOLIO

Un bell fitó és més fàcil d’encertar.

ROMEU

Erres el tret: no la podrà encertar

la fletxa de Cupido; ella és Diana,

i armada amb una castedat segura

els trets del dèbil arc d’amor atura.

Defuig el setge de galants paraules

i resisteix l’assalt d’uns ulls guerrers,

i a l’or que els sants abat no obre la falda:

oh, és molt rica en bellesa, només pobra

perquè la mort sabrà marcir aquella obra.

BENVOLIO

Ha jurat, doncs, de viure sempre casta?

ROMEU

Sí, i això és un estalvi que malgasta,

car bellesa tractada amb tal rigor

usurpa el bell a l’esdevenidor.

És massa bella, i és massa prudent

per ser feliç al preu del meu turment.

El seu vot em fa viure com el mort

que just reviu per dir tanta dissort.

BENVOLIO

Oblida, creu-me a mi, de pensar en ella.

ROMEU

Oh, ensenya’m com s’oblida de pensar-hi.

BENVOLIO

Concedint als teus ulls llibertat plena:

contempla altres belleses.

ROMEU Bon camí

per recordar la seva, més excelsa:

les negres màscares de les més belles

ens recorden que amaguen la blancor.

El que s’ha quedat cec no oblida mai

el tresor de la vista que ha perdut.

Ensenya’m una dona molt bonica:

¿què em farà tant d’encís sinó evocar

la que vencia aquella tan bonica?

Adéu: no em pots donar lliçons d’oblit.

BENVOLIO

Ho provaré, o hi deixaré el delit.

Surten.





ESCENA SEGONA


Un carrer.

Entren Capulet, Paris i un criat.

CAPULET

Bé, Montagut hi està obligat com jo,

sota igual pena; i no ha de ser difícil,

per uns vells com nosaltres, viure en pau.

PARIS

I, honorables com sou, és una llàstima

que hàgiu viscut tant temps enemistats.

I ara, senyor, què us sembla el que us demano?

CAPULET

Repeteixo el que us deia fa una estona:

la meva filla no sap res del món,

encara no ha complert els catorze anys.

Deixem encara dos estius cremar-se

i ja estarà madura per casar-se.

PARIS

Hi ha bones mares prou més joves que ella.

CAPULET

Sí, i més d’hora marcides, no com ella.

La terra, que m’ha pres tota esperança,

me la deixa senyora de la terra.

Però, bon Paris, festegeu-li el cor:

jo no sóc sinó part de tot l’acord.

Un cop s’hi haurà avingut, la seva tria

tindrà el meu vistiplau i l’alegria.

Avui faig una festa prou antiga

on convido un estol de gent amiga,

i ja us dic que sereu molt benvingut

entre la colla que cada any hi acut.

A la casa hi veureu més d’un estel

il·luminant des de la terra el cel.

I un goig com el que sent el brau jovent

quan l’abril estalona, somrient,

el coix hivern, l’heu de sentir amb delit

entre fresques poncelles a la nit

a casa meva; doncs, veniu, guaiteu

i la de més gran mèrit admireu:

entre tantes, la meva és una més,

i qui sap si us farà tant goig després.

Veniu amb mi.

Al criat, donant-li un paper.

Tu, vés per tot Verona

fins a trobar, un per un, tota persona

aquí escrita, i llavors els fas saber

que jo i la casa estem al seu plaer.

Surten Capulet i Paris.

CRIAT Trobar la gent aquí escrita! Està escrit que el sabater s’embulli amb la cana i el sastre amb la forma, el pescador amb el pinzell i el pintor amb la xarxa; però a mi m’envien a trobar aquestes persones que hi ha escrites aquí, i jo no sé ni trobar els noms que m’hi ha escrit l’escrivent. El que haig de trobar és un entès que sàpiga de lletra. A bona hora!

Entren Benvolio i Romeu.

BENVOLIO

Au, home, un foc l’apaga un altre foc,

i un dolor l’assossega un nou dolor;

si et roda el cap, desroda’l com un joc,

que un patiment el cura una aflicció.

Deixa una altra malura als ulls entrar

i el verí de l’antiga morirà.

ROMEU

Per això, el teu pegat és excel·lent.

BENVOLIO

Sí? Excel·lent per què?

ROMEU Pels ulls de poll.

BENVOLIO

I ara, Romeu! Ets boig?

ROMEU

Boig, no, però molt més fermat que un boig:

tancat a la presó, sense menjar,

turmentat i assotat… salut, xicot.

CRIAT

Déu vos guard. Que sabeu llegir, senyor?

ROMEU

Sí, la meva fortuna en la desgràcia.

CRIAT Això no ho devíeu aprendre als llibres. Però, si us plau, sabríeu llegir qualsevol cosa que us caigués sota els ulls?

ROMEU

Sí, si en sabés les lletres i la llengua.

CRIAT Això és franquesa: Déu us conservi el bon humor!

ROMEU

Espera’t, home, sí que sé llegir.

Llegeix el paper.

«El signor Martino, i muller i filles;

el comte Anselm i les seves bellíssimes germanes;

la senyora viuda de Vitruvio;

el signor Placentio i les seves encantadores nebodes;

Mercutio i el seu germà Valentino;

el meu oncle Capulet i muller i filles;

la meva bonica neboda Rosalina i Livia;

el signor Valentio i el seu cosí Tibald;

Lucio i l’alegre Helena.»

Una bella assemblea: on han d’anar?

CRIAT A dalt.

ROMEU On?

CRIAT A sopar; a casa nostra.

ROMEU A casa de qui?

CRIAT Del meu amo.

ROMEU T’ho hauria hagut de demanar primer.

CRIAT Doncs ara us ho diré sense que m’ho demaneu: el meu amo és el ric Capulet; i si no sou dels Montaguts us prego que vingueu a fer-hi un glop. Salut tingueu!

Surt.

BENVOLIO

En aquest vell sopar dels Capulets

hi serà Rosalina, el teu amor,

amb les millors belleses de Verona:

vés-hi, i amb ulls equànimes compara-la

amb les que jo et presentaré del volt,

i veuràs que el teu cigne és un mussol.

ROMEU

Si mai la religió d’aquests meus ulls

sosté tal falsedat, que plorin foc;

i els que, ofegats, no moren ni als esculls,

per heretges s’abrasin al seu lloc!

Una de més bonica! El sol pregon

no n’ha vist cap d’ençà que el món és món.

BENVOLIO

Perquè sola la veus et sembla bella,

competint als teus ulls només amb ella.

Sospesa amb les balances de cristall

la teva amor i una altra que en el ball

et mostraré esplendent com un brillant,

i la que creus millor no ho serà tant.

ROMEU

Hi aniré, no per veure cap més noia,

ans per gaudir la meva pròpia joia.

Surten.





ESCENA TERCERA


Una habitació a casa dels Capulet.

Entren la senyora Capulet i la dida.

SENYORA CAPULET

On és la meva filla, dida? Crida-la.

DIDA

Per la virginitat dels meus dotze anys,

que així ho he fet. Xaiet! Cap de pardals!

(Déu no ho vulgui!) On ets, noia? Uep, Julieta!

Entra Julieta.

JULIETA

Què hi ha? Qui em crida?

DIDA Ta mare.

JULIETA Senyora,

sóc aquí. Què voleu?

SENYORA CAPULET

Doncs, mira, es tracta… Dida, ¿ens vols deixar,

que hem de parlar en privat?… No, dida, torna:

pensant-hi bé, val més que ho sentis tot.

Tu saps prou que la noia ja té edat.

DIDA

A fe que la puc dir hora per hora.

SENYORA CAPULET

No ha fet els catorze anys.

DIDA M’hi jugaria

catorze dents, de les quatre que em queden,

que no ha fet els catorze. ¿Quant temps falta

per l’u d’agost?

SENYORA CAPULET Uns quinze dies llargs.

DIDA

Llargs o curts, dels molts dies que té l’any,

l’u d’agost a la nit farà els catorze.

Ella i Susanna —Déu la tingui en glòria!—

eren iguals. Susanna ja és al cel,

massa bona per mi; però, ja dic,

l’u d’agost a la nit farà els catorze.

I tant com els farà! Ho recordo bé.

Ara ja ha fet onze anys del terratrèmol:

i la vam desmamar —com si ho veiés—,

justament aquell dia, i no cap altre!

M’havia untat les metes amb donzell

i seia al sol, a sota el colomar;

el senyor i vós éreu llavors a Màntua

—memòria rai, en tinc—, però, com deia,

quan va tastar el mugró ple de donzell

amarg, l’haguéssiu vista, la ximpleta,

barallant-se, enrabiada, amb la mamella!

I el colomar fa: «Crac!». I jo que surto

amb les cames al cul:

i de llavors ençà han passat onze anys.

Perquè llavors ja s’aguantava dreta;

valga’m Déu, si corria amunt i avall,

i el dia abans s’havia fet un nyanyo

al front, i el meu marit —que era trempat,

Déu el perdoni!— agafa la menuda

i li diu: «Vaja, ja has caigut de morros?

Doncs quan seràs més gran cauràs de cul,

oi, teta?» i, com hi ha Déu a dalt del cel,

la fleuma deixa de plorar i diu: «Sí».

Ves que ara no es compleixi aquella broma!

Ni que visqués mil anys, us ho asseguro,

no ho podria oblidar. «Oi, teta?», feia.

I la fleuma es calmava i deia: «Sí».

SENYORA CAPULET

Bé, prou. Ara, si et plau, calla una mica.

DIDA

Sí, senyora, és que no em sé estar de riure

pensant com va callar i li va dir: «Sí».

I això que al front hi duia una banyota

com un ou de pollastre, ho podeu creure:

un senyor cop, i bé que ella bramava!

Deia el meu home: «Ja has caigut de morros?

Doncs quan seràs més gran cauràs de cul,

oi, teta?» i ella calla i li diu: «Sí».

JULIETA

Doncs ara, dida, calla tu, si et plau.

DIDA

Ja acabo, ja. Que Déu et faci bona,

que en ma vida he criat nena tan maca!

Si et pogués veure un dia ben casada

ja no em caldria més.

SENYORA CAPULET

De casar, justament, és que volia

venir a parlar. Julieta meva, digue’m,

com estàs, tu, de ganes de casar-te?

JULIETA

Jo encara no somio en tal honor.

DIDA

Honor! Si no t’hagués donat el pit,

juraria que vas mamar saviesa.

SENYORA CAPULET

Doncs pensa-hi ara; noies prou més joves,

aquí a Verona, dames distingides,

ja han estat mares i, si ho compto bé,

jo ja et tenia a tu si fa no fa

a l’edat que tu ets verge. Bé, en resum,

el bon Paris demana el teu amor.

DIDA

Quin home, senyoreta! Un que tothom…

Bé, vaja, un home amb tots els ets i uts!

SENYORA CAPULET

Verona no ha criat cap flor semblant.

DIDA

Ben bé una flor; ja ho crec que és una flor.

SENYORA CAPULET

Què hi dius? Podries arribar a estimar-lo?

Aquest vespre, a la festa, el podràs veure.

Mira de llegir al llibre del seu rostre

quins plaers la bellesa hi escrivia.

Observa bé les ratlles de concert

i com es complementen amb encert,

i si al volum hi ha res poc aclarit,

als marges dels seus ulls busca-ho escrit.

Aquest llibre no encara enquadernat

vol cobertes de molta qualitat.

El peix viu dins el mar, i és goig dels fins

que el bell de fora guardi el bell de dins.

El llibre d’or que enclou la història d’or

és vist com un equivalent tresor.

Així compartiràs tot el que és seu

i tu no hi perds cap cosa si el fas teu.

DIDA

Ni el pes hi perds, que els homes ens fan créixer.

SENYORA CAPULET

Et sembla que el podries acceptar?

JULIETA

Ho miraré, si això mou a admirar:

Però els dards dels meus ulls no tiraré

enllà del que trobéssiu que haig de fer.

Entra un criat.

CRIAT Senyora, els convidats ja són aquí i el sopar és a taula. A vós us demanen, a la senyoreta la busquen, a la dida la maleeixen a la cuina, i tot va en doina. Jo me n’haig d’anar a servir. Us prego que no trigueu.

SENYORA CAPULET

Digues que ja venim. (Surt el criat.) Julieta, sents?

DIDA

Vés, casa nits plaents amb jorns plaents.

Surten.





ESCENA QUARTA


Un carrer.

Entren Romeu, Mercutio, Benvolio, amb cinc o sis disfressats més, i teiers.

ROMEU

¿Què, ens hi fiquem amb un sermó d’excusa,

o hi entrem sense més explicació?

BENVOLIO

Ja no és bon temps per la loquacitat:

no tindrem cap Cupido embenat d’ulls,

amb el seu arc de fusta pintadet,

com un fantotxe d’espantar senyores;

ni un pròleg recitat a mitja veu

seguint l’apuntador, per fer l’entrada:

que ens mesurin el pas amb el que vulguin;

els fem un pas de dansa i bona nit.

ROMEU

Deu-me una torxa: jo no estic per danses.

Jo, que sóc ombra espessa, us faré llum.

MERCUTIO

No, i ara, bon Romeu, has de ballar.

ROMEU

No, vosaltres calceu soles de dansa

molt lleugeres: i als peus jo hi porto l’ànima,

que em colla a terra amb el seu feix de plom.

MERCUTIO

Tu manlleva les ales a Cupido

i t’alçaràs per sobre de tothom.

ROMEU

Tan endins m’ha ferit amb el seu dard

que no em pot aixecar amb les seves ales,

ans em lliga amb la corda del dolor:

sota el pes de l’amor, feixuc, m’enfonso.

MERCUTIO

Per enfonsar-t’hi, pesa-hi tu al damunt:

massa opressió per una tendra cosa.

ROMEU

Tendra cosa, l’amor? És massa rude,

aspre i brutal, i punxa com un arç.

MERCUTIO

Si amor t’és brusc, més brusc sigues-hi tu.

Si et punxa, punxa’l tu, i l’ajeus a terra.

Doneu-me alguna cosa per tapar-me:

una careta per un malcarat!

Què hi fa si un dropo em busca les lletgeses?

Ja es posarà vermella aquesta cara.

BENVOLIO

Vinga, truquem i entrem, i un cop a dins

que tothom ho confiï als seus turmells.

ROMEU

Deu-me una torxa: que els lleugers de cor

raspallin les catifes amb els peus,

que el que és a mi m’escau un vell proverbi…

Jo aguantaré l’espelma i miraré.

Tot i el bon joc que hi veig, jo passaré.

MERCUTIO

Passerell ho és el lladre, fa el sereno.

Si és així, t’hem de treure de la brossa,

amb perdó, de l’amor, que et té atrapat.

Au, va, no malgastem la llum del dia!

ROMEU

No ho fem.

MERCUTIO Vull dir que, fent aquí el mussol,

perdem el temps com una llàntia al sol.

Tria el sentit que et faci més bon dring,

que hi escau cinc cops més que els nostres cinc.

ROMEU

I amb bon sentit volem anar a la festa,

però no té sentit.

MERCUTIO Què et desballesta?

ROMEU

Doncs que he tingut un somni.

MERCUTIO Oh, jo també.

ROMEU

I era?

MERCUTIO Que el somiador clapa molt bé.

ROMEU

Tan bé, que en somnis veu la veritat.

MERCUTIO

Veig que la reina Mab t’ha visitat.

Mab és la llevadora de les fades,

i es fica, remenuda com pedra àgata

encastada a l’anell d’un conseller,

portada per un tir de petits àtoms,

endins dels nassos de la gent que dormen.

Roda en carrossa d’avellana buida,

obra de l’esquirol i del riquer,

els carrossers de sempre de les fades;

els raigs de roda són cames d’aranya,

la capota, unes ales de llagosta,

les regnes són de fil de teranyina,

les colleres, de llum de lluna a l’aigua,

la tralla, d’os de grill i fil de seda,

el cotxer és un mosquit vestit de gris

ni la meitat de gros que un d’aquells cucs

que es fan als dits mandrosos de les noies.

I, així guarnida, cada nit recorre

cervells d’amants, que somien d’amor;

genolls de cort, que somien plegar-se;

dits d’advocat, que somien minutes;

llavis de dama, que somien besos

(i que la irada Mab omple de panses

perquè tenen l’alè de caramel).

També freqüenta el nas del cortesà,

que somia ensumar algun nou favor;

o bé, amb la cua d’un garrí de delme,

pessigolleja el nas al capellà,

que així somia un altre benefici.

També corre pel coll del bon soldat

que somia a tallar colls estrangers,

i en bretxes, emboscades, dagues fines,

i en tragos de cinc hores; llavors ella

li fa sonar el tambor, i ell es desperta

i jura unes pregàries, espantat,

i torna al son. És la mateixa Mab

que trena les crineres dels cavalls

i embolica els follets entre les grenyes

que, en desfer-se, duran malastrugança.

I quan les noies jeuen de sobines,

ella és la bruixa que al damunt els pesa,

i els ensenya a aguantar i a criar ventre.

És ella qui…

ROMEU Prou, prou, Mercutio, prou!

De no res, parles.

MERCUTIO Cert, parlo de somnis,

que són fills d’un cervell desenfeinat,

nascuts de la més vana fantasia,

tan prima de substància, o més, que l’aire,

i prou més inconstant que el vent, que una hora

es posa a festejar el fred pit del nord,

i una altra, enfurismat, es gira enrere

de cara al sud regalimós de rou.

BENVOLIO

El vent que dius ens ha portat lluny d’osques:

el sopar ja està llest i arribem tard.

ROMEU

Massa d’hora, em fa por: perquè pressento

que dels astres en pengen conseqüències

que amb la festa d’avui començaran

a indicar amb amarguesa el venciment

de la mesquina vida d’aquest cos

amb una vil i prematura mort.

Però que Aquell que em té el timó i la vela

m’obri la ruta! Anem-hi, bons amics.

BENVOLIO

Toca, timbal.

Surten.





ESCENA CINQUENA


Una sala al casal dels Capulet.

Músics a punt. Entren criats amb estovalles.

PRIMER CRIAT On és en Culdolla, que no ajuda a desparar? Ell, tocar un trinxant o netejar-lo! A bona hora!

SEGON CRIAT Quan les bones maneres descansen a les mans d’un parell d’homes que no se les renten mai, és una cosa fastigosa.

PRIMER CRIAT Fora aquests escambells, arraconeu el bufet, vigileu la vaixella! Tu, noi, guarda’m un tall de massapà, i, si em vols bé, digues al porter que deixi entrar la Susanna Molina i la Mei… Toni, Culdolla!

TERCER CRIAT Sí, sí, ja som aquí.

PRIMER CRIAT Us criden, us demanen, us busquen i us reclamen a la sala gran.

QUART CRIAT No podem ser alhora aquí i allà. Ànsia, minyons, aguantem una estona en dansa, que mentre hi ha vida hi ha esperança!

Entren Capulet, senyora Capulet, Julieta, Tibald, la dida i tots els convidats i les dames dels disfressats.

CAPULET

Senyors, molt benvinguts! Totes les dames

sense ulls de poll voldran ballar amb vosaltres.

Ara, senyores meves, ¿n’hi haurà cap

que es negui a acceptar un ball? Si us feu pregar,

diré que és l’ull de poll. Que us ho endevino?

Molt benvinguts, senyors! També jo un dia

vaig dur careta per xiuxiuejar

històries a l’orella d’una dama

i fer-li goig. Però ja és lluny, molt lluny…

Sigueu molt benvinguts. Músics, toqueu!

Vejam, feu lloc, feu lloc! A ballar, noies.

Sona la música i comencen a ballar.

Més llum, bergants! I retireu les taules,

i fora el foc, que hi fa massa calor!

Ah, això sí que és una sorpresa bona.

No, no, seieu, seieu, bon cosí meu,

que vós i jo no estem per ballarugues.

Quant deu fer que ballàvem disfressats

per darrer cop?

EL COSÍ DE CAPULET Marededéu, trenta anys!

CAPULET

I ara! No fa pas tant! No fa pas tant!

Era el dia que es va casar Lucencio;

d’això deu fer, caigui quan caigui Pasqua,

vint-i-cinc anys; llavors vam disfressar-nos.

EL COSÍ DE CAPULET

Fa més, fa més, que el seu hereu ja és gran:

en té trenta.

CAPULET Però, com podeu dir-ho,

si no fa ni dos anys que era un menor?

ROMEU

Qui és la dama que la mà engalana

d’aquell bon cavaller?

CRIAT No ho sé, senyor.

ROMEU

Oh, ensenya la claror a lluir amb delit!

Penja damunt la galta de la nit

com joia en una orella d’africà.

Massa bellesa per un món tan va!

Aquesta dama llu entre les companyes

com coloma entremig de perdiganyes.

Després del ball m’hi acostaré uns instants

a buscar el benifet d’aquelles mans.

Que he estimat mai, potser? Nega-m’ho, vista!

Bellesa igual mai no l’havia vista.

TIBALD

Per la veu, aquest sembla un Montagut.

Porta’m l’espasa, noi. (Surt el noi.) ¿Com gosa, el ximple,

venir aquí, disfressat amb una màscara,

a riure’s i esguerrar la nostra festa?

Per l’honor de la sang, que no és pecat

traspassar-lo amb un cop ben adreçat.

CAPULET

I doncs, nebot? Què t’enfurisma tant?

TIBALD

Oncle, hi ha un Montagut, un contrincant,

un brivall que ha vingut aquí amb despit

a esguerrar-nos la festa aquesta nit.

CAPULET

El noi Romeu?

TIBALD Sí, sí, el brivall Romeu.

CAPULET

Calma’t, bon nebot meu, deixa’l tranquil;

s’està portant com tot un cavaller,

i el cert és que Verona se’n gloria

com d’un noi assenyat i virtuós.

Ni per tot l’or de la ciutat voldria

que a casa meva se li fes ofensa.

Per tant, tingues paciència i no t’hi fixis:

respecta, doncs, la meva voluntat

fent bona cara i allisant el front,

que aquest posat no fa gens per un ball.

TIBALD

Hi escau si hi ha a la sala aquest brivall:

no el puc sofrir.

CAPULET Doncs l’hauràs de sofrir,

on s’és vist?, ho dic jo, i ja està. Au, vés.

Sóc l’amo, encara, o ja ho ets tu? Au, vés.

No el pots sofrir! Déu meu, que potser vols

aixecar-me un motí entre els convidats?

Alçar la cresta i fer d’amo i senyor?

TIBALD

Oncle, és una vergonya.

CAPULET Au, prou. Vés, vés.

Ets un nen malcriat, massa que ho veig!

Però t’aviso que et sortirà car:

portar-me la contrària! A la bona hora!

—Ben dit, amics!— Ets un fatxenda, vés-te’n.

I calla ja, o… —Més llum, més llum!— per Déu

que et faré callar jo. —Vinga, alegria!

TIBALD

Paciència i còlera fan tal topada

que em regiren la sang acalorada.

Me’n vaig: però per més que sembli mel,

aquesta intromissió es tornarà fel.

Surt.

ROMEU

Si jo profano amb tan indigna mà

aquest sagrari, el càstig sigui exprés:

els meus llavis, devots, han d’alleujar

l’aspre contacte amb el més tendre bes.

JULIETA

Bon pelegrí, no us reprengueu la mà,

que tanta devoció mostrava adés;

els romeus mans de sants solen tocar,

i, palma amb palma, fan el sagrat bes.

ROMEU

No tenen llavis els romeus i els sants?

JULIETA

Sí, pelegrí, llavis per la pregària.

ROMEU

Deixeu-los, santa, fer com a les mans;

us preguen no obtenir una fe contrària.

JULIETA

Els sants no es mouen, tot i concedir.

ROMEU

Doncs no us mogueu, que el do ja el prenc per mi.

La besa.

Els teus llavis m’esborren el pecat.

JULIETA

I, així, els meus guarden el pecat que han pres?

ROMEU

Que me l’has pres? Oh, blasme delicat!

Torna-me’l.

La torna a besar.

JULIETA Beses amb un art encès.

DIDA

La vostra mare us vol parlar, senyora.

ROMEU

Qui és sa mare?

DIDA Minyó, quina pregunta!

Sa mare és la senyora de la casa,

una dama assenyada i virtuosa.

Jo vaig criar la filla amb qui parlàveu,

i us asseguro que el que se l’endugui

tindrà una joia.

ROMEU És una Capulet?

Cara sort! Dec la vida a un enemic.

BENVOLIO

Anem, la festa arriba al seu punt fort.

ROMEU

Em temo que també el meu desconfort.

CAPULET

I ara, senyors! No us en vulgueu anar,

que encara hi ha unes postres delicioses.

Li diuen alguna cosa a cau d’orella.

Que no pot ser? Doncs, aleshores, gràcies.

Moltes gràcies, amics, i bona nit.

Més torxes! Anem, doncs, a descansar.

Ah, company, com hi ha món que s’ha fet tard:

el que és jo, ja em retiro.

Surten tots, tret de Julieta i la dida.

JULIETA

Vine, dida. Qui és, aquell senyor?

DIDA

El fill i hereu del vell Tiberio.

JULIETA

I el que està a punt de traspassar la porta?

DIDA

Em sembla que deu ser el jove Petruchio.

JULIETA

I aquell d’allà, que no ha volgut ballar?

DIDA

No ho sé pas.

JULIETA

Pregunta-ho. Si és casat, la ingrata sort

el llit de boda em tornarà de mort.

DIDA

Es diu Romeu, és un dels Montaguts,

i és l’únic fill del vostre gran rival.

JULIETA

Únic amor, d’únic odi nascut!

Tan d’hora vist, i tan tard conegut!

Que estranyament l’amor se m’obre a mi,

que em fa estimar qui havia d’avorrir.

DIDA

Què dius? Què dius?

JULIETA Uns versos que he après ara

d’un que ha ballat amb mi.

Des de dins criden: «Julieta!»

DIDA

Ja va, ja va!

Anem, tothom acaba de marxar.

Surten.





ACTE SEGON


Entra el cor.

COR

L’antic desig jeu ara en llit de mort,

i el jove afecte aspira a ser-ne hereu;

l’amor que per aquella hauria mort,

l’oblida per Julieta, el bon Romeu.

Ell, que ara és estimat, torna a estimar,

tots dos sota l’encís de la mirada,

però ell per l’enemiga ha de penar

i ella salvar de l’ham tan lleu carnada.

Com a enemic, ell no ho té gens planer

per xiuxiuar-li els vots d’enamorat,

i ella, amb igual delit, veu de mal fer

trobar-se en cap indret amb l’estimat:

però els don força la passió i el temps

per calmar amb extrem goig els mals extrems.

Surt.





ESCENA PRIMERA


Arran de la paret del jardí dels Capulet.

Entra Romeu.

ROMEU

On haig d’anar, si el cor el tinc aquí?

Enrere, tros de terra, on hi ha el teu el centre.

S’enfila per la paret i salta dins el jardí.

Entren Benvolio i Mercutio.

BENVOLIO

Romeu! Cosí Romeu!

MERCUTIO Té tant de seny

que, si no vaig errat, ja deu ser al llit.

BENVOLIO

Ha saltat la paret d’aquest jardí.

Crida’l, Mercutio.

MERCUTIO Sí, el conjuraré.

Romeu! Passió! Follia! Rauxa! Amor!

Compareix sota forma de sospir:

digues tan sols un vers i en tindré prou.

Crida tan sols «Ai las!», o «Amor» i «Ardor»,

dóna a comare Venus un mot dolç,

i un sobrenom al seu hereu, el cec

Abram Cupido, tirador certer

amb aquell rei Cofètua i la captaire!

No em sent, no es mou, no don senyals de vida:

el mico és mort i l’haig de conjurar.

Et conjuro pels ulls de Rosalina,

pel seu front i els seus llavis escarlata,

pels seus peus i les cuixes tremoloses

i tots aquells dominis adjacents,

que ens compareguis sota el teu tirat!

BENVOLIO

Doncs si et sent, el faràs enfurismar.

MERCUTIO

No, i ara! El que el faria enfurismar

és veure alçar-se un altre esperit dret

al mig del cercle màgic de l’amada,

fins que ella el conjurés a abaixar el cap.

Això faria ràbia. El meu conjur

és just i honest, i en nom de Rosalina

només l’invoco perquè aquí se’ns dreci.

BENVOLIO

Es deu haver amagat entre aquests arbres,

per acoblar-se amb la boirosa nit:

al seu amor, tan cec, li escau la fosca.

MERCUTIO

Si és cec, l’amor, no encertarà el fitó.

Ara deu seure sota una figuera

somiant que l’amada és aquell fruit

que elles, de baix en baix, en diuen figa.

Oh, Romeu, si ella fos una dallonses

oberta, i tu una pera ben sucosa!

Doncs, bona nit, Romeu: me’n vaig al llit,

que el catre de campanya és massa fred:

anem-hi, doncs?

BENVOLIO Anem-hi, que és en va

que busquem qui es desviu perquè no el trobin.

Surten.





ESCENA SEGONA


Jardí dels Capulet.

Entra Romeu.

ROMEU

Del mal se’n riu qui no ha rebut ferides.

Apareix Julieta a la finestra.

Xit! Quina llum despunta a la finestra?

És el llevant, això, i Julieta el sol.

Surt, sol, i mata l’envejosa lluna,

que es fon de dol, veient la seva verge

molt més bonica que ella, de bon tros.

No li siguis donzella, si et té enveja;

la vesta virginal és verda i pàl·lida

com escau a les boges. No a tu: treu-te-la.

Oh, és la meva dama, el meu amor!

Ah, si ella ho sabés!

Parla, però sense dir res: què hi fa?

L’ull enraona, i jo li respondré.

Massa gosat, no és pas a mi que parla:

dos dels estels més bells de tot el cel,

enfeinats, han pregat els seus dos ulls

que brillin al seu lloc, fins que ells hi tornin.

Si els seus ulls són allà, i ells al seu front?

La seva llum els avergonyiria

com el sol el llantió; els seus ulls al cel

aclaririen l’aire amb tant delit

que els ocells cantarien en la nit.

I ara repenja la galta a la mà.

Ah, si jo fos el guant d’aquesta mà,

i li toqués la galta!

JULIETA Ai, trista!

ROMEU Parla:

torna a parlar, àngel meu, que aquesta nit

llueixes amb tal glòria allà a l’altura

com ho fa un missatger alat del cel

als ulls meravellats d’aquells mortals

que el contemplen, tirant el cap enrere,

quan ell cavalca els núvols cançoners

per solcar l’amplitud del si de l’aire.

JULIETA

Oh, Romeu! Oh, Romeu! Per què ets Romeu?

Renega els pares i refusa el nom;

o, si no ho vols, jura ser el meu amor

i jo ja no seré una Capulet.

ROMEU (A part.)

L’escolto més estona o li responc?

JULIETA

De tu, només el nom m’és enemic;

tu ets tu: no ho ets pas, un Montagut.

Què és un Montagut? No és mà, ni peu,

ni braç, ni cara, ni cap altre membre

d’un cos humà. Oh, sigues un altre nom!

Què val un nom? Girant el de la rosa,

faria la mateixa dolça flaire.

També Romeu, si no es digués Romeu,

servaria els encisos que ja té

sense aquest títol. Romeu, treu-te el nom,

i a canvi del que no és cap part de tu,

pren-me sencera a mi.

ROMEU I jo et prenc pel mot:

digue’m només «Amor», en nou bateig,

i ja no tornaré a ser mai Romeu.

JULIETA

¿Qui ets tu, que a l’empara de la nit

m’escoltes els secrets?

ROMEU Si és amb un nom,

no sé com explicar-te qui sóc jo:

el meu nom, bella santa, m’és odiós,

perquè és un enemic de tu mateixa;

si només fos escrit, l’estriparia.

JULIETA

Encara no he begut ni cent paraules

d’aquests llavis, i ja en conec el so:

no ets, tu, Romeu, i doncs un Montagut?

ROMEU

Cap dels dos, si cap d’ells et desagrada.

JULIETA

Digues, com has entrat aquí, i per què?

Aquests murs són difícils d’escalar,

i aquest lloc t’és la mort, sent tu qui ets,

si cap dels meus parents t’hi descobreix.

ROMEU

He saltat amb les ales de l’amor,

que l’amor no l’atura mai cap pedra,

i allò que ell pugui fer, gosa intentar-ho:

per tant, els teus parents no em són obstacle.

JULIETA

Si et troben aquí dins, et mataran.

ROMEU

Per Déu, hi ha més perill en els teus ulls

que en vint espases seves: si em són dolços,

sóc immune a la seva hostilitat.

JULIETA

Per res del món voldria que et trobessin.

ROMEU

El mantell de la nit me’n protegeix;

però si no m’estimes, que m’hi trobin:

prefereixo morir sota el seu odi

que sobreviure sense el teu amor.

JULIETA

Qui t’ha guiat fins a trobar aquest lloc?

ROMEU

L’amor, que m’empenyia a preguntar.

Ell hi ha posat consell, i jo la vista.

No sóc pilot, però si fossis lluny,

en una platja d’una mar remota,

ho arriscaria tot per semblant gènere.

JULIETA

Sort que el vel de la nit em guarda el rostre,

si no, el rubor m’encendria la galta

per tot això que acabes de sentir.

Jo bé em voldria captenir, i negar

tot el que he dit. Però, adéu, compliments!

M’estimes? Sé que tu em diràs que «sí»,

i jo et prendré pel mot. Però si ho jures,

ho pots fer en fals. I Júpiter se’n riu,

dels perjuris d’amor. Oh, dolç Romeu,

si m’estimes, declara-ho lleialment.

O si em creus massa fàcil de guanyar,

et faré morros i et diré que no

perquè em prenguis; si no, per res del món.

De veres, Montagut, m’agrades massa,

i sé que pots tenir-me per lleugera:

però, creu-me, seré molt més lleial

que les múrries que afecten timidesa.

Jo hauria estat esquiva, t’ho confesso,

si no haguessis sentit, d’amagat meu,

la meva gran passió; per tant, perdona’m,

i no carreguis a un amor lleuger

allò que la tenebra ha descobert.

ROMEU

Et juro per la lluna beneïda

que corona d’argent aquests fruiters…

JULIETA

No juris per la lluna, la inconstant,

que muda cada mes la seva esfera,

no fos que el teu amor tornés mudable.

ROMEU

Doncs per què puc jurar?

JULIETA Per res: no juris.

O, si ho vols fer, jura per tu mateix,

que ets el déu de la meva idolatria,

i jo et creuré.

ROMEU Si l’amor del meu cor…

JULIETA

No, no hi tornis: encara que em fas goig,

no em fa goig fer cap tracte aquesta nit:

massa imprudent, sobtat i temerari,

com el llampec, que deixa d’existir

abans no dius «llampega!». Au, bona nit!

Potser, amb l’alè d’estiu, el brot d’amor

serà una bella flor, en un nou encontre.

Ara, adéu, bon repòs i bona nit

tingui el teu cor, com els que hi ha al meu pit!

ROMEU

Em deixaràs així d’insatisfet?

JULIETA

Quina satisfacció vols tenir avui?

ROMEU

L’intercanvi de vots d’amor fidel.

JULIETA

T’he dat el meu abans que el demanessis:

i tant de bo no ho hagués fet encara.

ROMEU

Ara el retiraries? Per què, amor?

JULIETA

Per ser pròdiga i de bell nou donar-te’l.

I, amb tot, només desitjo el que ja tinc:

el meu tresor és ample com el mar,

i l’amor, tan profund; com més te’n dono

més en tinc, perquè els dos són infinits.

Sento soroll a dins; adéu, amor!

La dida crida des de dins.

Dida, ja vinc!… Dolç Montagut, estima’m.

I espera’t una mica, que ja torno.

Surt.

ROMEU

Oh, benaurada nit! Ara em fa por

que, sent de nit, això no sigui un somni,

massa bonic i dolç per ser real.

Torna Julieta a la finestra.

JULIETA

Tres paraules, Romeu, i bona nit.

Si aquest amor que dius és honorable,

i el teu propòsit és el matrimoni,

fes-me saber, demà, pel meu correu,

on i quan vols que fem la cerimònia;

i posaré als teus peus la meva sort

i jo et seguiré a tu a la fi del món.

DIDA (Dins.)

Senyora!

JULIETA

Ja vinc! Però si tens altra intenció,

et prego que…

DIDA (Dins.) Senyora!

JULIETA De seguida!

… que em deixis estar sola, amb el meu dol:

demà t’envio algú.

ROMEU Per la meva ànima…

JULIETA

I mil cops bona nit!

Surt.

ROMEU

Mil cops dolenta, sense el teu delit.

L’amor segueix l’amor com fuig el nen d’anar a estudiar,

i se’n separa igual que el mateix nen a escola va.

Es retira. Torna Julieta a la finestra.

JULIETA

Pst! Romeu! Ah, qui fos un falconer

per atreure amb la veu aquest falcó!

Si no tingués la meva empresonada,

faria sorollar la cova d’Eco

fins a fer-li enronquir l’aèria veu

tot repetint el nom del meu Romeu.

ROMEU

La meva ànima em crida amb el meu nom:

de nit, la veu amada és argentina

com dolcíssima música a l’orella!

JULIETA

Romeu!

ROMEU Coloma meva?

JULIETA Així, a quina hora

t’envio el missatger?

ROMEU Cap a les nou.

JULIETA

Així ho faré: sembla que falti un segle.

Ara fins he oblidat per què et cridava.

ROMEU

Deixa que em quedi aquí fins que ho recordis.

JULIETA

Ho oblidaré per retenir-te amb mi,

recordant com em plau tenir-te a prop.

ROMEU

Jo em quedaré per fer-te així oblidar,

oblidant que enlloc més hi hagi altra casa.

JULIETA

Ja és quasi l’alba, i et voldria lluny,

però no més que l’ocellet que el nen

deixa volar una mica de la mà,

com un trist presoner lligat de peus,

i amb un filet de seda el fa tornar,

tot gelós de la seva llibertat.

ROMEU

Pogués ser el teu ocell!

JULIETA Ah, tant de bo!

Però t’ofegaria amb mil manyagues.

Dir-se adéu fa tal pena encisadora

que et diré bona nit fins a l’aurora.

Surt.

ROMEU

Que tinguis son als ulls i pau al pit!

Si jo fos son i pau, quin dolç delit!

El matí, de la nit sorruda es riu

pintant els núvols del llevant ombriu,

i la foscor espurnant surt de carrera,

borratxa, a la titànica rodera.

Jo ara vaig a la cel·la del bon frare

a contar-li el meu goig i a buscar empara.

Surt.





ESCENA TERCERA


Cel·la de fra Llorenç.

Entra fra Llorenç, amb un cistell.

FRA LLORENÇ

Abans que el sol empenyi l’ull roent

a alegrar el dia i eixugar el rellent,

haig d’omplir aquest cistell amb brins malignes

i amb el nèctar preciós de flors benignes.

La terra és mare i tomba a la natura,

on la matriu també és la sepultura,

i en neixen criatures molt diverses,

al seu pit alletades i disperses:

moltes tenen virtuts molt excel·lents,

cap no en té cap, i totes diferents.

Quina gràcia tan rica no hi ha al cor

d’herbes, plantes i pedres, en tresor:

que no viu a la terra res tan vil

que no li doni un bé, reial o humil,

ni res tan bo que, amb el seu ús girat,

no acabi fora via en malvestat:

la virtut mal guiada esdevé vici,

i el vici es torna digne amb bon judici.

Dins el calze d’aquesta flor petita

la metzina amb la medicina habita.

Flairada, vivifica els cinc sentits,

menjada, els deixa tots esmorteïts.

Reis tan contraris planten campament

en l’herba i l’home, el bo a prop del dolent;

i tan bon punt cap al pitjor es decanta,

el càncer de la mort s’endú la planta.

Entra Romeu.

ROMEU

Bon dia, pare.

FRA LLORENÇ Bo, si Déu hi ajuda.

Quina veu matinera així em saluda?

Donar el bon dia tan aviat al llit

assenyala un cervell ple de neguit.

L’ànsia manté badat l’ull de l’ancià,

i on l’ànsia viu el son no hi pot estar,

però on el jove encara no estragat

ajeu el cos, hi regna el son daurat.

El teu matinejar, doncs, m’assegura

que et remou un neguit d’envergadura;

sigui el que sigui, és clar que aquesta nit

el meu Romeu no s’ha ficat al llit.

ROMEU

Això és cert: un descans millor he tingut.

FRA LLORENÇ

Eres amb Rosalina? Déu t’ajut!

ROMEU

Amb Rosalina, pare? I tant que no!

Ja he oblidat aquest nom, i el seu dolor.

FRA LLORENÇ

Així m’agrada. Doncs, on has estat?

ROMEU

Abans no ho repetiu, serà explicat.

He estat de festa amb els enemics meus,

on he estat malferit per un dels seus,

a qui també he ferit. I el tractament

el teniu entre el vostre parament.

Però no sento, pare, un odi inic,

ans us prego també per l’enemic.

FRA LLORENÇ

Parla clar i vés al gra, que confessió

confusa obté confusa absolució.

ROMEU

Doncs us dic que he donat el cor complet

a la bonica filla Capulet.

I ella el seu ha volgut donar-me a mi:

tot ho hem tractat, menys el que us cal ordir

amb el sant matrimoni: on, com i quan

ens hem enamorat, més endavant

us ho diré; però ara em cal pregar

que sense dilació ens vulgueu casar.

FRA LLORENÇ

Per Sant Francesc, quin canvi tan sobtat!

Oblides Rosalina tan aviat?

Cert que l’amor pel qual un jove bull

no és pas al cor, que habita, sinó a l’ull.

Jesús, Maria, tanta aigua salina

que has vessat galta avall per Rosalina!

Quanta sal malgastada per servar

un amor que al final no vols tastar!

No ha evaporat els teus sospirs el sol

i encara puc sentir-te aquell udol.

Guaita, si aquí a la galta dus marcada

una llàgrima encara no rentada!

Si tu eres tu, i ben teus aquells dolors,

per Rosalina éreu tu i tristors.

I ara ja no? Recorda, doncs, la dita:

l’home inconstant la dona debilita.

ROMEU

No em retrèieu sovint l’amor per ella?

FRA LLORENÇ

L’amor, no, la passió que l’esgavella.

ROMEU

Volíeu que el colgués.

FRA LLORENÇ No en un fossar

on deixar-ne un, i un altre fer-ne obrar.

ROMEU

No em renyeu més, que la que estimo ara

torna amor per amor, santíssim pare,

i l’altra no.

FRA LLORENÇ Veia que el teu amor llegia

de nord, bé que amb prou feines confegia.

Però vine, voluble, vine amb mi,

que per una raó et vull assistir:

aquesta unió podria ser feliç

si en amor la rancúnia convertís.

ROMEU

Doncs som-hi, que la pressa ja em fa córrer.

FRA LLORENÇ

A poc a poc, que el que corre s’esmorra.

Surten.





ESCENA QUARTA


Un carrer.

Entren Benvolio i Mercutio.

MERCUTIO On diable deu ser, aquest Romeu? No ha tornat a casa, aquesta nit?

BENVOLIO No pas a casa de son pare. M’ho ha dit el seu criat.

MERCUTIO Ah, aquesta Rosalina, aquesta mossa de cara pàl·lida i cor de pedra el turmenta de tal manera que el farà tornar boig!

BENVOLIO Tibald, el parent del vell Capulet, ha enviat una carta a casa de son pare.

MERCUTIO Un desafiament, m’hi jugo un peix.

BENVOLIO Romeu hi respondrà.

MERCUTIO Tothom que sàpiga de lletra pot respondre a una carta.

BENVOLIO Vull dir que respondrà a l’autor de la carta, per demostrar que és atrevit amb l’atreviment.

MERCUTIO Ai, pobre Romeu! Si ja és home mort: apunyalat pels ulls negres d’una mossa blanca, ferit a l’orella per una cançó d’amor, i amb el fitó del cor traspassat per la fletxa del petit arquer cec. Voleu dir que aquest és home per plantar cara a Tibald?

BENVOLIO I doncs, qui és aquest Tibald?

MERCUTIO Més que el Príncep dels Gats, ja t’ho dic jo. És el valent capità dels compliments: es bat igual que tu cantaries una solfa: porta el compàs, l’altura i el ritme; fa les seves pauses de corxera, una, dues, i a la tercera ja te l’enfonsa al pit. Un autèntic trinxador de botons de seda. Un duelista, un senyor duelista, un cavaller de primera classe, de la primera i la segona causa de duel. Ah, la immortal estocada, el punto reverso, l’hai!

BENVOLIO El què?

MERCUTIO La pesta s’emporti aquests ridículs fatxendes amanerats, aquests papissots del nou parlar de moda: «Jesús, un acer molt fi, un home molt alt, una puta molt bona!». ¿No és ben lamentable, senyor, que ens hàgim de veure afligits per aquestes paparres estrafolàries, aquests llepafils de les modes, aquests pardonnez-moi, tan obsedits amb les noves formes que no es poden asseure als vells tamborets? Ah, els seus pobres ossets, els seus pobres ossets!

Entra Romeu.

BENVOLIO Aquí tenim Romeu.

MERCUTIO Sense el Ru, més espremut que una arengada seca! Oh, carn, oh, carn, com t’has peixificat! Ara el noi està pels versos que pixava Petrarca. Comparada amb la seva dama, Laura no era més que una cuinera (tot i que el seu amant la versificava millor); Dido, una deixada; Cleopatra, una gitana; Helena i Hero, un parell de bagasses; Tisbe, uns ulls blaus de bon oblidar. Signor Romeu, bonjour. Et saludo a la francesa en honor d’aquestes calces a la francesa. Ahir a la nit també ens hi vas plantar.

ROMEU Bon dia a tots dos. On us vaig plantar?

MERCUTIO Que també ens vas plantar a la francesa, home. Que no ho entens?

ROMEU Perdona, bon Mercutio, tenia una feina de compromís. En un cas com el meu, un pot engegar la cortesia.

MERCUTIO Que és com dir que un cas com el teu força a forçar l’anca.

ROMEU Vols dir per fer reverències.

MERCUTIO Aquest és el sentit reverent.

ROMEU Una explicació d’allò més cortesa.

MERCUTIO És clar, jo sóc el cor de la cortesia.

ROMEU Vols dir la flor.

MERCUTIO Justa la fusta.

ROMEU Tu la portes al cul i jo als peus!

MERCUTIO Bon acudit. Ara segueix-me la broma fins que hagis gastat aquesta flor dels peus fins a la sola, i llavors li treus punta quan es quedi sola sense sola, si això et consola.

ROMEU Una broma per llançar a la cassola, cuinar-la amb salsa de rabassola, i menjar-se-la damunt de la consola.

MERCUTIO Vine a ajudar, Benvolio, que jo ja acabo l’enginy.

ROMEU Doncs clava-li el fuet i l’esperó, o cantaré victòria.

MERCUTIO No, no, si es tracta de córrer com un ruc, jo em dono. Perquè tu tens més de ruc en un sol dels teus sentits que no pas jo en tots els meus cinc. Què et sembla aquesta rucada?

ROMEU Molt pròpia d’un ruc de cap feixuc.

MERCUTIO T’has guanyat una guitza al cul.

ROMEU No, tros de ruc, no em facis la guitza.

MERCUTIO El teu enginy és una salsa agredolça, una pasterada picant.

ROMEU Ideal, doncs, per un ruc sense suc ni bruc.

MERCUTIO Vet aquí un enginy que s’estira i s’arronsa com una pell de cabrit, i tan aviat és gros com petit!

ROMEU Ara l’estiro perquè es faci gros, i ara l’arronso per posar aquest «gros» davant del ruc, i així em trobo davant d’un gros ruc.

MERCUTIO Bé, no és millor això que gemegar per amor? Ara ets sociable, ara ets Romeu, ara ets el que ets, tant per educació com per naturalesa. Perquè aquest amor bavós és com un idiota que va amunt i avall amb la llengua a fora, maldant per ficar-la en un forat.

BENVOLIO Atura, atura.

MERCUTIO Vols que aturi la història a contrapèl?

BENVOLIO Abans no tingui una cua massa llarga.

MERCUTIO T’equivoques. Ara l’hauria tallada curta, perquè ja arribava al fons de la cosa, i no tenia intenció de burxar-hi més estona.

ROMEU Bon aparell a la vista!

Entren la dida i Pere.

Una vela, una vela a l’horitzó!

MERCUTIO Dues, dues! Unes faldilles i uns pantalons!

DIDA Pere!

PERE Què hi ha?

DIDA El ventall, Pere.

MERCUTIO Sí, Peret, tapa-li la cara, que la del ventall és més bonica.

DIDA Déu us doni un bon dia, senyors.

MERCUTIO Déu us doni una bona tarda, bella senyora.

DIDA Ja som a la tarda?

MERCUTIO Ja hi podeu pujar de peus. Perquè la porca maneta de l’esfera ja toca el carall del migdia.

DIDA Arri allà! Quina mena d’home sou, vós?

ROMEU Un que Déu ha fet, bona dama, perquè s’esguerri a si mateix.

DIDA A fe que ho dieu bé: «perquè s’esguerri a si mateix». Senyors, ¿algú de vosaltres em pot dir on trobaria el jove Romeu?

ROMEU Jo us ho puc dir. Però el jove Romeu quan l’hàgiu trobat ja serà més vell que no pas quan el buscàveu: jo sóc el més jove d’aquest nom, a falta d’un de pitjor.

DIDA Dieu bé.

MERCUTIO Com? El pitjor us sembla bé? Doncs, molt ben entès, sí, més bé del que us penseu.

DIDA Doncs si sou vós, us voldria fer una «conferència».

BENVOLIO El deu voler «combinar» a sopar.

MERCUTIO Un conill! Un conill! Un conill! Alerta!

ROMEU Què has trobat?

MERCUTIO No pas un conill de bosc, senyor, sinó el conill d’una conilla en una coca de quaresma, és a dir una cosa passada i que put a ranci abans no arriba l’hora de menjar-se-la.

Canta, passejant entre ells.

Un vell conill potent,

i un conillàs potent,

és bona menja per quaresma.

Però un conill pudent

t’arronsa tant la dent

que quan tens gana no en tens esma.

Romeu, véns a casa de ton pare? Nosaltres hi anem a dinar.

ROMEU Ara vinc.

MERCUTIO Adéu-siau, vella senyora (cantant), «vella senyora, vella senyora».

Surten Mercutio i Benvolio.

DIDA Sí, i tant, adéu-siau! Digueu, senyor, ¿qui era aquest marmanyer descarat de llengua tan bruta?

ROMEU Un cavaller, bona dida, tan amant d’escoltar-se, que enraona més en un minut del que ell està disposat a sentir en un mes.

DIDA Doncs si torna a dir-me res, l’arronsaré ben arronsat, per tibat que vagi. A ell i a vint carallots més que s’estarrufin com ell. I si jo no ho puc fer, ja trobaré prou qui ho faci. Bergant pollós! Jo no sóc pas una de les seves bordelleres, o de les seves patibulàries. (Girant-se cap al criat Pere.) ¿I tu t’has de quedar aquí com un estaquirot i consentir que qualsevol trinxeraire em tracti com li plagui?

PERE Jo no he vist pas que ningú us hagi tractat com li plagués. Si no, us asseguro que m’hauria tret l’eina en un tres i no res. Jo desembeino tan de pressa com el qui més, si endevino l’ocasió d’una bona baralla, i tinc la llei al costat.

DIDA Déu meu, estic tan irritada que tota jo tremolo! Bergant pollós! Si us plau, senyor, escolteu-me un moment: com us deia, la meva jove senyora m’ha demanat de buscar-vos; el que m’ha demanat de dir-vos m’ho guardaré per mi. Però abans deixeu-me dir-vos que si l’únic que voleu és enganyar-la per passar-la per la pedra, com se sol dir, això seria una grossa porcada, com se sol dir, perquè la senyora és joveneta i, per tant, si juguéssiu un doble joc, seria una cosa molt lletja de fer a una dama, i un comportament molt baix.

ROMEU Dida, encomana’m a la teva senyora i mestressa. Et prometo que…

DIDA Ah, bon cor, podeu comptar que l’hi diré així mateix. Senyor, Senyor, que n’estarà de contenta!

ROMEU Què li diràs, bona dida, si no m’escoltes?

DIDA Li diré, senyor, que vós prometeu; que, tal com ho entenc jo, és un oferiment de cavaller.

ROMEU

Digue-li que es prepari

per anar a confessar-se aquesta tarda.

Fra Llorenç li prendrà la confessió

per casar-la. Té, això és pel teu servei.

DIDA

I ara, senyor! Ni un cèntim.

ROMEU

Vinga, et dic que ho agafis.

DIDA

Aquesta tarda, doncs? Allí serà.

ROMEU

I tu, sigues darrere l’abadia:

abans d’una hora, el meu criat vindrà

a portar-te una escala de cordam

que m’ha de ser camí, en la nit secreta,

fins al cim de la cofa del meu goig.

Adéu. Sigues lleial: t’ho agrairé.

I encomana’m de cor a la mestressa.

DIDA

Déu us empari! Ara, senyor, escolteu-me.

ROMEU

Què hi ha, estimada dida?

DIDA

Ja és discret, el criat? Un seny entès

diu que secret de tres no val per res.

ROMEU

Pots creure que és fiable com l’acer.

DIDA Bé, senyor: la meva mestressa és una dameta dolcíssima… Déu meu, quan era una petita xerrairona… Oh, hi ha un noble a la ciutat, un tal Paris, que de bon grat hi ficaria cullerada, però el que és ella, angelet meu, s’estimaria més veure un gripau, un gripau de debò, abans que veure’l a ell. De vegades la faig enfadar i li dic que Paris és l’home que li convé, però us asseguro que quan li dic això es torna blanca com un llençol. ¿No comencen amb la mateixa lletra, Romeu i romaní?

ROMEU Ben cert, dida, per què? Tots dos amb R.

DIDA Ah, burleta! Aquesta és la lletra del gos, la R de… no, ja sé que «radere» comença amb una altra lletra… doncs ella en fa unes setciències tan boniques, de vós i el romaní, que us farien goig de sentir.

ROMEU Encomana-m’hi, doncs.

DIDA Sí, mil vegades.

Surt Romeu.

Pere!

PERE Ja vinc!

DIDA Passa davant, i afanya’t.

Surten.





ESCENA CINQUENA


Jardí dels Capulet.

Entra Julieta.

JULIETA

Eren les nou quan he enviat la dida,

i ha promès de tornar al cap de mitja hora.

Potser no el troba. Però no: és que és coixa!

Fossin correus d’amor, els pensaments,

deu cops més ràpids que la llum del sol

empenyent la foscor enllà dels turons!

Per això els coloms són corsers d’Amor,

i per això Cupido vola amb ales.

Ara el sol ja ha pujat al cim més alt

de la jornada, i entre nou i dotze

hi ha tres hores, i encara no ha tornat.

Si ella tingués amors i sang de jove,

seria més rabent que una pilota:

la veu l’enviaria al meu amor

i ell me la tornaria.

Però aquests vells semblen uns morts vivents:

encarcarats, feixucs com plom i lents.

Entren la dida i Pere.

Ja ve! Hi ha res de nou, didona meva?

L’has pogut veure? Engega aquest criat.

DIDA

Pere, espera’t a fora.

Surt Pere.

JULIETA

Bona dida… Déu meu, per què estàs trista?

Si dus tristeses, digue-les amb joia;

si dus joies, n’esguerres la tonada

cantant-les amb aquestes pomes agres.

DIDA

Ai, deixa’m reposar, que no puc més.

Uf, els meus ossos! Quina caminada!

JULIETA

Jo et daria els meus ossos, si tu em daves

les teves noves. Parla, dida, parla!

DIDA

Quina pressa, Jesús! Pots esperar?

Que no ho saps veure que estic sense alè?

JULIETA

Com, sense alè, si et queda prou alè

per dir-me que no et queda gens d’alè?

Les excuses que em dónes pel retard

són més llargues que allò que així m’excuses.

Respon: són bones noves, o dolentes?

Digue-m’ho, que els detalls ja esperaran.

Digue-m’ho ja: són bones o no ho són?

DIDA Doncs bé, t’haig de dir que has fet una tria ben beneita. No saps triar home. Romeu? No, i ara! Encara que tingui una cara com cap altre, i unes cames millors que ningú, i que les mans, i els peus, i la figura —tot i que no val la pena parlar-ne— siguin incomparables. No és pas la flor de la cortesia, però t’asseguro que és manyac com un xai. Fes el teu camí, noia, i sigues bona minyona. Què, ja heu dinat, a casa?

JULIETA

No. Però tot això jo ja ho sabia.

Què diu del casament? Què te n’ha dit?

DIDA

Déu meu, quin mal de cap! Quin cap que tinc!

Sembla que m’hagi d’esclatar a bocins.

I a més a més l’esquena… ai, ai, l’esquena!

No tens cor, enviant-me amunt i avall

a buscar-me la mort d’un cantó a l’altre!

JULIETA

Em sap molt greu que et trobis malament.

Dolça dida, què diu el meu amor?

DIDA

El teu amor, com un cavaller honest,

i cortès, i gentil, i ben plantat,

i, creu-me, virtuós, diu… on és la mare?

JULIETA

Que on és la mare? Doncs a dins, deu ser.

On vols que sigui? Ves quines respostes!

«El teu amor, com cavaller honest, diu:

on és la mare?»

DIDA Mare de Déu santa!

Quina impaciència! Afluixa, atura el carro.

Aquest és el teu bàlsam pels meus ossos?

Un altre dia porta’t tu els missatges.

JULIETA

No n’hi ha per tant! Au, va, què diu Romeu?

DIDA

Tens permís per anar-te a confessar?

JULIETA

Sí.

DIDA

Doncs ja pots córrer a veure fra Llorenç.

Allà hi haurà un marit per fer-te esposa.

Per fi et torna la sang a les galtones!

Les noves te les pinten d’escarlata.

Corre a l’església; jo haig d’anar a buscar

una escala, per on el teu amor

grimparà aquesta nit fins al teu niu.

Jo em faig un escarràs pel teu delit,

però el feix serà teu aquesta nit.

Ara vaig a dinar. Corre al convent.

JULIETA

Corro al meu goig! Adéu, dida clement.

Surten.





ESCENA SISENA


Cel·la de fra Llorenç.

Entren fra Llorenç i Romeu.

FRA LLORENÇ

Que el cel somrigui al nostre sagrament

i després no ens el cobri amb afliccions!

ROMEU

Amén, amén! Però per mals que vinguin,

no podran extingir tota la joia

de poder-la mirar un minut tan sols.

Vós uniu-nos les mans amb mots sagrats,

i que l’àvida mort faci el que vulgui:

jo ja en tinc prou de poder dir-li «meva».

FRA LLORENÇ

Delits violents tenen finals violents

i moren pel triomf, com foc i pólvora,

que es fonen en el bes. La mel més dolça

es fa odiar per massa deliciosa,

i el seu sabor allunya fins la gana.

Si vols que et duri, estima prudentment:

qui massa corre arriba com el lent.

Entra Julieta.

Ja ve la dama. Ai, plantes tan lleugeres

no podran gastar mai la dura pedra:

un amant pot muntar una teranyina

de les que emplenen l’aire de l’estiu,

i no caure; tan lleu és el seu goig.

JULIETA

Bona tarda tingueu, bon confessor.

FRA LLORENÇ

Romeu t’ho agrairà en nom de tots dos.

JULIETA

Si no n’hi torno, és massa agraïment.

ROMEU

Julieta, si la copa del teu goig

és plena com la meva, i més que jo

la saps descriure, endolceix aquest aire

amb l’alè, i amb la llengua musical

desplega la ventura imaginada

que un i altre rebem de tal encontre.

JULIETA

El seny més ric de solta que de mots

estima la substància, no els adorns.

Només els pobres compten els seus béns,

i el meu amor ha crescut tant i tant

que ja no en puc comptar ni la meitat.

FRA LLORENÇ

Veniu, veniu amb mi, que en farem via.

No vull deixar-vos sols en aquest punt

fins que l’Església us faci a tots dos un.

Surten.





ACTE TERCER





ESCENA PRIMERA


Una plaça pública.

Entren Mercutio, Benvolio, un patge i criats.

BENVOLIO

T’ho prego, bon Mercutio, retirem-nos:

fa calor, els Capulets són al carrer,

i, si ens trobem, hi deurà haver baralla,

que la calor fa rebullir la sang.

MERCUTIO Tu ets com un d’aquells que en entrar a la taverna fan petar l’espasa damunt la taula i diuen: «Déu vulgui que no l’hagi de menester!», i quan el segon got els puja al cap ja la desembeinen contra el taverner, sense cap motiu.

BENVOLIO Trobes que sóc així?

MERCUTIO Vinga, vinga, tu ets tan capcalent com el primer d’Itàlia; un no res et provoca, i per un no res provoques.

BENVOLIO I què més?

MERCUTIO Vaja, que si n’hi hagués dos com tu, aviat no en quedaria cap, perquè us mataríeu l’un a l’altre. Tu, sí, tu et barallaries amb qui fos per si l’altre tenia un pèl més o un pèl menys que tu a la barba; tu et barallaries amb el primer que trenqués ametlles, per la sola raó que tu tens els ulls d’ametlla. Quins altres ulls, sinó els teus, hi veurien motiu de brega? Tens el cap tan ple de batusses com un ou de substància, i això que les batusses te l’han batut més que un ou deixatat. Tu t’has barallat amb un home perquè tossia pel carrer i t’havia despertat el gos, que dormia al sol. ¿I no et vas esgratinyar amb un sastre perquè havia estrenat el gipó nou abans de Pasqua? ¿O amb aquell altre perquè es cordava les sabates noves amb cordons vells? I encara em vols donar lliçons per busca-raons!

BENVOLIO Si jo fos tan batisser com tu, la meva vida es podria comprar pel preu d’una hora i mitja.

MERCUTIO Sí, una hora i mitja fava!

Entren Tibald, Petruchio i d’altres.

BENVOLIO Pel meu cap! Aquí tenim els Capulets.

MERCUTIO Pel meu cul! Se me’n fum.

TIBALD Veniu-me a prop, que hi vull enraonar.

Senyors, una paraula amb un dels vostres.

MERCUTIO Només una paraula, i només amb un dels nostres? Aparelleu-la amb alguna cosa: que sigui una paraula i una estocada.

TIBALD M’hi trobareu ben disposat, senyor, si me’n doneu ocasió.

MERCUTIO No us podeu prendre l’ocasió sense que us la donin?

TIBALD Mercutio, diu que tu vas de concert amb Romeu…

MERCUTIO De concert! Que ens prens per músics? Si ens fas músics, no comptis sentir més que dis cordances. Vet aquí el meu arquet, si el que vols és ballar. Carall, de concert!

BENVOLIO

Estem parlant davant de molta gent:

o ens retirem en algun lloc discret

a parlar fredament dels nostres greuges,

o ho deixem, que aquí hi ha molts ulls que ens miren.

MERCUTIO

Que ens mirin, doncs, que els ulls són per mirar.

Jo no penso pas moure’m per ningú.

Entra Romeu.

TIBALD

Senyor, pau hi hagi, que aquí ve el meu mosso.

MERCUTIO

Doncs que em pengin si du la vostra roba:

si aneu al camp d’honor, i us hi segueix,

sí que us deixaré dir-ne el vostre mosso.

TIBALD

Romeu, l’odi que et tinc no em deixa dir-te

cosa millor que aquesta: ets un canalla.

ROMEU

Les raons que tinc jo per estimar-te

em fan passar per alt aquesta ràbia

dels teus mots: de canalla jo no en sóc.

Per tant, adéu, és clar que no em coneixes.

TIBALD

Xicot, això no excusa les injúries

que m’has fet. Vinga, torna i desembeina.

ROMEU

Jo mai t’he fet injúria, t’ho asseguro,

i t’estimo molt més del que pots creure

mentre no en sàpigues tot el motiu.

Per tant, bon Capulet —un nom que estimo

tant com el meu—, dóna’t per satisfet.

MERCUTIO

Ah, vil i deshonrosa submissió!

Alla stoccata ho ha de reparar.

Desembeina.

Tibald, atrapa-rates, fem un tomb?

TIBALD

Què vols de mi, tu, ara?

MERCUTIO Bon Rei dels Gats, només una de les teves vides, per divertir-m’hi de valent, i segons com em tractis després, espolsar les altres sis. ¿Vols estirar les orelles a l’espasa i fer-la sortir del cau? Afanya’t, si no vols que la meva et talli a tu les teves, abans no te la treguis.

TIBALD

Estic per tu.

Desembeina.

ROMEU

Bon Mercutio, si et plau, deixa l’espasa.

MERCUTIO

Vinga, senyor, vejam aquest passado.

Lluiten.

ROMEU

Desembeina, Benvolio, i desarmem-los.

Senyors, si us plau, deixeu estar aquest greuge.

Tibald, Mercutio, el príncep ha prohibit

expressament les bregues als carrers.

Atureu-vos, Tibald! Prou, bon Mercutio!

Tibald fereix Mercutio per sota del braç de Romeu, i fuig amb els seus.

UN SEGUIDOR

Anem, Tibald.

MERCUTIO

Estic ferit.

Ah, maleïts llinatges! Estic llest.

I ell se n’ha anat tan fresc?

BENVOLIO Què, estàs ferit?

MERCUTIO

Res, una esgarrinxada. Però és prou.

On tinc el mosso? Vés-me a buscar un metge!

Surt el criat.

ROMEU

Coratge, no pot ser una gran ferida.

MERCUTIO No, no és tan fonda com un pou, ni tan ampla com un portal d’església, però ja basta per fer el fet. Busca’m demà i em trobaràs sol… i de dol. T’asseguro que ja estic dat i beneït per aquest món. Mala pesta s’endugui els vostres dos llinatges. Carall! Que un gos, una rata, un ratolí, un gat, esgarrapin mortalment un home! Un fatxenda, un bergant, un canalla que lluita segons el manual d’aritmètica! ¿Per què dimonis t’has ficat entre nosaltres? M’ha ferit per sota el teu braç.

ROMEU

Ho he fet a fi de bé.

MERCUTIO

Porta’m a alguna casa, amic Benvolio,

que em desmaio. Llinatges maleïts!

Han fet de mi menjar de cucs. Ja ho tinc,

i ben guanyat. Remaleïts llinatges!

Surten Mercutio i Benvolio.

ROMEU

Aquest amic, un bon parent del príncep,

un cavaller, ha rebut el cop de mort

per causa meva. I ara el nom em taca

la injúria de Tibald, que de fa una hora

és parent meu! Dolça Julieta meva,

els teus encants m’han fet efeminat

i destrempen l’acer del meu coratge!

Torna Benvolio.

BENVOLIO

Romeu, Romeu, el bon Mercutio és mort!

El seu brau esperit s’enfila als núvols,

menyspreant abans d’hora aquesta terra.

ROMEU

Aquest fosc dia més n’enfosquirà;

avui neixen les penes de demà.

Torna Tibald.

BENVOLIO

Aquí torna a venir el furiós Tibald.

ROMEU

Mercutio és mort, i aquest torna en triomf!

Aneu al cel, respecte i benvolença,

i que em guiï la fúria d’ulls de foc!

Au, Tibald, ara et torno aquell «canalla»

que abans m’has dat. L’ànima de Mercutio

no ha pujat gaire enllà dels nostres caps,

esperant-hi la teva per companya:

o tu, o jo, o tots dos, l’hem de seguir.

TIBALD

Tu, que aquí anaves de concert amb ell,

vés-hi també allà dalt.

ROMEU Això ho dirà.

Lluiten; Tibald cau.

BENVOLIO

Vés-te’n, Romeu, de pressa! Els ciutadans

han sortit al carrer, i aquest és mort.

No t’encantis: si el príncep t’atrapava

et faria penjar; de pressa, vés!

ROMEU

Sóc l’esclau del destí.

BENVOLIO Què esperes més?

Surt Romeu.

Entren ciutadans.

CIUTADÀ

On ha fugit aquell que ha mort Mercutio?

L’homicida Tibald, on ha fugit?

BENVOLIO

Allà el teniu.

CIUTADÀ Amunt, veniu amb mi.

Obeïu el que el príncep ha manat.

Entren el Príncep, Montagut, Capulet, les mullers i tots els altres.

PRÍNCEP

On són els criminals que han començat?

BENVOLIO

Oh, noble príncep, jo us puc descobrir

el curs fatal d’aquest destret mesquí:

aquí jeu l’home, mort pel noi Romeu,

que havia mort Mercutio, el sense preu.

SENYORA CAPULET

El meu Tibald, el fill del meu germà!

Oh, Príncep! Oh, marit! Quin malversar

la nostra sang! Bon Príncep, per salut,

feu que ara es vessi sang dels Montagut.

Oh, nebot meu!

PRÍNCEP

Benvolio: de la brega, qui n’és reu?

BENVOLIO

Tibald, que jeu aquí, mort per Romeu.

El noi, amablement, li feia veure

que estúpid és lluitar, i li recordava

el vostre desplaer. I tot i que ho deia

amb serenor, amb dolcesa, i humilment,

no ha pogut aplacar l’humor guerrer

de Tibald que, ben sord, s’ha abalançat

amb l’acer contra el pit del brau Mercutio,

que, també encès, li torna cop per cop,

i, amb un menyspreu marcial, amb una mà

la mort aparta, i amb l’altra l’envia

novament a Tibald, que amb gran destresa

l’hi retorna. Llavors Romeu fa un crit:

«Prou, amics, separeu-vos!», i més àgil

que amb la llengua, amb el braç els fa aturar

i s’hi fica i, per sota del seu braç,

un cop malèvol de Tibald ateny

la vida de Mercutio, i Tibald fuig.

Però ha tornat després contra Romeu,

que ara només pensava en la venjança,

i ja hi són, com llampecs, i abans que jo

els pogués separar, Tibald ja queia

mort a terra, i Romeu ha emprès fugida.

Que em mori aquí mateix, si dic mentida.

SENYORA CAPULET

Aquest és un parent dels Montagut.

L’afecte el fa mentir per gratitud.

N’hi han lluitat més de vint, a la dissort,

i entre vint han obrat sols una mort.

Bon Príncep, la justícia cal complir!

Romeu ha mort Tibald i ha de morir.

PRÍNCEP

Però ell ha mort Mercutio abans d’això.

Qui paga aquesta sang d’un home bo?

MONTAGUT

No pas Romeu, que ell li era amic fidel;

el seu crim ha complert la llei cruel,

matant Tibald.

PRÍNCEP Doncs per aquesta ofensa

l’exilio d’aquí sense dispensa.

El vostre odi també m’afecta a mi,

que heu fet perdre sang meva pel camí.

Però us castigaré tan fortament

que us sabrà greu la mort del meu parent.

Seré sord a disculpes i a raons,

res no hi valdran ni plors ni imprecacions.

No us hi esforceu. Envieu el noi fora:

que si el trobo veurà la darrera hora.

Endugueu-vos el mort, i feu-ho així:

el perdó d’assassins és assassí.

Surten.





ESCENA SEGONA


Jardí dels Capulet.

Entra Julieta.

JULIETA

Galopeu de valent, corsers de foc,

cap al casal de Febus. Un cotxer

com Faetó us tindria ja a ponent

i hauria dut la nit a fuetades.

Estén el vel, nit mare de l’amor,

perquè es tanquin els ulls, i el meu Romeu

salti als meus braços sense ser advertit.

Els amants, pels seus ritus amorosos,

es basten amb la llum dels seus encisos,

i, si és cec, a l’amor li escau la nit.

Vine, nit, greu matrona fosca, ensenya’m

a perdre en aquest joc que han de guanyar

dues virginitats immaculades:

vela’m les galtes on em bull la sang

amb el teu fosc mantell, fins que l’amor

perdi el rubor i ho trobi tot honest.

Vine, nit, vine, amor, dia en la nit,

i jauràs a les ales de la nit

més blanc que la neu nova al cim d’un corb.

Vine, tendra nit dolça de front negre,

dóna’m el meu Romeu; i quan em mori,

talla’l en ben menudes estrelletes

i així el rostre del cel farà tan bell

que ja tothom adorarà la nit

i no farà més cas del sol llampant.

Oh, m’he comprat la mansió d’un amor

que no conec, i tot i ser venuda

no he estat gaudida: el dia aquest és llarg

i tediós com la vetlla d’una festa

per l’infant impacient amb roba nova

que no pot estrenar. Ja ve la dida.

Entra la dida amb unes cordes, refregant-se les mans.

I du noves: sentir el nom de Romeu

ja és talment poesia celestial.

Dida, què hi ha? Què hi dus, aquí? Les cordes

que t’ha enviat Romeu?

DIDA Sí, sí, les cordes.

Les llença a terra.

JULIETA

Déu meu, per què et refregues tant les mans?

DIDA

Ai, malaurada! És mort, és mort, és mort!

Senyora, estem perdudes, ben perdudes!

Ah, quin mal dia! És mort, l’han mort, és mort!

JULIETA

El cel és tan maligne?

DIDA Romeu ho és,

si el cel no ho gosa ser. Ai, Romeu, Romeu!

Qui s’ho hauria pogut pensar? Romeu!

JULIETA

I quin dimoni ets tu, que així em tortures?

Aquest turment és propi de l’infern.

Que s’ha matat, Romeu? Si em respons «sí»,

hi haurà en tal síl·laba molt més verí

que no en l’ull matador del basilisc.

Jo ja no seré jo, si hi ha tal «sí»

o els ulls s’han clos d’aquell que t’ho fa dir.

Si és que és mort, digues «sí»; o, si no ho és, «no»:

breus sons per dur-me joia o bé dolor.

DIDA

Jo li he vist la ferida amb aquests ulls

—Déu nos en guard!— al mig del pit valent.

Un llastimós cadàver ensagnat,

blanc com la cera, amb sang agrumollada

pertot arreu. M’he desmaiat en veure-ho.

JULIETA

Oh, trenca’t, cor infortunat, esqueixa’t!

Ulls meus, a la presó, ja no sou lliures!

Cos vil, torna a la pols, prou has viscut,

i tu i Romeu ompliu un sol taüt!

DIDA

Oh, Tibald, oh, Tibald, el millor amic!

Oh, gentil Tibald meu! Cavaller honrat!

Que hagi viscut per contemplar-te mort!

JULIETA

Quina tempesta em bufa tan contrària?

Romeu és traspassat, i Tibald, mort?

El meu cosí i el meu senyor adorat?

Sona, trompeta, el dia del judici!

Qui viu encara, si aquests dos són morts?

DIDA

Tibald és mort i Romeu desterrat.

Romeu, que és qui l’ha mort, és desterrat.

JULIETA

Déu meu, Romeu ha fet morir Tibald?

DIDA

Ho ha fet, ho ha fet, en mala hora ho ha fet!

JULIETA

Oh, cor de serp en cos meravellós!

Hi ha hagut mai drac en cova tan bonica?

Galant tirà! Dimoni angelical!

Corb en colom, llop sota pell de xai!

Substància infecta en divinal escorça!

Justament el contrari del que sembles,

sant infernat, canalla respectable!

Oh, natura, ¿què hi feies a l’infern,

donant a l’esperit d’un trist dimoni

un paradís mortal de carn tan dolça?

Hi ha hagut mai llibre sobre vil matèria

tan ben enquadernat? Oh, que el frau visqui

en tan sumptuós palau!

DIDA No hi ha honradesa

entre els homes, ni fe, ni lleialtat.

Tots són perjurs, hipòcrites, malignes.

On és el mosso? Porta’m aiguardent.

Tants dols i tantes penes m’envelleixen.

Vergonya per Romeu!

JULIETA Així se’t corqui

la llengua! Ell no ha nascut per la vergonya.

La vergonya al seu front s’hi avergonyeix,

perquè és un tron per coronar l’honor

únic monarca de la terra tota.

Oh, que ximpleta he estat de dir-ne mal!

DIDA

Vols dir bé de qui ha mort el teu cosí?

JULIETA

I haig de dir mal de qui és el meu marit?

Ah, senyor meu, ¿qui lloarà el teu nom,

si jo, tot just casada, ja l’ofenc?

Per què, malvat, has mort el meu cosí?

És que el malvat volia el meu marit?

Retorneu a la font, beneites llàgrimes,

que el tribut vostre és propi de la pena

i per error brolleu per una joia.

Romeu viu, que Tibald hauria mort,

i és mort Tibald, que hauria mort Romeu.

Això m’és gran consol: doncs, per què ploro?

Un mot, pitjor que la mort de Tibald,

m’ha traspassat. De grat l’oblidaria,

però tot se m’arrapa a la memòria,

com els crims a la ment dels pecadors:

Tibald és mort i Romeu desterrat.

És aquesta paraula, «desterrat»,

que ha mort deu mil Tibalds. La seva mort

ja era prou pena, sense una altra cosa.

O, si el dolor té fam de companyia

i reclama ajuntar-se amb altres mals,

¿per què, havent dit «Tibald és mort», no ha dit

ton pare, o bé ta mare, o bé tots dos,

i ara en tindria un dol ben escaient?

Però la cua rere aquella mort,

«Romeu és desterrat», és molt pitjor:

pare, mare, Tibald, Romeu, Julieta,

tots, tots són morts. «Romeu és desterrat!»

No hi ha terme ni límit al verí

d’aquests mots. No hi ha mots per tant sofrir.

On és el pare, dida? On és la mare?

DIDA

Vora el cadàver, lamentant-se encara.

Vols anar-hi? T’hi porto de seguida.

JULIETA

Renten el cos amb plors? Quan acabeu

jo ploraré l’exili de Romeu.

Anem, cordes, tan víctimes d’enganys

com jo, que ara Romeu és lluny per anys:

ell del meu llit us feia dret camí

i jo ara verge i viuda haig de morir.

Pren-les, dida, i anem-hi. Jo, al meu llit,

em donaré a la mort, si no al marit!

DIDA

Vés a la cambra. Trobaré Romeu

per consolar-te. Sé prou bé on deu ser.

Escolta, el teu Romeu vindrà a la nit.

S’amaga amb fra Llorenç; és compte meu.

JULIETA

Troba’l, dóna-li aquest anell pel dit,

i que em vingui a donar l’últim adéu.

Surten.





ESCENA TERCERA


Cel·la de fra Llorenç.

Entra fra Llorenç.

FRA LLORENÇ

Romeu, ja pots sortir. Vine, poruc.

Sí, l’aflicció s’ha enamorat de tu,

i tu t’has ben casat amb la dissort.

Entra Romeu.

ROMEU

Hi ha res de nou? Què ha sentenciat el príncep?

¿Quina altra pena frisa per coneixe’m,

que jo encara no sé?

FRA LLORENÇ Massa que en saps,

fill meu, d’aquesta amarga companyia.

Tinc els detalls del judici del príncep.

ROMEU

Què menys pot ser que el Judici Final?

FRA LLORENÇ

Han estat més magnànims, els seus llavis:

no han dictat mort, sinó desterrament.

ROMEU

Desterrament! Digueu-ne «mort», si us plau.

L’exili té un aspecte més horrible

que la mort. No digueu «desterrament».

FRA LLORENÇ

És només de Verona que et desterren.

Sigues pacient, que el món és molt més ample.

ROMEU

No hi ha altre món, enfora de Verona,

que el purgatori, els llimbs, l’infern mateix.

Si ho sóc d’aquí, sóc desterrat del món,

i això vol dir la mort. Doncs «desterrat»

és «mort» mal dit. Dient-ne «desterrat»

em degolleu amb una destral d’or

i somrieu del cop que m’assassina.

FRA LLORENÇ

Pecat mortal! Ingratitud grossera!

Estaves condemnat, però el bon príncep,

prenent partit per tu, ha oblidat la llei,

i de la fosca mort n’ha fet exili.

Encara no ho entens, que és una gràcia?

ROMEU

És tortura i no gràcia. El cel és on

Julieta visqui; aquí tot gat o gos,

o ratolí, o coseta miserable,

viu al cel, en poder-la contemplar,

però Romeu no pot. Hi ha més valor,

més honor, més noblesa, en una mosca

de femer que no pas en té Romeu:

pot volar fins a aquella tendra mà

i arrabassar-li un etern goig dels llavis,

que en la seva modèstia virginal

s’enrojolen, creient pecat tals besos.

Però Romeu no pot, és desterrat.

Més que volar-hi, haig de fugir volant:

elles són lliures, jo sóc desterrat.

I dieu que l’exili no és la mort?

¿No teniu més verí, més ganivet,

més mitjancer de mort, gros o mitjà,

que el mortal «desterrat»? Sí, «desterrat»?

Pare, a l’infern el fan servir, aquest mot,

acompanyat d’udols. ¿Com teniu cor,

sent com sou sacerdot, i confessor

que perdona els pecats, i bon amic,

de trinxar-me amb un mot com «desterrat»?

FRA LLORENÇ

Eixelebrat, escolta’m un moment.

ROMEU

Sí, em parlareu de nou de desterrar.

FRA LLORENÇ

Et donaré un escut contra aquest mot:

el dolç remei de la filosofia,

que et donarà consol, bo i desterrat.

ROMEU

Tornem-hi! A fora, la filosofia!

Si aquesta no pot fer-me una Julieta,

remoure una ciutat, i una sentència,

no val res, no em serveix. No en parlem més.

FRA LLORENÇ

Ja es nota que els eixelebrats no hi senten.

ROMEU

Què han de sentir-hi, si els sensats no hi veuen?

FRA LLORENÇ

Au, discutim la teva posició.

ROMEU

Com parlareu d’allò que no sentiu?

Fóssiu jove com jo, casat d’una hora

amb la dolça Julieta, amb Tibald mort,

com jo en deliri, i desterrat com jo,

ja podríeu parlar, i escabellar-vos

i llançar-vos a terra, com jo ara,

per prendre la mesura de la tomba.

Truquen.

FRA LLORENÇ

Truquen. Aixeca’t, bon Romeu, i amaga’t.

ROMEU

No! Si no és que l’alè dels meus gemecs,

com una boira, em guardi de mirades.

Truquen.

FRA LLORENÇ

Sents com truquen? —Qui hi ha? —Romeu, aixeca’t,

t’agafaran. —Ja va, un moment! —Au, alça’t.

Truquen.

Amaga’t a l’estudi. —Sí, ja va!

—Déu meu, quina bestiesa! —Que ja vinc!

Truquen.

Qui truca així? D’on veniu? Què voleu?

DIDA (Dins.)

Deixeu-me entrar i us ho diré, el que em porta.

Julieta m’ha enviat.

FRA LLORENÇ Doncs, benvinguda.

Entra la dida.

DIDA

Oh, sant frare, digueu-me, on és Romeu,

senyor de la mestressa que m’envia?

FRA LLORENÇ

Allà a terra, embriac de tantes llàgrimes.

DIDA

Està igual que la meva dama, igual!

Ves quina compenetració en el dol!

Quin llastimós estat! Així jeu ella,

plorant i sanglotant i gemegant.

Alceu-vos dret, si us plau, sigueu un home.

Per amor de Julieta, alceu-vos dret.

Per què heu de caure en aquest «oh» profund?

ROMEU

Dida!

DIDA Ah, senyor, la mort ens pren a tots.

ROMEU

Que parles de Julieta? Com està?

¿Per ventura no em té per assassí,

quan he tacat l’embrió del nostre goig

amb sang ben poc llunyana de la seva?

On és, ara? Què fa? ¿Què diu la meva

secreta dona de l’amor sostret?

DIDA

Oh, no diu res, senyor, que només plora.

I ara s’enfonsa al llit, i ara s’aixeca,

i ara crida Tibald, i ara Romeu,

per tornar a caure al llit.

ROMEU Com si aquest nom,

disparat des d’una arma foguejant,

l’assassinés; com ja la mà del nom

matava el seu cosí. Oh, digueu-me, frare,

¿en quin mal punt d’aquesta anatomia

té estada el nom? Que vull entrar-hi a sac,

en tal mansió.

Desembeina.

FRA LLORENÇ Atura’t, insensat!

Tu ets un home? La forma així ho proclama.

Però els plors són de dona, i els folls actes

traeixen la barbàrie d’una bèstia.

Deforme dona sota forma d’home!

Informe bèstia en forma de tots dos!

M’has ben desconcertat. Pel meu sant hàbit,

et feia d’un caràcter més tenaç.

Ja has mort Tibald. ¿Que vols matar-te a tu,

i la dama que viu en el teu viure,

girant tant d’odi contra tu mateix?

Per què ultratges naixença, cel i terra?

Si tots tres són alhora dintre teu

i tots tres els perdries d’un sol cop.

Renegues el semblant, l’amor, el seny,

i, ric en tot, fas com un usurer,

que res d’allò no poses a bon ús

per adornar el semblant, l’amor i el seny.

El teu noble semblant no és més que cera,

llunyana del valor que escau a un home;

el teu amor jurat, simple perjuri,

car mata el que afirmava estimar sempre;

el teu seny, ornament de cos i amor,

es perd en el guiatge de tots dos:

com pólvora en flascó de soldat ximple,

se t’encén per la teva pròpia inèpcia

i et destrueixes amb les pròpies armes.

Alça’t, home, que encara viu Julieta,

per l’amor de la qual fa poc mories.

Si estàs de sort! Tibald t’amenaçava,

però l’has mort tu a ell. De nou tens sort:

la llei que et condemnava se’t fa amiga

i de mort en fa exili. I tens més sort:

un munt de joia et cau damunt l’esquena;

la fortuna et festeja amb riques gales,

però, com una mossa malcriada,

tu et queixes de la sort i de l’amor.

Vigila, que així es fa una mala fi.

Vés amb el teu amor, com conveníem,

grimpa a la cambra i dóna-li consol.

Però vés-te’n abans no muntin guàrdia,

que si no, no podries fugir a Màntua,

on viuràs fins que trobi avinentesa

de fer saber la boda, unir els parents,

demanar perdó al príncep, i cridar-te

a tornar amb mil vegades més de joia

que no lamentacions a la partida.

Au, vés, dida, saluda’m la senyora

i fes que enviï al llit tothom de casa,

cosa que l’aflicció els farà més fàcil.

Romeu ja ve.

DIDA

Senyor, hauria passat tota la nit

sentint tan bons consells: quina saviesa!

Ja dic a la senyora que veniu.

ROMEU

I digues que es prepari per renyar-me.

DIDA

Aquest anell me l’ha donat per vós.

Però afanyeu-vos, que s’està fent tard.

Surt.

ROMEU

Això sí que em conforta de valent!

FRA LLORENÇ

Vés, bona nit, i pensa el que faràs:

o bé te’n vas abans no es munti guàrdia,

o fuges a trenc d’alba disfressat.

Queda’t a Màntua. Buscaré el teu mosso,

i ell t’anirà dient de tant en tant

totes les bones noves que aquí hi hagi.

Dóna’m la mà, que és tard. Au, bona nit.

ROMEU

Si un goig més gran que cap no m’esperés,

creieu que amb vós m’hi quedaria més.

Adéu-siau.

Surten.





ESCENA QUARTA


Una estança del casal dels Capulet.

Entren Capulet, senyora Capulet i Paris.

CAPULET

Tot ens ha anat, senyor, tan capgirat

que encara no hem pogut parlar amb Julieta.

Ella estimava molt el seu parent,

i jo també. Tothom ha de morir.

És massa tard, i ja no crec que baixi.

Creieu que si no hagués estat per vós

jo ja fa una hora que seria al llit.

PARIS

Hora de dol no és mai hora d’amor.

Senyora, saludeu la vostra filla.

SENYORA CAPULET

Ben cert. Demà al matí sabré què pensa.

Ara es troba reclosa amb el seu dol.

CAPULET

Comte Paris, deixeu-me garantir-vos

l’amor de la petita. Jo bé crec

que farà el que jo digui. Segur, vaja.

(A la senyora Capulet.) Passa-la a veure abans d’anar a dormir,

i conta-li l’amor del meu bon Paris,

i digue-li, m’entens?, que aquest dimecres…

Un moment, què és avui?

PARIS Dilluns, senyor.

CAPULET

Dilluns! Potser dimecres és molt d’hora.

Posem dijous. Digue-li que dijous

es casarà amb aquest digníssim comte.

Anirà bé? O és massa a corre-cuita?

No farem gaire cosa… quatre amics.

Amb la mort de Tibald encara fresca,

semblaria que no el ploràvem gaire,

el nostre mort, si fèiem festa grossa.

Per tant, hi haurà uns amics, mitja dotzena,

i prou. Què us sembla, doncs, aquest dijous?

PARIS

Que ja voldria ser a dijous, senyor.

CAPULET

Que sigui, doncs, dijous. Podeu anar-vos-en.

Puja a veure Julieta, muller meva,

prepara-la pel dia de les noces.

Adéu, senyor. Porteu-me llum fins dalt!

Marededéu, s’ha fet tan i tan tard

que de seguida podrem dir que és d’hora.

Bona nit.

Surt.





ESCENA CINQUENA


Jardí dels Capulet.

Entren Romeu i Julieta, a la finestra.

JULIETA

Ja vols marxar? Si encara no és de dia.

Ha estat el rossinyol, i no l’alosa,

que t’ha ferit l’orella espantadissa.

Cada nit canta al cim del magraner.

Creu-me, amor meu, ha estat el rossinyol.

ROMEU

Era l’alosa, el nunci de l’aurora,

no el rossinyol. Mira a llevant, amor,

com la gelosa llum esqueixa els núvols.

S’han apagat les llànties de la nit,

i el dia pampalluga a la carena.

Cal partir i viure, o bé restar i morir.

JULIETA

Aquella llum no és l’alba, jo ho sé prou.

És algun meteor que el sol exhala,

per fer-te aquesta nit de llumener

i aclarir-te el viatge fins a Màntua.

Queda’t, encara, doncs. No cal que marxis.

ROMEU

Que m’agafin, que em duguin a la mort,

tot m’està bé, si això és el que tu vols.

Diré que tal grisor no és l’ull del dia

sinó el pàl·lid reflex del front de Cíntia.

I no són pas les notes de l’alosa

que fan dringar la volta celestial.

Més vull quedar-me que partir tot sol.

Vine, mort, vine amb mi! Julieta ho vol.

Què hi dius, amor? Parlem. No és de matí.

JULIETA

Sí, sí que ho és. De pressa, has de fugir!

És l’alosa, l’ocell que desafina

amb notes discordants i aspres aguts.

Diu que sap fer tan belles variacions,

però no: si ens separa, desvarieja;

o que barata els ulls amb el gripau:

tant de bo baratessin també veus,

perquè aquesta ens separa i ens avia

i et fa fora amb el cant que porta el dia.

Vés-te’n, que cada cop es fa més clar.

ROMEU

Més clar? Més fosc el nostre mal es fa!

Entra la dida, corrent.

DIDA

Senyora!

JULIETA

Què hi ha, dida?

DIDA

La teva mare ve cap aquí a la cambra.

Ja és de dia. Vetlleu, aneu amb compte.

Surt.

JULIETA

Porta el dia, balcó, endú-te’n la vida.

ROMEU

Adéu, adéu! Un petó més i baixo.

Davalla.

JULIETA

Ja ets fora? Amor, senyor, marit, amic!

Envia’m noves cada dia i hora,

que un sol minut em sembla ja molts dies.

Ah, amb aquests comptes jo ja seré vella

abans no torni a veure el meu Romeu.

ROMEU

Adéu!

No deixaré passar ni una ocasió

sense donar-te noves o raó.

JULIETA

Penses que ens tornarem a veure mai?

ROMEU

No ho dubto gens. I tots aquests treballs

faran dolça conversa en el futur.

JULIETA

Déu meu, el cor em diu mals averanys!

Ara que ets aquí baix em sembla veure’t

com un mort ajagut en una tomba:

o m’enganya la vista o estàs pàl·lid.

ROMEU

També als meus ulls ho sembles, amor meu.

El dol se’ns beu la sang. Adéu, adéu!

Surt.

JULIETA

Oh, fortuna, tothom et diu voluble:

si ho ets, què hi fas amb un que té renom

de fidel? Però sigues-ho del tot,

perquè així no el deuràs voler per gaire

i el tornaràs.

SENYORA CAPULET (A dins.) Ei, filla! Estàs llevada?

JULIETA

Qui, doncs, em crida? No és la meva mare?

Fins molt tard vetlla, o bé molt d’hora es lleva?

Quin desusat motiu la deu portar?

Entra la senyora Capulet.

SENYORA CAPULET

Què hi ha, Julieta?

JULIETA No estic bé, senyora.

SENYORA CAPULET

Plores encara el teu difunt cosí?

Creus que amb planys el trauràs de dins la tomba?

I si poguessis, no el revifaries.

Au, prou: un xic de dol diu molt d’amor,

però molt dol diu manca de senderi.

JULIETA

Deixeu que encara senti tan gran pèrdua.

SENYORA CAPULET

Podràs sentir la pèrdua, no l’amic

que et fa plorar.

JULIETA Sentint així la pèrdua,

no puc sinó plorar l’amic tothora.

SENYORA CAPULET

Noia, no ploris tant la seva mort

com que visqui el canalla que el matava.

JULIETA

Quin canalla?

SENYORA CAPULET El canalla de Romeu.

JULIETA (A part.)

Ell està a moltes milles d’un canalla.

Déu el perdoni. Jo ja ho faig de cor.

I, amb tot, cap home em trenca el cor com ell.

SENYORA CAPULET

És perquè encara viu aquell traïdor.

JULIETA

Massa lluny de l’abast d’aquestes mans.

Com voldria venjar-me’n jo mateixa!

SENYORA CAPULET

Ens en revenjarem, no tinguis por.

No ploris més. Demanaré a un de Màntua,

on aquest renegat ha anat a viure,

que li doni un beuratge singular

que en un no re el durà a trobar Tibald.

Espero que això et deixi satisfeta.

JULIETA

Jo no n’estaré mai, de satisfeta,

amb Romeu, fins que el pugui veure… mort…

és aquest cor pel meu cosí vexat.

Senyora, si podeu trobar cap home

per dur el verí, jo us el temperaré

talment que al punt mateix que se l’empassi

Romeu dormirà en pau. Oh, com odio

sentir el seu nom i no poder-lo haver

per revenjar l’amor pel meu Tibald

damunt el cos d’aquell que va matar-lo!

SENYORA CAPULET

Troba els mitjans, que jo trobaré l’home.

Però ara, filla, et porto bones noves.

JULIETA

Vindran bé en aquests temps mancats de joia.

Digueu-me, mare meva, quines són?

SENYORA CAPULET

Bé, filla, tens un pare benvolent

que, per fer-te sortir de tanta pena,

t’ha preparat un dia d’alegria

que ni tu esperes ni jo sospitava.

JULIETA

A bona hora. I quin dia serà aquest?

SENYORA CAPULET

Doncs, filla, aquest dijous, de bon matí,

el galant, jove i noble comte Paris

farà de tu, a l’església de Sant Pere,

la seva molt afortunada núvia.

JULIETA

Ah, per l’església i per sant Pere i tot,

que no em farà una afortunada núvia!

A què ve tanta pressa per casar-me

abans que el nuvi em vingui a festejar?

Si us plau, feu saber al pare i senyor meu

que no em vull casar encara, i que si ho faig,

serà amb Romeu, a qui sabeu que odio,

abans que amb Paris. Quines bones noves!

SENYORA CAPULET

Mira, aquí arriba el pare. Vés i digue-l’hi

tu mateixa, i a veure com s’ho agafa.

Entren Capulet i la dida.

CAPULET

Si es pon el sol, la terra beu rosada,

però en pondre’s el fill del meu germà,

plou a raig fet.

Filla, això és una font! Encara plores?

Quin xàfec! En un cos tan remenut,

has estrafet barqueta, mar i vent,

perquè als teus ulls un mar profund de llàgrimes

creix i decreix. La barca és el teu cos,

en mar de sal. I els vents, els teus sospirs,

que de ferm s’entrebaten amb les llàgrimes,

i si no amaina aviat, enfonsaran

el cos tempestejat. Doncs què, muller,

li has fet saber la meva decisió?

SENYORA CAPULET

Sí, però diu que no, que moltes gràcies.

Doncs que es casi amb la tomba, la ximpleta!

CAPULET

A poc a poc, a veure si ho entenc.

Dius que no ho vol? I no ens n’està agraïda?

I no n’està orgullosa? ¿No li és prou

que, sent-ne indigna, li hàgim procurat

un cavaller tan digne per marit?

JULIETA

No, no orgullosa, però sí agraïda.

No em puc sentir orgullosa del que odio;

agraïda, fins d’odi per amor.

CAPULET

Què, què, què, saberuda? Què és això?

«Orgullosa», «agraïda», «no agraïda»,

i «no orgullosa», nena malcriada,

deixa’t estar de gràcies i orgulloses,

i prepara les cames per dijous

per anar amb el bon Paris a Sant Pere

o t’hi arrossegaré per les orelles.

Fora, carronya verda! Mala peça!

Cara de llet!

SENYORA CAPULET Ei, ei, que perds el seny?

JULIETA

Pare meu, us ho prego de genolls,

escolteu-me un moment, sense impaciència.

CAPULET

Que et pengin, bruixa d’ànima rebel!

Et diré el què: dijous vine a l’església,

o no em tornis mai més a mirar als ulls.

A callar! No em repliquis! No em contestis!

Que se me’n va la mà. Dona, ens queixàvem

que Déu ens hagués dat una filla única,

i ara veig que aquesta única ja és massa,

i que haver-la tingut és una pesta.

Fora, perduda!

DIDA Déu la beneeixi!

Feu mal fet de parlar-li així, senyor.

CAPULET

Ah sí, Madò Setciències? Guarda el bec

per fer saf’reig amb les comares. Vés!

DIDA

No he dit pas res de mal.

CAPULET Oh, Déu del cel!

DIDA

No es pot parlar?

CAPULET Calla, mastegatatxes!

Vés a engegar sentències a la plaça,

que aquí no ens calen.

SENYORA CAPULET Estàs massa encès.

CAPULET

Hòstia! És que em torna ximple. Nit i dia,

amb feina o sense, sol o acompanyat,

pensant a ben casar-la… I quan li trobo

un noble cavaller de bona sang,

de bella hisenda, jove i amb llinatge,

i farcit, segons diuen, de virtuts,

fet a gust del desig més exigent…

resulta que la fleuma ploramiques,

la ximpleta, a l’ofrena de la sort,

respon: «No em vull casar, no puc encara,

sóc massa jove, perdoneu, si us plau».

Doncs si no et cases, el perdó ja el tens:

pastura on vulguis, però no aquí a casa.

Pensa-t’hi bé, que jo no parlo en broma.

Dijous s’acosta. Pensa amb la mà al cor.

Si estàs amb mi, jo et donaré al bon comte.

Si no, vés a captar i mor-te de gana.

Et juro que no et penso reconèixer

i que no fruiràs de res del meu.

Rumia-ho bé. No penso fer-me enrere.

Surt.

JULIETA

¿No hi ha gens de pietat enllà dels núvols

que hi vegi fins al fons del meu dolor?

Oh, dolça mare, no em foragiteu!

Ajorneu-me la boda un mes, vuit dies,

o, si no, podeu fer-me el llit de noces

a l’ombriu monument on jeu Tibald.

SENYORA CAPULET

No em diguis res, que no et contestaré.

Fes com vulguis: tu i jo ja hem acabat.

Surt.

JULIETA

Déu meu! Oh, dida, com ho aturarem?

L’home el tinc a la terra, i la fe al cel.

¿Com tornarà a la terra aquesta fe

si el marit no l’envia des del cel

deixant el món? Consola’m, aconsella’m.

Ah, per què el cel practica martingales

amb una ànima tendra com la meva?

Què hi dius? No et queda ni un sol mot de joia?

Dóna’m algun consol.

DIDA Doncs aquí el tens.

Romeu és desterrat, i mil contra un

que mai no tornarà per reclamar-te.

I, si ho fa, serà sempre d’amagat.

De manera que, sent així les coses,

crec que val més que et casis amb el comte.

Oh, és tot un galant home!

Romeu és un fregall, al seu costat.

Ni una àguila té els ulls tan verds i vius

com Paris. Mala pesta se m’endugui

si no et veig més feliç amb aquest home,

que és molt millor que l’altre, i si no ho és,

aquell primer ja és mort, o com si ho fos,

perquè no pots servir-te’n, bo i ser viu.

JULIETA

Em parles amb el cor?

DIDA

I amb l’ànima també, o mal llamp me’ls mati.

JULIETA

Amén!

DIDA

Què?

JULIETA

M’has consolat meravellosament.

Au, vés a dir a la mare que he sortit,

que he anat a confessar-me amb fra Llorenç

perquè m’absolgui de l’ofensa al pare.

DIDA

Així ho faré, que ho tinc per ben pensat.

Surt.

JULIETA

Vella infernada! Oh, bruixa maleïda!

Què és més pecat? ¿Voler-me així perjura

o insultar-me el marit just amb la llengua

que l’ha lloat per sobre de tot altre

deu mil vegades? Vés-te’n, consellera.

Tu i el meu cor us separeu per sempre.

Vaig a veure si el frare em pot guarir.

Si falla tot, jo prou sabré morir.

Surt.





ACTE QUART





ESCENA PRIMERA


Cel·la de fra Llorenç.

Entren fra Llorenç i Paris.

FRA LLORENÇ

Dijous, senyor? No queda gaire temps.

PARIS

El sogre Capulet ho vol així,

i no seré pas jo qui hi posi pegues.

FRA LLORENÇ

Dieu que no sabeu què en pensa ella.

Això és irregular. No em sembla bé.

PARIS

Plora amb tanta amargor pel seu cosí,

que ni menys li he pogut parlar d’amor.

Venus no riu en un casal de llàgrimes.

A més, son pare troba perillós

que es deixi arrossegar per la tristesa,

i sàviament empeny la nostra boda

per tallar la riuada dels seus plors,

que rumiant-hi a soles sempre creix,

i que s’estroncaria en companyia.

Ja sabeu la raó d’aquesta pressa.

FRA LLORENÇ (A part.)

Massa sé la raó per aturar-la.

Senyor, mireu, aquí tenim la dama.

Entra Julieta.

PARIS

Benvinguda, senyora i muller meva!

JULIETA

Potser, senyor, quan pugui ser muller.

PARIS

Aquest «potser» serà dijous, amor.

JULIETA

El que ha de ser serà.

FRA LLORENÇ Una dita certa.

PARIS

Veniu a confessar-vos amb el frare?

JULIETA

Respondre-us fóra confessar-me amb vós.

PARIS

No li deureu negar que m’estimeu.

JULIETA

Doncs jo us confesso que l’estimo a ell.

PARIS

I, així mateix, que m’estimeu a mi.

JULIETA

Si això és així, tindrà molt més valor

dit a la vostra esquena que a la cara.

PARIS

Se t’ha encetat la cara, amb tantes llàgrimes.

JULIETA

Pobra victòria hi han aconseguit,

perquè ja abans estava prou malmesa.

PARIS

Més mal li fas encara amb tals paraules.

JULIETA

No és cap ofensa allò que és veritat,

i m’ho he dit a la cara jo mateixa.

PARIS

La teva cara és meva i l’has ofesa.

JULIETA

Tant pot ser, perquè meva no ho és pas.

¿Esteu lliure, bon pare, o vinc després,

a l’hora de la missa vespertina?

FRA LLORENÇ

Ara estic lliure, trista filla meva.

Senyor, us hem de pregar que ens deixeu sols.

PARIS

Déu me’n guard de torbar la devoció!

Dijous, Julieta, et vindré a despertar.

Adéu, doncs. Ara accepta’m un bes cast.

Surt.

JULIETA

Tanqueu la porta! I tot seguit, veniu,

plorem sense esperança ni remei!

FRA LLORENÇ

Ah, Julieta, conec la teva pena,

i em pesa fins a fer-me perdre el seny.

M’han dit que, sense ajornament possible,

t’has de casar dijous amb aquest comte.

JULIETA

No em digueu, pare, que sabeu això,

si no em dieu també com evitar-ho.

Si la vostra saviesa no m’hi ajuda,

doneu per savi el determini meu,

i al punt amb una daga l’executo.

Déu ens ha unit els cors, i vós les mans;

i abans que aquesta mà, per vós promesa

a Romeu, garanteixi cap nou tracte,

o el meu cor, a traïció, s’entregui a un altre,

aquesta daga els matarà tots dos.

De la vostra experiència, doncs, traieu-me’n

un consell de seguida, o bé mireu:

entre els meus mals i jo, aquest ganivet

farà de mitjancer, tot arbitrant

allò que ni l’edat ni la saviesa

us ha deixat portar a honorable terme.

No us atardeu, que friso per morir,

si no és un bon remei el que heu de dir.

FRA LLORENÇ

Atura’t. Veig una última esperança

que vol un acte tan desesperat

com és desesperada aquesta causa.

Si, abans que maridar-te amb aquest comte,

tens prou coratge per clavar-te el ferro,

potser voldràs, per allunyar l’oprobi,

emprendre un acte com la mort mateixa

que, enfrontant-te amb la mort, te n’alliberi.

Si t’hi atreveixes, tinc el teu remei.

JULIETA

Oh, maneu-me, primer que esposar Paris,

saltar des dels merlets d’aquella torre,

o caminar entre lladres, o encabir-me

en niu de serps; lligueu-me amb óssos fers,

o tanqueu-me de nit en un ossari,

ple d’ossos remorosos d’antics morts,

tíbies pudents i cranis sense barres.

O maneu-me ficar-me en una fossa

i compartir mortalla amb un cadàver…

coses que m’esborrona de sentir,

i les faré sense cap por ni dubte,

per ser la muller pura de Romeu.

FRA LLORENÇ

Doncs, torna a casa, i digues que t’avens

amb goig al casament. Demà és dimecres;

procura que a la nit estiguis sola,

que la dida no dormi amb tu a la cambra.

Agafa aquest flascó i, un cop al llit,

te’n beus d’una tirada el dens licor.

Al punt et sentiràs per dins les venes

un humor fred i somnolent. El pols

aturarà la cursa natural:

ni escalfor ni respir diran que ets viva,

se’t marciran les roses de les galtes,

se’t tancaran els finestrons dels ulls,

com la mort tanca el dia de la vida.

Tots els membres, privats de bon govern,

se’t posaran entercs i freds, com morts,

i en aquest manllevat semblant de mort

t’hi quedaràs quaranta-dues hores,

i te’n despertaràs com d’un bell son.

Així, quan vindrà el nuvi, de matí,

a despertar-te, et trobarà ben morta.

Llavors, segons el nostre vell costum,

et portaran, amb guarniments de gala

i en taüt descobert, al panteó

on descansen per sempre els Capulets.

Jo, mentrestant, abans tu no et desvetllis,

faré avisar Romeu dels nostres plans,

i ell vindrà cap aquí, i esperarà

amb mi que obris els ulls, i al punt mateix

et prendrà per endur-se-te’n a Màntua.

I això t’alleujarà d’aquest oprobi,

si cap capritx ni femenina por

no et prenen el coratge a mig camí.

JULIETA

Doneu-m’ho! I no em parleu de por, si us plau!

FRA LLORENÇ

Au, vés, sigues valenta i persevera

en la intenció. Jo enviaré algun frare

a Màntua, amb una lletra al teu senyor.

JULIETA

Si amor em dóna força, tindré ajuda.

Adéu-siau, bon pare!

Surten.





ESCENA SEGONA


Sala al casal dels Capulet.

Entren Capulet, senyora Capulet, dida i dos

o tres criats.

CAPULET

Convida tots els hostes de la llista.

Surt el criat primer.

Tu, busca’m vint cuiners de bona mena.

CRIAT SEGON No en tindreu cap de mala mena, senyor, perquè abans comprovaré si es llepen els dits.

CAPULET

I això, n’és una prova?

CRIAT SEGON Caram, senyor, mal cuiner és aquell que no es llepa els dits. De manera que el que no se’ls llepi no vindrà amb mi.

CAPULET

Au, vinga, vés.

Surt el criat segon.

Aquest cop no estarem ben proveïts.

Que ha anat a veure fra Llorenç, Julieta?

DIDA

Oi tant!

CAPULET

A la millor li farà bé, aquest frare.

Llamp de mossa rebeca i caparruda!

DIDA

Doncs mireu com en torna amb cara alegre.

Entra Julieta.

CAPULET

Doncs què, tossuda? On t’havies ficat?

JULIETA

Doncs al lloc on he après a penedir-me

del lleig pecat de la desobediència

a vós i al voler vostre. Fra Llorenç

m’ha manat que em postrés als vostres peus

i us demanés perdó: perdó, us ho prego!

D’ara enllà compliré el que vós maneu.

S’agenolla.

CAPULET

Aneu a buscar el comte i expliqueu-l’hi:

aquest vincle, el lliguem demà al matí.

JULIETA

He vist el jove comte amb fra Llorenç,

i li he ofert tant d’amor com pot mostrar-se

sense traspassar els límits del pudor.

CAPULET

M’alegra de sentir-t’ho. Molt bé. Aixeca’t.

Així és com ha de ser. Que vingui el comte.

Vinga, us he dit que anéssiu a buscar-lo.

A fe de Déu que tota la ciutat

està en deute amb aquest reverend frare.

JULIETA

¿Em vols acompanyar a la cambra, dida,

a ajudar-me a triar aquells ornaments

que et sembli que em caldran demà al matí?

SENYORA CAPULET

No, no pas fins dijous. Queda prou temps.

CAPULET

Vés-hi, dida. Ens veurem demà a l’església.

Surten Julieta i la dida.

SENYORA CAPULET

Trobo que farem curt de provisions.

I es fa de nit.

CAPULET Ja me n’ocupo jo,

i tot sortirà bé, estigues tranquil·la.

Vés amb Julieta, ajuda-la a vestir-se.

Jo avui no em fico al llit. Deixa’m tot sol.

Ja faré de mestressa, per un cop.

Ei, gent! Tothom és fora. Bé, me’n vaig

a veure el comte i fer-li saber això

de demà. Tinc el cor com una ploma,

ara que aquesta mossa s’ha amansit.

Surten.





ESCENA TERCERA


Cambra de Julieta.

Entren Julieta i la dida.

JULIETA

Sí, aquest és el millor. Però ara, dida,

t’ho prego, deixa’m sola aquesta nit,

perquè me’n caldran moltes, de pregàries,

per fer que el cel somrigui al meu estat,

que tu saps bé que és brut i ple de culpa.

Entra la senyora Capulet.

SENYORA CAPULET

Què, esteu molt enfeinades? Us ajudo?

JULIETA

No, senyora, hem triat ja el que em calia

per estar bé, demà, a la cerimònia.

Per tant, us prego que ara em deixeu sola

i us endugueu la dida aquesta nit,

que segur que deveu tenir prou feina,

amb uns plans tan sobtats.

SENYORA CAPULET Doncs, bona nit.

Vés al llit i descansa, que et convé.

Surten la senyora Capulet i la dida.

JULIETA

Adéu! Qui sap quan tornarem a veure’ns.

Em recorre les venes un calfred

que quasi em gela l’escalfor vital.

Les tornaré a cridar perquè em consolin.

Dida! Dida!… Però ella què hi faria!

Aquesta escena haig d’actuar-la sola.

Vine, flascó.

I si aquesta poció no em fes efecte?

M’hauria de casar demà al matí?

No, no, això ho privarà: tu jeu i espera.

Deixa la daga.

¿I si fos un verí que l’astut frare

m’hagués administrat per veure’m morta,

tement que aquesta boda el deshonori,

per haver-me casat primer amb Romeu?

Em fa por, però alhora jo hi confio,

perquè s’ha mostrat sempre com un sant.

¿I si un cop ajaguda dins la tomba

em despertés abans que el meu Romeu

me’n rescatés? Ah, quina esgarrifança!

¿No m’hi sufocaria, a dins la cripta

de boca infecta, on l’aire no hi alena,

per morir abans que arribi el meu Romeu?

O, encara que visqués, ¿no és ben probable

que la tètrica idea de la mort,

amb la nit i el terror d’aquell indret,

una cripta, l’antiga sepultura

on de segles ençà s’han recollit

els esquelets dels meus avantpassats;

on Tibald, enterrat de fresc encara,

es podreix al sudari; on, segons diuen,

els esperits revénen a la nit…?

Ai, Déu del cel, i doncs, ¿no és ben probable

si així em desperto entre pudors horribles

i xerrics com els xiscles de mandràgora,

que fan perdre el senderi a aquells que els senten…?

Oh, ¿no pararé boja si em desperto

enmig de tantes pors esgarrifoses?

No jugaré amb els ossos dels difunts

i arrencaré Tibald del seu sudari?

I, en ple deliri, amb algun os d’un avi,

no em saltaré el cervell desesperat?

Oh, si ja veig l’espectre de Tibald

buscant Romeu, que el cos li traspassava

amb la punta d’acer! Tibald, atura’t!

Romeu, Romeu, Romeu, això m’ho bec per tu!

Cau al llit, entre cortines.





ESCENA QUARTA


Sala al casal dels Capulet.

Entren la senyora Capulet i la dida.

SENYORA CAPULET

Té aquestes claus i porta més espècies.

DIDA

A baix demanen dàtils i codonys.

Entra Capulet.

CAPULET

Au, vinga, va! Que el segon gall ja canta

i les campanes ja han tocat les tres.

Ocupa’t dels pastissos, bona Angèlica:

no hi planyis res.

DIDA Aneu, aneu, manefla,

aneu al llit. Demà estareu malalt

de tant vetllar.

CAPULET

No, i ca! Prou he vetllat sovint de nit

amb menys motiu, i mai no he estat malalt.

SENYORA CAPULET

Sí, abans estaves fet un gat tronera,

però ara el teu vetllar te’l vetllo jo.

Surten la senyora Capulet i la dida.

CAPULET

Llamp de gelosa!

Entren tres o quatre criats amb asts, tions i cistells.

Noi, què hi dus, aquí?

CRIAT PRIMER

No ho sé, senyor. Són coses pel cuiner.

CAPULET

Doncs, afanya’t!

Surt el criat primer.

Tu, porta llenya seca.

En Pere ja et dirà on en trobaràs.

CRIAT SEGON

Ja tinc prou cap, senyor, per trobar llenya

sense haver de cridar en Pere o en Pau.

CAPULET

A fe que ho has dit bé, gran fill de puta!

Un cap de suro, ets tu!

Surt el criat segon.

Ui, ja és de dia.

Se sent música.

Vet aquí el comte que ja ve amb la música,

tal com va dir. I ja el sento ben a prop.

Dida! Muller! No em sent ningú? Ei, dida!

Entra la dida.

Vés, desperta Julieta, i la guarneixes.

Jo vaig a parlar amb Paris. Au, afanya’t,

espavila’t, que el nuvi ja és aquí.

De pressa, et dic.

Surt.





ESCENA CINQUENA


Cambra de Julieta.

Entra la dida.

DIDA

Au, senyora! Julieta! Com un soc.

Xaiet meu! Au, mestressa! Dormilega!

Amor meu! Colometa! Vinga, núvia!

Ni una paraula? Saps aprofitar-ho.

Dorm per molts dies, que la nit que ve

el comte Paris no reposarà

per no dar-te repòs. Déu em perdoni!

Amén, amén. Caram, quin son tan fort!

Bé l’haig de despertar. Senyora meva!

Ai, mira que si el comte et troba al llit!

T’aixecarà l’ensurt! No hi ha manera?

Descorre les cortines.

Com? Vestida i tornada a ficar al llit?

Doncs t’haig de despertar. Ei, mestressa meva!

Déu meu, ajuda! La senyora és morta!

Maleït sigui el dia que vaig néixer!

Ei, porteu-me aiguardent. Senyor! Senyora!

Entra la senyora Capulet.

SENYORA CAPULET

Què és tant soroll?

DIDA Oh, dia malastruc!

SENYORA CAPULET

Què hi ha?

DIDA Mireu, mireu! Oh, dia negre!

SENYORA CAPULET

Ai, lassa! Filla, única vida meva,

reviu, desperta’t, o moriré amb tu!

Demana ajuda. Ajuda!

Entra Capulet.

CAPULET

Va, feu sortir Julieta, que ve el nuvi.

DIDA

És morta! Se’ns ha mort! Maleït dia!

SENYORA CAPULET

Maleït dia! És morta, morta, morta!

CAPULET

Com? La vull veure. Oh, sí que està glaçada:

la sang se li ha aturat i té el cos rígid.

La vida li ha fugit fa temps dels llavis.

La mort hi jeu com gebre prematur

damunt la flor més dolça de la terra.

DIDA

Oh, dia malastruc!

SENYORA CAPULET Oh, hora funesta!

CAPULET

La mort, que me l’ha pres perquè gemegui,

m’embarbussa i no em deixa enraonar.

Entren fra Llorenç i Paris, amb músics.

FRA LLORENÇ

Tenim la núvia a punt per anar al temple?

CAPULET

A punt, sí, per anar-hi… i no tornar-ne.

Oh, fill, la nit abans del casament,

la mort t’ha posseït la dona. Guaita-la,

bella flor que la mort ha desflorat.

La mort és el meu gendre, el meu hereu.

M’ha mullerat la filla. Moriré

deixant-l’hi tot. Béns, vida, tot és seu.

PARIS

Tant sospirar per veure aquest matí,

i només m’ofereix aquesta vista?

SENYORA CAPULET

Oh, dia maleït, funest, horrible!

Oh, l’hora més punyent que hagi vist mai

el temps en el seu llarg pelegrinatge!

Una sola, una pobra i dolça filla,

única font de joia i de solaç,

arrabassada per la mort cruel!

DIDA

Oh, dia de dolor, de gran dolor!

Oh, el més esgarrifós i dolorós

dels dies que mai, mai hagi viscut!

Oh, dia! Oh, dia! Oh, dia esgarrifós!

No se n’havia vist cap de tan negre.

Oh, dia dolorós, de gran dolor!

PARIS

Enganyat, divorciat, ofès, ferit!

Mort detestable que m’has enganyat,

oh, cruel, cruel mort que em suplantaves!

Amor! Vida! No vida: amor en mort!

CAPULET

Menyspreat, escarnit, martiritzat!

Oh, temps sense consol, ¿per què has vingut

a matar i a matar la nostra festa?

Oh, filla! Ànima meva, més que filla!

Ets morta! Ai, las! La meva filla és morta,

i amb ella enterraré tot el meu goig.

FRA LLORENÇ

Prou, prou! La cura de la confusió

no és pas la confusió. La compartíeu

amb el cel, la menuda, i ara el cel

la té tota, i la noia hi ha guanyat.

La vostra part us l’ha robat la mort,

però el cel té la seva en vida eterna.

Li buscàveu una alta posició

perquè era el vostre cel que prosperés.

¿I ara ploreu, veient-la prosperar

sobre els núvols, tan alta com el cel?

Oh, no estimeu la noia tendrament,

si us fa embogir pensar que està tan bé.

No és millor esposa la molt temps casada,

ans la que mor de jove maridada.

Deixeu els planys, ompliu de romaní

el seu cos, i, segons el vell costum,

dugueu-la amb els millors vestits al temple.

Que, mal que el cor ens dicti lamentar,

el plor del cor du el seny a jubilar.

CAPULET

Tot allò que guarníem per la festa

ara es canvia en negre funeral:

els instruments, en lúgubres campanes,

l’alegria, en amarg enterrament,

els himnes, en absoltes taciturnes,

les flors nupcials, en flors damunt un fèretre,

i tota cosa en la seva contrària.

FRA LLORENÇ

Entreu, senyor, i, senyora, vós amb ell,

i vós, comte; i tothom ara es disposi

a seguir aquest bell cos fins a la tomba.

Per algun mal el cel us puny de ple;

no el burxeu contrariant el seu voler.

Surten Capulet, la senyora Capulet, Paris i fra Llorenç.

MÚSIC PRIMER

Ja podem desar els estris i marxar.

DIDA

Ah, deseu-los, deseu-los, bons xicots,

que ja veieu si n’és de trist el cas.

Surt.

MÚSIC PRIMER

Sí, podria haver estat molt més alegre.

Entra Pere.

PERE Músics, oh, músics, toqueu «Joia del cor», «Joia del cor»! Si em voleu bé, toqueu-me «Joia del cor».

MÚSIC PRIMER Per què «Joia del cor»?

PERE Ai, músics, perquè el meu propi cor canta «El cor em plora». Oh, toqueu-me alguna complanta alegre, per consolar-me.

MÚSIC PRIMER Res de complantes; no és pas hora de tocar.

PERE No tocareu, doncs?

MÚSIC PRIMER No.

PERE Doncs ja us donaré jo! Vosaltres sí que em sentireu!

MÚSIC PRIMER Què és el que ens donaràs?

PERE No pas diners, hi podeu pujar de peus, sinó una bona botifarra. I el nom de saltimbanquis!

MÚSIC PRIMER Doncs jo et donaré el de fregaplats.

PERE Doncs jo et clavaré el ganivet de fregaplats a la closca. No estic per bemolls ni per corxeres, jo! T’engegaré el fa i el re, si no et fa re. En prens nota?

MÚSIC PRIMER El que tu diguis no ens fa re, pren-ne nota, re no ens fa.

MÚSIC SEGON Sisplau, desa la daga i treu l’enginy.

PERE Doncs en guàrdia contra el meu enginy! Desaré la daga d’acer i us punxaré amb la punta de l’acerat enginy. Responeu-me com uns homes:

Quan el dolor et ve a consumir

i la tristesa t’oprimeix,

la música, amb el so argentí…

Per què «amb el so argentí»? Per què «la música, amb el so argentí»? Què hi dius, Jan Clarí?

MÚSIC PRIMER Òndia, perquè l’argent té un so molt dolç.

PERE Romanços! I tu què hi dius, Pau Verra?

MÚSIC SEGON Dic «el so argentí», perquè els músics toquem per cobrar en argent.

PERE Més romanços! Què hi dius, tu, Roc Tamborí?

MÚSIC TERCER Francament, no sé què dir-hi.

PERE Perdona, és veritat, que tu ets el cantant. Ja ho diré jo per tu. És «la música, amb el so argentí» perquè el que és l’or, els músics no el toqueu mai:

la música, amb el so argentí,

al punt la pena t’endolceix.

Surt.

MÚSIC PRIMER Quin bergant pudent està fet!

MÚSIC SEGON Que el pengin, Jep! Au, entrem a dins, esperem que arribi el dol, i ens quedem a dinar.

Surten.





ACTE CINQUÈ





ESCENA PRIMERA


Màntua. Un carrer.

Entra Romeu.

ROMEU

Si haig de fer cas dels afalacs del son,

els somnis m’anuncien bones noves.

El senyor del meu pit regna joiós,

i tot avui que un esperit insòlit

m’eleva amb pensaments engrescadors.

He somiat que ella em trobava mort

(estrany somni, que a un mort deixa pensar!)

i em donava tal vida amb els seus besos

que jo em refeia, i era emperador.

Ah, que dolç ha de ser l’amor complet,

si la seva ombra ja és tan rica en joia!

Entra Baltasar, mosso de Romeu, calçat amb botes.

Notícies de Verona! Baltasar,

no t’ha donat cap carta, fra Llorenç?

Què fa la meva dama? I el meu pare?

Doncs, com està Julieta? Ho repeteixo

perquè en res no hi ha mal, si ella està bé.

BALTASAR

Doncs està bé, i en res no hi ha cap mal.

El seu cos dorm al vas dels Capulets,

i la seva ànima ja està amb els àngels.

Jo he vist com l’enterraven a la cripta,

i he vingut de seguida per contar-vos-ho.

Perdoneu-me per dur tan males noves,

que jo només compleixo el vostre encàrrec.

ROMEU

És cert, això? Jo us repto, doncs, estrelles!

Ja saps on poso: porta’m paper i tinta,

i lloga’m bons cavalls: surto aquest vespre.

BALTASAR

Us ho prego, senyor, tingueu paciència.

Feu mala cara, esteu molt trasbalsat,

i temo algun desastre.

ROMEU Bah! T’enganyes.

Vinga, vés-te’n, i fes el que t’ordeno.

Segur que no tens lletres del bon frare?

BALTASAR

No, bon senyor.

ROMEU Bé, no hi fa res: au, vés-te’n

i lloga’m els cavalls. Vinc de seguida.

Surt Baltasar.

Julieta, aquesta nit dormiré amb tu.

Ja veuré com. Oh, malvestat, que ràpida

prens el senderi dels desesperats!

Ara que hi penso, hi ha un apotecari…

viu per aquí, i darrerament l’he vist

espellifat, i amb la mirada fosca,

triant herbes, amb cara famolenca,

rosegat de misèria fins als ossos:

a la pobra botiga, dissecats,

hi té un caiman, una tortuga i pells

de peixarrots; i arreu dels seus prestatges,

quatre caixotes buides i tronades,

i bufetes, pots verds i llavors ràncies,

caps de cordill i pètals secs de roses,

tot escampat, talment una parada.

Veient tanta penúria, vaig pensar:

«Si algú necessités una metzina

de comerç castigat a la ciutat,

vet aquí el miseriós que l’hi vendria».

Doncs, així, el que em caldria anticipava,

i aquell necessitat me la vendrà.

Si bé ho recordo, deu ser aquesta casa.

Però, és clar, com que és festa, té tancat.

Apotecari! Em sents?

Entra l’apotecari.

APOTECARI Qui fa aquests crits?

ROMEU

Vine aquí, home. Veig que no graneges.

Té, quaranta ducats. I tu serveix-me

un bon glop de verí, una cosa ràpida

que talment es dispersi per les venes

que el desesmat que el prengui caigui mort,

descarregat el cos de tot l’alè,

amb la mateixa fúria de la pólvora

que es dispara del ventre del canó.

APOTECARI

Tinc tal droga, però la llei de Màntua

condemna a mort aquell que hi comerciï.

ROMEU

Tu, que vius miseriós i abandonat,

tems morir? Si la fam se’t beu les galtes,

la fretura se’t menja la mirada,

l’estretor i el menyspreu t’inflen l’esquena.

El món no t’és amic, ni la llei seva;

que al món no hi ha cap llei per fer-te ric.

Desobeeix-la, doncs, i pren això.

APOTECARI

La pobresa, si no el voler, ho accepta.

ROMEU

A la pobresa pago, no al voler.

APOTECARI

Mescleu això en un líquid qualsevol,

i us ho beveu. Ni que tingueu la força

de vint homes, això us despatxarà.

ROMEU

Vet aquí l’or, pitjor verí per l’ànima,

que fa més morts en aquest món pervers

que les potingues que no et deixen vendre.

Sóc jo qui et ven metzina, no pas tu.

Adéu, vés a comprar menjar i engreixa’t.

Tu, vine amb mi, cordial, més que verí,

on és Julieta: allà m’has de servir.

Surten.





ESCENA SEGONA


Cel·la de fra Llorenç.

Entra fra Joan.

FRA JOAN

Sant frare franciscà! Germà, sóc jo!

Entra fra Llorenç.

FRA LLORENÇ

Sembla ben bé la veu de fra Joan.

Benvingut de retorn! Què diu Romeu?

O, si ho tens per escrit, dóna’m la lletra.

FRA JOAN

Després d’anar a buscar un germà descalç

del nostre orde, perquè m’acompanyés

—un que aquí estava visitant malalts—,

ens vam topar la guàrdia i, convençuts

que sortíem tots dos d’un cert casal

on la pesta s’havia fet la reina,

ens van tancar allà a dins, ben segellats,

i així se’m va acabar l’anada a Màntua.

FRA LLORENÇ

Així, qui va enviar la lletra, doncs?

FRA JOAN

No vaig poder enviar-la… aquí la tinc…

ni aconseguir un correu per retornar-te-la,

pel pànic que tenien de la pesta.

FRA LLORENÇ

Ah, malaurada sort! Pel meu sant hàbit,

no era pas una carta qualsevol,

sinó molt important, i si no arriba

pot fer molt mal. Vés, corre, fra Joan,

troba’m un bon perpal de ferro i porta-me’l

a la cel·la.

FRA JOAN Germà, vinc de seguida.

Surt.

FRA LLORENÇ

Ara haig d’anar tot sol al panteó.

En tres hores, Julieta reviurà.

Em reptarà si entén que el seu Romeu

encara no sap res de tot plegat.

Però jo li escriuré de nou a Màntua,

i amagaré la noia fins que ell vingui.

Pobra morta vivent entre cadàvers!

Surt.





ESCENA TERCERA


Un cementiri, amb el panteó dels Capulet.

Entren Paris i el seu patge, amb flors i aigua perfumada.

PARIS

Dóna’m la torxa, noi, i surt a fora.

No, apaga-la, que no em convé que em vegin.

Vés a jeure a l’empara d’aquells teixos,

i no treguis l’orella de la terra;

així, no es farà un pas al cementiri,

tot balmat i esponjós de tant cavar-hi,

que tu no el sentis. Fes-me un bon xiulet,

per advertir-me si s’acosta algú.

Dóna’m les flors i fes el que t’he dit.

PATGE (A part.)

Em fa mitja por i tot quedar-me sol

al cementiri, però ho provaré.

Es retira. Paris omple la tomba de flors.

PARIS

T’omplo de flors, poncella, el llit de noces.

Quin greu! El teu dosser és de pols i pedra.

Jo cada nit te’l ruixaré amb perfum,

o bé amb les llàgrimes que el cor destil·li.

Cada nit et faré aquestes exèquies:

omplir de flors el panteó i plorar.

El patge xiula.

El noi m’avisa que s’acosta algú.

¿Quins peus remaleïts poden venir

a torbar les exèquies de l’amor?

I amb una torxa! Amaga’m, nit, per ara.

Es retira.

Entren Romeu i Baltasar, amb una torxa, una aixada i un perpal de ferro.

ROMEU

Dóna’m l’aixada i el perpal de ferro.

Té, agafa aquesta carta. En ser de dia,

la faràs arribar al meu senyor i pare.

Dóna’m la llum. I pel que més t’estimis,

passi el que passi, queda’t allà a fora,

i no gosis torbar el que jo faré.

Si goso davallar a aquest llit de mort,

és en part per reveure l’estimada,

però principalment per rescatar

un anell molt valuós que necessito

per un ús de molt preu. Doncs, apa, vés-te’n.

Però si, tafaner, véns a espiar

tot el que vull complir, et juro per Déu

que et faré a trossos i els escamparé

per aquest cementiri famolenc.

L’hora i el meu designi són salvatges,

més feroços i més inexorables

que un tigre afamegat o el mar rugent.

BALTASAR

Me’n vaig, senyor, no us penso destorbar.

ROMEU

Així em seràs un bon amic. Té això.

Adéu! Viu, i prospera, bon company.

BALTASAR (A part.)

Justament per això m’amagaré.

No me n’agraden l’aire ni els propòsits.

Es retira.

ROMEU

Tu, gola horrible, tu, panxa de mort,

plena del mos millor d’aquesta terra,

ara et forço les barres putrefactes

per encabir-t’hi encara més menjar!

Obre la tomba.

PARIS

És l’altiu desterrat dels Montaguts,

assassí del parent del meu amor,

i causa de la mort d’aquest dolç àngel,

que ve a fer qui sap quina vilania

als cadàvers. Però l’agafaré.

S’avança.

Vil Montagut, atura el sacrilegi!

Més enllà de la mort busques venjança?

Desvergonyit canalla, dóna’t pres.

Obeeix, vine amb mi, que has de morir.

ROMEU

Ben cert que sí, que per això he vingut.

Jove, no temptis el desesperat.

Vés-te’n, i deixa’m. Pensa en aquests morts

i fuig-ne esporuguit. T’ho prego, jove,

no em carreguis encara amb un pecat

atiant-me la fúria. Si et plau, vés-te’n!

Per Déu, t’estimo més que a mi mateix,

que aquí he vingut armat contra mi sol.

No et quedis, vés-te’n, viu, que puguis dir

que la pietat d’un foll t’ha fet fugir.

PARIS

Doncs desafio tots els teus conjurs,

i aquí et faig presoner per traïdoria.

ROMEU

Vols provocar-me? Doncs, en guàrdia, noi!

Lluiten.

PATGE

Déu meu, hi ha lluita! Cridaré la guàrdia.

Surt.

PARIS

Oh, em moro! Si tens gens de compassió,

obre la tomba i posa’m amb Julieta.

Mor.

ROMEU

Així ho faré. Vejam aquesta cara.

El cosí de Mercutio, el comte Paris!

Què deia el meu criat, quan cavalcàvem

i el meu seny emboirat no l’escoltava?

¿No ha dit que Paris amb Julieta havia

de casar-se? Ho ha dit? O ha estat un somni?

¿O és que he embogit, sentint-lo parlar d’ella,

de creure això? Vinga, dóna’m la mà,

company al llibre de la desventura!

Et colgaré en un túmul triomfant.

Un túmul? No: un saló, jove caigut,

perquè aquí hi jeu Julieta, que il·lumina

com un saló de festa aquest sepulcre.

Jeu aquí, mort, enterrat per un mort.

Deixa Paris a la tomba.

Quants cops els homes, al punt de morir,

no han sentit joia! És el que s’anomena

l’últim llampec. Però d’això, ¿puc dir-ne

un llampec? Oh, amor meu! Oh, muller meva!

La mort, que t’ha xuclat l’alè de mel,

no ha aconseguit marcir-te la bellesa.

No t’ha vençut. L’ensenya de l’encís

encara et vermelleja en galta i llavis,

i el penó de la mort no hi ha arribat.

Tibald, ets al sudari ple de sang?

Oh, ¿quin millor servei puc fer-te jo

que, amb la mà que et segava la noiesa,

fendir també la que et va ser enemiga?

Cosí, perdona’m! Ai, dolça Julieta,

per què ets tan bella encara? ¿És que haig de creure

que la mort incorpòria està de tu,

i que aquest monstre escardalenc et guarda

en la foscor com a la seva amant?

Per evitar-ho, em penso quedar amb tu

i no sortir mai més d’aquest palau

de nit ombriva. Aquí haig de restar,

amb els cucs, criats teus. Oh, aquí, aquí

haig de plantar-hi el meu repòs etern

i espolsar el jou d’estrelles malastrugues

del cos cansat. Ulls, feu l’última ullada!

Braços, l’última estreta! Per fi, llavis,

pas de l’alè, segelleu amb un bes

un pacte etern amb la mort cobejosa.

Vine, amarg conductor, repugnant guia!

Pilot desesperat, ara estavella

contra els esculls la barca desesmada!

Pel meu amor!

Beu.

Honrat apotecari!

El teu verí és rabent. Amb un bes moro.

Cau.

Entra fra Llorenç, amb una llanterna, un perpal i una pala.

FRA LLORENÇ

Que sant Francesc em valgui! Ja estic tip

d’entrebancar-me amb tombes! Qui hi ha, aquí?

BALTASAR

Sóc un amic, i un que us coneix prou bé.

FRA LLORENÇ

Beneït siguis! Digue’m, amic meu,

què és aquell llum que vanament fa llum

a cucs sense ulls i a calaveres cegues?

No crema al panteó dels Capulets?

BALTASAR

Ben cert, bon pare. I allà hi ha el meu amo,

un que vós estimeu.

FRA LLORENÇ Qui és?

BALTASAR Romeu.

FRA LLORENÇ

Quant temps fa que és aquí?

BALTASAR Ben bé mitja hora.

FRA LLORENÇ

Vine, anem-hi tots dos.

BALTASAR No goso, pare.

L’amo no sap que encara sóc aquí,

i, molt furiós, m’ha amenaçat de mort

si em quedava a espiar allò que ell faria.

FRA LLORENÇ

Doncs, queda’t, hi aniré tot sol. Tinc por:

tinc molta por d’alguna desventura.

BALTASAR

Mentre dormia aquí, sota aquest teix,

he somiat que l’amo combatia,

i que matava el seu rival.

FRA LLORENÇ Romeu!

S’ajup, i veu la sang i les armes.

Déu meu, Déu meu, ¿què vol dir aquesta sang

que empastifa l’entrada del sepulcre?

¿Què hi fan dues espases sangonoses

i sense amo en aquest indret de pau?

Entra a la tomba.

Romeu! Que pàl·lid! Ah! També hi ha Paris?

I xop de sang? ¿Quina hora esgarrifosa

és culpable d’un fet tan desgraciat?

La dama es mou.

Julieta s’incorpora.

JULIETA

Oh, pare sant! On és el meu senyor?

Recordo prou on jo hauria de ser,

i bé que hi sóc. Però, i el meu Romeu?

Se sent fressa a fora.

FRA LLORENÇ

Sento soroll. Au, surt d’aquest catau

de mort, contagi i son innatural.

Una força més gran que no la nostra

se’ns ha girat en contra. Vine, surt.

El teu marit jeu mort al teu costat,

i també Paris. Vine, et portaré

en un convent de monges. No t’aturis

a preguntar, que ja és aquí la guàrdia.

Au, Julieta! No em puc esperar més.

JULIETA

Aneu, aneu, que jo no vull marxar.

Surt fra Llorenç.

Què? Una copa a la mà del meu amor?

Sí, un verí l’ha acabat abans de l’hora.

Oh, ingrat! ¿No n’has deixat cap gota amiga

pel meu remei? Doncs et besaré els llavis.

Potser encara t’hi deu quedar verí

que, donant-me la mort, em reanimi.

El besa.

Tens els llavis calents!

GUARDA PRIMER (Des de fora.) Guia’ns, minyó.

JULIETA

Ve algú. Doncs seré breu. Oh, dolça daga!

Agafa la daga de Romeu.

Ja tens beina. Rovella-t’hi, i acaba’m.

Es clava la daga i cau sobre el cos de Romeu.

Entren el patge de Paris i els guardes de la ronda.

PATGE

Ja som al lloc. Allà, on la torxa crema.

GUARDA PRIMER

Aquí hi ha sang. Busqueu pel cementiri

i, si trobeu algú, porteu-lo pres.

Surten uns quants guardes.

Oh, visió horrible! El comte, assassinat,

i Julieta, sagnant, morta de poc,

i havent passat dos dies enterrada.

Crideu el príncep. També els Capulets.

I els Montaguts. Vosaltres, a buscar!

Surten uns quants guardes.

Ara veiem on jeuen aquests dols,

però d’on procedeixen tals desastres

fa de mal deduir, sense els detalls.

Tornen alguns dels guardes, amb Baltasar.

GUARDA SEGON

Aquí hem trobat el patge de Romeu.

GUARDA PRIMER

Doncs vigileu-lo fins que arribi el príncep.

Entra un altre guarda, amb fra Llorenç.

GUARDA TERCER

Aquí hi ha un frare que tremola i plora.

Li hem pres aquest perpal i aquesta aixada

quan anava a sortir del cementiri.

GUARDA PRIMER

És sospitós. Guardeu-me també el frare.

Entren el príncep i el seu seguici.

PRÍNCEP

¿Quina desgràcia ha estat tan matinera

que ens fa sortir del llit a punta d’alba?

Entren Capulet i la senyora Capulet, amb servents.

CAPULET

Què ha passat, que se sentin aquests xiscles?

SENYORA CAPULET

Pel carrer hi ha qui va cridant «Romeu»,

qui «Julieta», i qui «Paris», i tots corren

fent esclafits cap a la nostra cripta.

PRÍNCEP

Quin esglai ens eixorda les orelles?

GUARDA PRIMER

Senyor, hi ha el comte Paris mort per ferro,

Romeu, mort, i Julieta, que era morta,

calenta encara i morta de bell nou.

PRÍNCEP

Esbrineu-me el perquè de la matança.

GUARDA PRIMER

Hi ha aquest frare, i el mosso de Romeu,

que duien eines bones per obrir

les tombes d’aquests morts.

CAPULET

Mira la nostra filla que es dessagna!

La daga ha errat el lloc, que el seu casal

és buit al cinturó del Montagut,

i s’ha fet una beina dins la noia!

SENYORA CAPULET

Ai, aquesta visió és com la campana

que assenyala als meus anys la darrera hora.

Entra Montagut, amb servents.

PRÍNCEP

Montagut, vine: t’has llevat molt d’hora

per veure el teu hereu molt d’hora jeure.

MONTAGUT

Ai las!, la meva dona ha mort avui,

per l’exili del fill atribolada.

Quin altre mal conspira contra mi?

PRÍNCEP

Tu mira i ja ho veuràs.

MONTAGUT

Ah, malcriat! Aquestes són maneres,

afanyar-te a la tomba abans que el pare?

PRÍNCEP

Tapeu la boca als reptes una estona,

fins que hàgim aclarit aquests enigmes,

i en coneguem la font, la deu i el curs,

i seré general dels vostres dols

i us guiaré a la mort. Però, per ara,

que el dolor sigui esclau de la paciència.

Feu venir els detinguts per sospitosos.

FRA LLORENÇ

Jo sóc el principal, i el menys capaç,

dels sospitosos d’aquest crim horrible,

ja que l’hora i el lloc em comprometen.

Vinc a acusar-me, doncs, i a defensar-me,

al mateix temps culpable i innocent.

PRÍNCEP

Doncs, digueu de seguida el que en sabeu.

FRA LLORENÇ

Seré molt breu, perquè l’alè que em resta

no és pas prou llarg per un relat tediós.

Romeu, que és mort, era marit d’aquesta,

i Julieta, que és morta, muller seva.

Jo els vaig casar. I el dia del secret

va ser el mateix que va acabar Tibald,

una mort que va empènyer el nuvi lluny.

Per ell, no per Tibald, plorava ella.

Vós, per alçar-li el setge de la pena,

la vau prometre, a desgrat seu, amb Paris.

Llavors em ve a buscar, desesperada,

i em demana que trobi algun mitjà

per salvar-la d’aquell segon casori,

o es llevava la vida allà mateix.

Li vaig donar, instruït per la meva art,

un somnífer que va causar l’efecte

volgut, perquè la va deixar com morta.

Mentrestant, vaig escriure al seu Romeu

que vingués a buscar-la aquesta nit

i a endur-se-la del manllevat sepulcre,

quan s’acabés l’efecte del beuratge.

Però el meu missatger, el bon fra Joan,

van retenir-lo per atzar, i ahir

em va tornar la lletra. Així, tot sol,

al punt previst del seu desvetllament,

he vingut a la cripta familiar

per endur-me Julieta i amagar-la

fins que pogués fer-ho saber a Romeu.

Però, arribant-hi, abans que es despertés,

m’he trobat aquí estesos abans d’hora

el noble Paris i el fidel Romeu.

Ella es desperta, i jo li dic que surti

i accepti resignada el fat del cel,

però un soroll llavors m’ha fet fugir,

i ella, desesperada, s’ha quedat

i es veu que s’ha lliurat a mort violenta.

No sé res més. La dida és testimoni

del casament. Si en tot plegat hi ha res

que hagi fallat per mi, sacrifiqueu

la meva vida abans de la seva hora

amb el rigor de la llei més severa.

PRÍNCEP

Us hem tingut de sempre per un sant.

I el criat de Romeu? Què ens hi pot dir?

BALTASAR

Jo la mort de Julieta vaig saber,

que va fer córrer l’amo des de Màntua

fins a aquest lloc i fins a aquesta cripta.

M’ha dat aquesta lletra pel seu pare,

i tot seguit m’ha amenaçat de mort

si no marxava i el deixava sol.

PRÍNCEP

Dóna’m la lletra, jo la llegiré.

On és el patge que ha avisat la guàrdia?

Digues: què hi feia, aquí, el teu amo, el comte?

PATGE

Portar flors a la tomba de la núvia.

M’ha dit que m’allunyés, i així ho he fet.

Llavors, algú amb un llum ve a obrir la tomba,

i de seguida l’amo l’ha atacat,

i jo he sortit per avisar la guàrdia.

PRÍNCEP

La lletra abona el que ens ha dit el frare:

els seus amors, les noves de la mort,

i escriu que va comprar un verí potent

a un pobre apotecari, per venir

a jeure i a morir vora Julieta.

I els enemics? Capulet! Montagut!

Aquí teniu la pena per tant d’odi:

el cel mata amb l’amor les vostres joies!

I jo, per fer els ulls grossos a les pugnes,

he perdut dos parents. Tots rebem càstig.

CAPULET

Oh, germà Montagut, dóna’m la mà.

Vet aquí el dot d’aquesta filla meva.

No vull res més.

MONTAGUT Però et donaré més,

perquè li faré fer una estàtua d’or,

que mentre el nom ressoni de Verona

figura no hi haurà tan rica i neta

com aquesta lleial, fidel Julieta.

CAPULET

Igual de ric, Romeu jaurà al costat,

en paga de la nostra enemistat!

PRÍNCEP

Quina pau fosca porta aquest matí!

El sol, de tanta pena, s’ha amagat.

Reflexioneu sobre el que heu vist aquí.

Qui serà perdonat, qui castigat.

No hi ha hagut mai tragèdia de més preu

que aquesta de Julieta i de Romeu.

Surten.





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Juli Cèsar (1599), Hamlet (1603), Otel·lo (1603), El rei Lear (1606) o Macbeth (1606), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





