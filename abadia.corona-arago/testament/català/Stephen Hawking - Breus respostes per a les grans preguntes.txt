Abans de la seva mort al març de 2018, Hawking estava treballant en el projecte d’un llibre que recopilés les seves respostes a les «grans» qüestions que se li plantejaven sovint i que oscil·laven més enllà del seu camp acadèmic. Jugant a rememorar el títol del seu llibre més famós, el llibre recull els últims pensaments de Hawkings respecte a les grans preguntes sobre l’univers.

Amb la seva intel·ligència i humor característics, s’agrupen en quatre grans capítols:

Per què estem aquí?

Sobreviurem, els humans?

La tecnologia ens salvarà o ens destruirà?

Com podem progressar?



El llibre inclou textos introductoris de pensadors reconeguts, com Neil DeGrasse, Sir David Attenborough o altres grans noms de col·laboradors o amics del físic, i un text d’Eddy Redmayne, l’actor que va interpretar Hawking a The Theory of Everything.





Stephen Hawking





Breus respostes per a les grans preguntes




ePUB v1.1

Tompopal 08.05.20





Títol original: Brief Answers to the Big Questions

Stephen Hawking, 2018

Traducció: David Jou, 2018

Edició digital: Tompopal (v1.0)

Correcció d’errates: Gossito (v1.1)

ePUBCat base r1.3





NOTA DE L’EDITOR


Molts científics, emprenedors tecnològics, figures importants del món dels negocis, líders polítics i el públic en general preguntaven regularment a Stephen Hawking pels seus pensaments, comentaris i especulacions sobre les «grans preguntes». L’Stephen conservava un arxiu personal enorme sobre les seves reflexions, en forma de conferències, entrevistes, assaigs i respostes a preguntes concretes.

Aquest llibre es nodreix d’aquest arxiu personal i estava en curs de desenvolupament en el moment en què va morir. Ha estat completat en col·laboració amb els seus col·legues acadèmics, la seva família i l’administració del llegat de Stephen Hawking (Stephen Hawking Estate).

Un percentatge dels drets d’autor del llibre serà destinat a la caritat.





PRÒLEG



Eddie Redmayne


La primera vegada que em vaig trobar amb Stephen Hawking em va colpir el seu poder extraordinari i la seva vulnerabilitat. La mirada decidida dels seus ulls clavada en el seu cos immòbil em resultava familiar per la meva investigació: feia poc que m’havia compromès a fer el paper de Stephen en el film La teoria del tot i vaig passar uns quants mesos estudiant el seu treball i la naturalesa de la seva discapacitat, intentant entendre com podia expressar amb el meu cos com avança la malaltia motora neuronal a mesura que passa el temps.

I, no obstant això, quan finalment vaig conèixer l’Stephen, la icona, aquest científic de talent fenomenal, la principal capacitat de comunicació del qual rau en una veu sintetitzada per ordinador juntament amb un parell de celles excepcionalment expressives, em vaig quedar impressionat. Tendeixo a posar-me nerviós en els silencis i a parlar massa, mentre que l’Stephen comprèn perfectament el poder del silenci, el poder de sentir-se com vostè quan l’examinen. Nerviós, vaig decidir parlar amb l’Stephen sobre com els nostres aniversaris estaven separats només per pocs dies, la qual cosa ens col·loca en el mateix signe del zodíac. Al cap d’uns minuts, l’Stephen va respondre: «Sóc un astrònom, no pas un astròleg». També va insistir que li digués Stephen i deixés de referir-me a ell com a professor. M’ho havien ben advertit…

L’oportunitat de representar l’Stephen va ser extraordinària. Em va atreure el paper a causa de la dualitat entre el triomf extern de l’Stephen en el seu treball científic i la seva batalla interna contra la malaltia motora neuronal des dels vint anys. El seu és un cas únic, complex i ric en la història de l’esforç humà, la vida familiar, els enormes èxits acadèmics i la determinació desafiant davant de tota mena d’obstacles. Si bé aspiràvem a posar de manifest la seva inspiració, també volíem mostrar la lluita i el valor involucrats en la vida de l’Stephen, tant per part seva com dels qui en van tenir cura.

Però era igualment important retratar l’altra cara de l’Stephen, la de pur showman. En el meu camerino vaig acabar tenint tres imatges de referència. Una era d’Einstein traient la llengua, perquè en Hawking hi ha un enginy lúdic similar. Una altra va ser la del comodí d’una baralla de cartes, representat com un titellaire, perquè sento que l’Stephen sempre ha tingut la gent al palmell de la mà. I la tercera va ser de James Dean. I això va ser el que em va captivar en veure’l: el seu espurneig i el seu humor.

La tensió més gran de representar un personatge vivent és haver de retre-li comptes de com l’has representat. En el cas de l’Stephen, el mateix passava envers la seva família, que va ser tan generosa amb mi durant els meus preparatius per a la pel·lícula. Abans d’anar a la projecció, l’Stephen em va dir: «Ja li diré el que en penso. Que ha estat bo. O d’una altra manera…». Vaig respondre que si fos «d’una altra manera» potser podria simplement dir «d’una altra manera…» i evitar-me detalls humiliants! Generosament, l’Stephen va dir que va gaudir de la pel·lícula. El va commoure, però també va declarar, com és ben sabut, que creia que hi hauria hagut d’haver més física i menys sentiments. En això és impossible portar-li la contrària.

Des de La teoria de tot, m’he mantingut en contacte amb la família Hawking. Em va commoure que em demanessin que intervingués amb una lectura en el funeral de l’Stephen. Va ser un dia increïblement trist però brillant, ple d’amor i de records i reflexions alegres sobre aquest personatge tan extraordinàriament coratjós, que va orientar el món amb la seva ciència i amb el seu esforç perquè les persones amb discapacitat siguin reconegudes i tinguin oportunitats per realitzar-se plenament.

Hem perdut una ment veritablement bella, un científic sorprenent i l’home més divertit que mai he tingut el plaer de conèixer. Però, tal com va dir la seva família en el moment de la mort de l’Stephen, el seu treball i el seu llegat sobreviuran, i així doncs és amb tristesa però també amb un gran plaer que presento aquesta col·lecció d’escrits de l’Stephen sobre temes diversos i fascinants. Espero que gaudeixin amb els seus textos i, parafrasejant Barack Obama, espero que l’Stephen s’ho estigui passant molt bé entre les estrelles.

Afectuosament,

Eddie





INTRODUCCIÓ



Professor Kip S. Thorne


Em vaig trobar amb Stephen Hawking per primera vegada el juliol del 1965 a Londres, Anglaterra, en una conferència sobre relativitat i gravitació. L’Stephen estava a la meitat dels seus estudis de doctorat a la Universitat de Cambridge, jo acabava de completar els meus a la Universitat de Princeton. Per les sales de conferències corria el rumor que l’Stephen havia ideat un argument molt convincent segons el qual el nostre Univers havia d’haver començat fa un temps finit. No podia ser infinitament vell.

Així, junt amb un altre centenar de persones, ens vam encabir en una sala dissenyada per a quaranta persones per escoltar el que diria l’Stephen. Caminava amb un bastó i la seva parla era una mica mal articulada, però tret d’això només manifestava signes molt discrets de la malaltia motora neuronal que li havien diagnosticat feia un parell d’anys. Clarament, la seva ment no en quedava pas afectada. El seu lúcid raonament es basava en les equacions d’Einstein de la relativitat general, en les observacions dels astrònoms que l’Univers s’expandeix i en unes poques suposicions força plausibles, i utilitzava algunes noves tècniques matemàtiques que Roger Penrose havia ideat recentment. Combinant tot això d’una manera aguda, poderosa i convincent, l’Stephen deduïa el seu resultat: el nostre Univers ha d’haver començat en una mena d’estat singular, fa uns deu mil milions d’anys. (En la dècada següent, l’Stephen i en Roger, combinant les seves forces, van aconseguir demostrar de forma encara més convincent aquest començament singular del temps, i també van demostrar més convincentment encara que en el centre de cada forat negre hi ha una singularitat on el temps s’acaba).

Vaig sortir de la conferència de l’Stephen tremendament impressionat. No tan sols pels seus arguments i la seva conclusió, sinó, encara més important, per la seva perspicàcia i creativitat. De manera que el vaig anar a trobar i vaig passar una hora parlant en privat amb ell. Va ser el començament d’una llarga amistat, una amistat basada no tan sols en interessos científics compartits, sinó també en una remarcable simpatia mútua, una capacitat insòlita de comprendre’ns l’un a l’altre com a éssers humans. Ben aviat vam parlar força més estona de les nostres vides, dels nostres amors, i fins i tot de la mort que no pas de la ciència, encara que la nostra ciència continuava formant el gruix del que ens unia.

El setembre del 1973, vaig portar l’Stephen i la seva dona, Jane, a Moscou, a Rússia. Malgrat la rabiosa Guerra Freda, des del 1968 jo passava a Moscou al voltant d’un mes cada parell d’anys, col·laborant en recerca amb membres del grup dirigit per Iàkov Boríssovitx Zeldovitx. Zeldovitx era un superb astrofísic, i també un dels pares de la bomba d’hidrogen soviètica. A causa dels seus secrets nuclears, tenia prohibit viatjar a l’Europa occidental o a Amèrica. Tenia moltes ganes de poder parlar amb l’Stephen; com que ell no podia visitar l’Stephen, vam anar a veure’l a ell.

A Moscou, l’Stephen va deixar estupefacte Zeldovitx i centenars d’altres científics amb la seva perspicàcia, i a canvi l’Stephen va aprendre una o dues coses de Zeldovitx. Especialment memorable va ser una tarda que l’Stephen i jo vam passar amb Zeldovitx i el seu estudiant de doctorat Alexei Starovinski a l’habitació de Stephen a l’hotel Rossiya. Zeldovitx li va explicar de manera intuïtiva i Starovinski de manera matemàtica un notable descobriment que havien fet.

Per fer que un forat negre giri cal energia. Això ja ho sabíem. Un forat negre, van explicar, pot utilitzar la seva energia de rotació per crear partícules, i les partícules n’escaparan enduent-se amb elles l’energia de rotació. Això resultava nou i sorprenent —tot i que no pas terriblement sorprenent. Quan un objecte té energia de moviment, la naturalesa acostuma a trobar formes d’extreure-la. Ja sabíem altres formes d’extreure l’energia de rotació d’un forat negre; aquesta era tan sols una nova manera, però inesperada.

Ara bé, el gran valor de converses com aquesta és que poden desencadenar noves línies de pensament. I això va passar amb l’Stephen. Va estar rumiant durant uns quants mesos sobre el descobriment de Zeldovitx i Starovinski, considerant-lo ara des d’una direcció, ara des d’una altra, fins que un dia va esclatar una visió veritablement radical en la ment de l’Stephen: després que el forat negre ha deixat de rodar, encara continua emetent partícules. Pot radiar —i radia com si el forat negre estigués calent, com el Sol, però no tan calent, tot just tebi. Com més pesant el forat, més baixa n’es la temperatura. Un forat que tingués la massa del Sol tindria una temperatura de 0,06 microkelvin, és a dir, de 0,06 milionèsimes de grau per sobre del zero absolut. La fórmula per calcular aquesta temperatura està gravada actualment en la làpida mortuòria de l’Stephen a l’Abadia de Westminster a Londres, on hi ha les seves cendres, entre les d’Isaac Newton i les de Charles Darwin.

Aquesta temperatura de Hawking d’un forat negre i la seva radiació de Hawking (com han estat anomenades) eren veritablement radicals —potser el descobriment més radical de la física teòrica en la segona meitat del segle XX. Ens va obrir els ulls a les profundes connexions entre relativitat general (forats negres), termodinàmica (la física de la calor) i física quàntica (la creació de partícules on abans no n’hi havia cap). Per exemple, va portar l’Stephen a demostrar que els forats negres tenen entropia, cosa que vol dir que en algun lloc dintre o al voltant del forat negre hi ha una enorme aleatorietat. Va deduir que la quantitat d’entropia (el logaritme de la quantitat d’aleatorietat del forat negre) és proporcional a l’àrea de la superfície del forat negre. La seva fórmula per a l’entropia serà gravada en la pedra memorial de l’Stephen al college Gonville and Caius de Cambridge, Anglaterra, on va treballar.

Durant els darrers quaranta-cinc anys, l’Stephen i centenars d’altres físics han lluitat per comprendre la naturalesa precisa de l’aleatorietat d’un forat negre. És una pregunta que continua generant noves perspectives sobre el casament de la teoria quàntica amb la relativitat general —és a dir, sobre les lleis encara poc conegudes de la gravetat quàntica.

La tardor del 1974, l’Stephen va portar els seus estudiants de doctorat i la seva família (la seva dona, Jane, i els dos fills, Robert i Lucy) a Pasadena, Califòrnia, durant un any, de manera que tant ell com els seus estudiants poguessin participar de la vida intel·lectual de la meva universitat, el Caltech (Institut de Tecnologia de Califòrnia), i confluir, temporalment, amb el meu propi grup de recerca. Va ser un any gloriós, en el pinacle del que ha estat anomenat «l’edat d’or de la recerca en forats negres».

Durant aquell any, l’Stephen i els seus estudiants i alguns dels meus es van esforçar a entendre més profundament els forats negres, i també ho vaig fer jo fins a un cert punt. Però la presència de l’Stephen i el seu lideratge en el nostre grup conjunt de recerca en forats negres em van donar la llibertat per emprendre una nova direcció que havia estat considerant durant alguns anys: les ones gravitatòries.

Només hi ha dos tipus d’ones que puguin viatjar per l’Univers portant-nos informació sobre coses molt llunyanes: les ones electromagnètiques (que inclouen la llum, els raigs X, els raigs gamma, les microones, les radioones…) i les ones gravitatòries.

Les ones electromagnètiques consisteixen en forces elèctriques i magnètiques oscil·lants que viatgen amb la velocitat de la llum. Quan incideixen sobre partícules carregades, tal com els electrons d’una antena de ràdio o de televisió, sacsegen les partícules cap amunt i cap avall, i hi dipositen la informació que porten. Aquesta informació pot ser amplificada i comunicada a un altaveu o una pantalla de televisor on els humans en podrem disposar.

Les ones gravitatòries, segons Einstein, consisteixen en oscil·lacions de les deformacions de l’espai: un estira-i-arronsa oscil·lant de l’espai. El 1972 Rainer (Rai) Weiss, a l’Institut de Tecnologia de Massachusetts, havia inventat un detector d’ones gravitatòries, en el qual uns miralls suspesos en l’angle i en els extrems d’un tub de buit en forma de L són separats al llarg d’una pota de la L per l’allargament de l’espai, i s’acosten entre si al llarg de l’altra pota de la L per l’arronsament de l’espai. Rai va proposar utilitzar feixos de làser per mesurar el patró d’oscil·lació d’aquest estirament i arronsament. La llum del làser podria extreure la informació d’una ona gravitatòria i el senyal es podria ampliar i comunicar a un ordinador per posar-lo a disposició dels humans.

El potencial de les ones gravitatòries com a canvi de paradigma científic pot ser comparat a com Galileu va contribuir a donar lloc a l’astronomia electromagnètica moderna construint un petit telescopi òptic, apuntant-lo cap a Júpiter i descobrint-ne les quatre llunes principals. Durant els quatre-cents anys que han passat des de Galileu, l’astronomia ha revolucionat completament la nostra comprensió de l’Univers, utilitzant altres ones electromagnètiques a més de la llum visible en què ell es va basar.

El 1972, els meus estudiants i jo vam començar a pensar què podríem aprendre sobre l’Univers utilitzant ones gravitatòries: desenvolupàrem una visió preliminar del que podria ser l’astronomia d’ones gravitatòries. Com que les ones gravitatòries són un tipus de deformació de l’espai, són produïdes més intensament per objectes que estiguin constituïts ells mateixos, totalment o parcialment, per espaitemps deformat —cosa que vol dir, especialment, per forats negres. Vam concloure que les ones gravitatòries eren l’instrument ideal per explorar i posar a prova les intuïcions de l’Stephen sobre els forats negres.

En termes més generals, ens va semblar, les ones gravitatòries són tan radicalment diferents de les ones electromagnètiques que està gairebé garantit que crearan la seva pròpia nova revolució en la nostra comprensió de l’Univers, potser comparable a l’enorme revolució electromagnètica que va iniciar Galileu —si aquestes ones elusives podien ser detectades i monitoritzades. Però es tractava d’un gran si: vam estimar que les ones gravitatòries que banyen la Terra són tan febles que els miralls dels extrems del dispositiu en L de Rai Weiss s’acostarien i allunyarien entre si no més que una centèsima part del diàmetre d’un protó (cosa que vol dir 1/10.000.000 del diàmetre d’un àtom), fins i tot en el cas que la separació entre els miralls fos de diversos quilòmetres. El repte de mesurar moviments tan petits era enorme.

Així, durant aquell any gloriós, amb els grups de recerca de l’Stephen i el meu fusionats en el Caltech, vaig dedicar una gran part del meu temps a explorar les perspectives d’èxit de les ones gravitatòries. Poc després del retorn de l’Stephen a Cambridge, la meva recerca va arribar a un moment de gran fruïció amb una conversa molt intensa, que va durar tota la nit, amb Rai Wess a l’habitació d’en Rai en un hotel de Washington DC. Em vaig convèncer que les perspectives d’èxit eren prou grans per dedicar-hi la major part de la meva carrera, i l’energia dels meus futurs estudiants, ajudant en Rai i altres experimentadors a aconseguir la nostra visió de les ones gravitatòries. I la resta, com s’acostuma a dir, és història.

El 14 de setembre de 2015, els detectors LIGO d’ones gravitatòries (construïts per un projecte d’un miler de persones que en Rai, jo i Ronald Drever havíem fundat, i Barry Barish havia aplegat i organitzat) van registrar i gravar les seves primeres ones gravitatòries. Comparant la forma de les ones amb les prediccions per simulacions per ordinador, el nostre equip va concloure que les ones havien estat produïdes quan dos forats negres pesants van xocar, a 1.300 milions d’anys llum de la Terra. Això va representar l’inici de l’astronomia amb ones gravitatòries. El nostre equip havia aconseguit, per a les ones gravitatòries, el que Galileu va aconseguir per a les ones electromagnètiques.

Confio que en les properes dècades la vinent generació d’astrònoms que treballi amb ones gravitatòries les utilitzarà no només per comprovar les lleis de l’Stephen de la física dels forats negres, sinó també per detectar i monitoritzar ones gravitatòries del naixement singular del nostre Univers i, per tant, per posar a prova les idees de l’Stephen i d’altres sobre com l’Univers va arribar a ser.

Durant el nostre any gloriós de 1974-1975, mentre jo dubtava sobre les ones gravitatòries i l’Stephen guiava el nostre grup conjunt en recerca de forats negres, el mateix Stephen va tenir una idea encara més radical que el seu descobriment de la radiació de Hawking. Va proporcionar una demostració encara més convincent, gairebé irrefutable, que quan es forma un forat negre, i posteriorment s’evapora completament per emissió de radiació, la informació que havia anat a raure al forat negre no en pot tornar a sortir. Es perd informació inevitablement.

Això resulta radical, perquè les lleis de la física quàntica insisteixen inequívocament que la informació mai no es pot perdre totalment. De manera que, si l’Stephen tenia raó, els forats negres violen una de les lleis més fonamentals de la mecànica quàntica.

Com podia ser, això? L’evaporació del forat negre és regida per les lleis combinades de la mecànica quàntica i de la relativitat general —les lleis encara poc enteses de la gravetat quàntica—, i, per tant, raonava l’Stephen, el matrimoni fogós de la relativitat general i la física quàntica ha de dur a la destrucció d’informació.

La gran majoria dels físics teòrics van trobar abominable aquesta conclusió, i hi han estat molt escèptics. I així, durant quaranta-quatre anys han estat lluitant amb aquesta denominada paradoxa de la pèrdua d’informació. És una lluita que mereix ben bé l’esforç i l’angoixa que s’hi ha dedicat, ja que aquesta paradoxa és una clau poderosa per a la comprensió de les lleis de la gravetat quàntica. El mateix Stephen, el 2003, va trobar una manera amb la qual aquesta informació podria escapar-se durant l’evaporació del forat negre, però això no va apaivagar les lluites dels teòrics. L’Stephen no va demostrar que la informació s’escapi, de manera que la lluita continua.

En el meu elogi de l’Stephen, en la cerimònia en què les seves cendres van ser dipositades a l’abadia de Westminster, vaig sintetitzar aquesta lluita amb les paraules següents: «Newton ens va donar respostes. Hawking ens ha donat preguntes. I les preguntes de Hawking continuen donant, generant avenços dècades després. Quan a la fi arribem a dominar les lleis de la gravetat quàntica, i comprenguem completament el naixement del nostre Univers, serà molt probablement al damunt de les espatlles de Hawking».

•

Tal com el nostre any gloriós 1974-1975 va ser tan sols el començament de la meva recerca en ones gravitatòries, també va ser tan sols el començament de la recerca de l’Stephen cap a la comprensió detallada de les lleis de la gravetat quàntica i sobre el que aquestes lleis ens diuen al voltant de la veritable natura de la informació i l’aleatorietat en els forats negres, i també sobre la veritable natura del naixement singular del nostre Univers, i la veritable natura de les singularitats que hi ha a l’interior dels forats negres —la veritable natura del naixement i de la mort del temps.

Són preguntes grans. Molt grans.

Sempre he defugit les grans preguntes. No tinc prou capacitat, prou saviesa ni prou autoconfiança per enfrontar-m’hi.

L’Stephen, en canvi, sempre es va sentir atret per les grans preguntes, tant si estaven fermament arrelades en la ciència com si no. Ell sí que tenia la capacitat, la saviesa i l’autoconfiança necessàries.

Aquest llibre és una compilació de les seves respostes a grans preguntes, respostes sobre les quals encara treballava en el moment de morir.

Les respostes de l’Stephen a sis de les preguntes estan profundament arrelades en la seva ciència. (Hi ha un Déu? Com va començar tot? Podem predir el futur? Què hi ha dins d’un forat negre? És possible viatjar en el temps? Com podem donar forma al futur?). Aquí el trobareu discutint en profunditat els temes que he descrit breument en aquesta introducció, i també molt, molt més.

Les seves respostes a les altres quatre grans preguntes probablement no poden ser basades sòlidament en la seva ciència. (Sobreviurem aquí a la Terra? Hi ha més vida intel·ligent a l’Univers? Hauríem de colonitzar l’espai? Serem depassats per la intel·ligència artificial?). Tanmateix, les seves reflexions mostren una gran saviesa i creativitat, com era d’esperar.

Espero que trobin les seves respostes tan estimulants i penetrants com m’ho han semblat a mi. Gaudeixin-ne!

KIP S. THORNE

Juliol del 2018





PER QUÈ ENS HEM DE FER LES GRANS PREGUNTES?





La gent sempre ha volgut respostes a les grans preguntes. D’on venim? Com va començar l’Univers? Quin sentit i quina intencionalitat hi ha rere tot això? Hi ha algú fora d’aquí? Les antigues narracions sobre la creació ens semblen ara menys rellevants i creïbles. Han estat reemplaçades per una varietat del que només es pot qualificar de supersticions, que van des del New Age fins a Star Trek. Però la ciència real pot ser molt més estranya, i molt més satisfactòria, que no pas la ciència-ficció.

Sóc científic. I un científic amb una fascinació profunda per la física, la cosmologia, l’Univers i el futur de la humanitat. Els meus pares em van educar per tenir una curiositat indestructible i, tal com el meu pare, per investigar i tractar de respondre a les nombroses preguntes que la ciència ens planteja. He passat la vida viatjant per l’Univers, a l’interior de la meva ment. Mitjançant la física teòrica, he tractat de respondre algunes de les grans preguntes. En un cert moment, vaig creure que veuria el final de la física tal com la coneixem, però ara crec que la meravella de descobrir continuarà molt després que jo me n’hagi anat. Estem a prop d’algunes d’aquestes respostes, però encara no les tenim.

El problema és que la majoria de la gent creu que la ciència real és massa difícil i complicada perquè la puguin entendre. Però no crec que aquest sigui el cas. Investigar sobre les lleis fonamentals que regeixen l’Univers exigiria una dedicació de temps de què la majoria de la gent no disposa; el món aviat s’aturaria si tots intentéssim fer física teòrica. Però la majoria de les persones pot comprendre i apreciar les idees bàsiques, si els són presentades de forma clara sense equacions, cosa que crec que és possible i que he gaudit tractant de fer al llarg de la meva vida.

Ha estat una època gloriosa per viure i investigar en física teòrica. La nostra imatge de l’Univers ha canviat molt en els últims cinquanta anys, i em sento feliç si hi he fet alguna contribució. Una de les grans revelacions de l’era espacial ha estat la perspectiva que ens ha donat sobre la humanitat. Quan contemplem la Terra des de l’espai, ens veiem a nosaltres mateixos com un tot. Veiem la nostra unitat, i no les nostres divisions. És una imatge simple amb un missatge corprenedor: un sol planeta, una sola espècie humana.

Vull sumar la meva veu a la d’aquells que reclamen una acció immediata sobre els desafiaments clau de la comunitat global. Espero que en el futur, fins i tot quan jo ja no hi sigui, les persones amb poder puguin mostrar creativitat, coratge i lideratge. Deixem-les abordar el desafiament dels objectius de desenvolupament sostenible, i actuar no pel seu propi interès sinó per l’interès comú. Sóc ben conscient de com de preciós és el valor del temps. Aprofitem-ne cada moment. Actuem ara mateix.

•

Ja he escrit anteriorment sobre la meva vida, però quan penso en la meva fascinació de sempre per les grans preguntes crec que val la pena repetir algunes de les meves primeres experiències. Vaig néixer exactament tres-cents anys després de la mort de Galileu, i m’agradaria creure que aquesta coincidència ha influït en com ha estat la meva vida científica. No obstant això, estimo que uns altres dos-cents mil nadons van néixer aquell mateix dia. No sé si algun d’ells es va interessar posteriorment per l’astronomia.

Vaig créixer en una casa victoriana alta i estreta a Highgate, a Londres, que els meus pares van comprar a molt bon preu durant la Segona Guerra Mundial, quan tothom pensava que Londres quedaria arrasada pels bombardeigs. De fet, un coet V2 va anar a caure a una casa no gaire més enllà de la nostra. En aquell moment, la meva mare, la meva germana i jo n’estàvem lluny, i afortunadament el meu pare no va resultar ferit. Durant anys, en el lloc de la bomba va quedar un gran espai buit, en el qual solia jugar amb el meu amic Howard. Investigàvem els resultats de l’explosió amb la mateixa curiositat que ha impulsat tota la meva vida.

El 1950, el lloc de treball del meu pare es va traslladar a l’extrem nord de Londres, al nou Institut Nacional d’Investigació Mèdica acabat de construir a Mill Hill, de manera que la meva família es va traslladar a prop, a la ciutat catedralícia de Saint Albans. Em van enviar a l’escola secundària per a nenes, que malgrat el seu nom admetia nens fins de deu anys d’edat. Més tard vaig anar a l’escola de Saint Albans. Mai vaig arribar més enllà de la meitat de la classe —era una classe molt brillant— però els meus companys em van posar el sobrenom d’Einstein, així que presumiblement van veure en mi senyals d’alguna cosa millor. Quan tenia dotze anys un dels meus amics li va apostar a un altre una bossa de caramels que mai arribaria a res.

A Saint Albans tenia sis o set amics íntims, i recordo haver tingut amb ells llargues discussions i debats sobre gairebé tot, des de models controlats per ràdio fins a la religió. Un dels nostres grans temes de discussió era l’origen de l’Univers, i si cal un Déu per crear-lo i posar-lo en marxa. Havia sentit a dir que la llum de les galàxies distants es desplaçava cap a l’extrem vermell de l’espectre i que se suposava que això indicava que l’Univers s’expandia. Però estava segur que hi havia d’haver alguna altra explicació per a aquest desplaçament cap al vermell. Potser la llum es cansava i s’envermellia en el seu camí cap a nosaltres? Un Univers essencialment immutable i etern em semblava molt més natural. (Va ser només uns quants anys més tard, després del descobriment del fons còsmic de microones, transcorreguts ja dos anys de la meva recerca de doctorat, que vaig reconèixer que m’havia equivocat).

Sempre em va interessar molt el funcionament de les coses, i solia desmuntar-les per veure com funcionaven, però no era pas tan bo per tornar-les a muntar. Les meves habilitats pràctiques mai no van igualar les meves qualitats teòriques. El meu pare va encoratjar el meu interès en ciència i insistia que jo anés a Oxford o Cambridge. Ell mateix havia anat a l’University College d’Oxford, així que va pensar que m’hi hauria de presentar. En aquell moment, l’University College no tenia cap catedràtic de matemàtiques, així que no tenia cap altra opció que demanar una beca en Ciències Naturals. Em va sorprendre aconseguir-la.

L’actitud predominant a Oxford en aquell moment era molt antitreball. Se suposava que havies de ser brillant sense esforç, o acceptar les teves limitacions i resignar-te a una nota mínima. M’ho vaig prendre com una invitació a treballar molt poc. No me’n sento orgullós, només estic descrivint la meva actitud en aquell temps, compartida per la majoria dels meus companys. Una de les conseqüències de la meva malaltia va ser canviar tot allò. Quan t’enfrontes a la possibilitat d’una mort primerenca, t’adones que hi ha moltes coses que vols fer abans que la teva vida s’acabi.

Com que havia treballat tan poc, havia planejat passar l’examen final evitant les preguntes que exigissin algun coneixement dels fets i centrant-me en canvi en problemes de física teòrica. Però la nit anterior no vaig dormir i l’examen no em va anar gaire bé. Estava a la frontera entre un excel·lent i un notable, i vaig haver de ser entrevistat pels examinadors per determinar quina nota em posaven. En l’entrevista em van preguntar pels meus plans de futur. Vaig respondre que volia fer recerca. Si em posaven un excel·lent, aniria a Cambridge. Si em posaven només un notable, em quedaria a Oxford. Em van posar un excel·lent.

En les llargues vacances posteriors al meu examen final, la universitat va oferir una sèrie de petites beques de viatge. Vaig pensar que les meves possibilitats d’obtenir-ne una serien més grans com més lluny em proposés anar, i vaig dir que volia anar a l’Iran. Vaig marxar l’estiu del 1962, amb tren fins a Istanbul, després a Erzurum, a l’est de Turquia, després a Tabriz, Teheran, Isfahan, Shiraz i Persèpolis, la capital dels antics reis perses. De tornada a casa, jo i el meu company de viatge, Richard Chiin, vam quedar atrapats en el terratrèmol de Bouin-Zahra, un terratrèmol massiu de 7,1 graus en l’escala de Richter que va matar més de dotze mil persones. Devia ser a prop de l’epicentre, però no ho sabia perquè estava malalt i en un autobús que anava fent salts per les carreteres iranianes, que llavors tenien molts sots.

Passàrem els següents dies a Tabriz, mentre em recuperava d’una greu disenteria i d’una costella que em vaig trencar en ser llançat contra el seient de davant meu a l’autobús, i encara desconeixíem la magnitud del desastre, perquè no parlàvem persa. Fins que vam arribar a Istanbul no vam saber què havia passat. Vaig enviar una postal als meus pares, que havien estat esperant ansiosament deu dies, perquè l’última vegada que ens havíem comunicat jo sortia de Teheran cap a la regió del desastre el dia del terratrèmol. Tot i el terratrèmol, tinc molt bons records dels meus dies a l’Iran. Una curiositat intensa pel món pot posar-nos en perill, però per a mi aquesta vegada va ser probablement l’única a la vida en què això ha estat cert.

L’octubre del 1962, quan vaig arribar a Cambridge, al Departament de Matemàtiques i Física Teòrica, tenia vint anys. Havia sol·licitat treballar amb Fred Hoyle, l’astrònom britànic més famós de l’època. Dic astrònom perquè llavors la cosmologia ni tan sols era reconeguda com un camp legítim d’investigació. No obstant això, Hoyle ja tenia prou estudiants, així que amb gran decepció meva vaig ser assignat a Dennis Sciama, de qui no havia sentit a parlar. Però de fet va ser positiu no haver estat estudiant de Hoyle, perquè m’hauria arrossegat a haver de defensar la seva teoria de l’estat estacionari, cosa que hauria estat més difícil que negociar el Brexit. Vaig començar la meva feina llegint vells llibres de text sobre relativitat general, atret, com sempre, per les preguntes més importants.

Com alguns de vostès poden haver vist en la pel·lícula en la qual Eddie Redmayne interpreta una versió particularment afavoridora de mi, en el meu tercer any a Oxford vaig notar que semblava estar tornant-me més maldestre. Vaig caure una o dues vegades i no vaig poder entendre per què, i vaig notar que ja no podia remar adequadament. Es va fer evident que alguna cosa no anava del tot bé, i em va contrariar molt que un metge em digués que deixés la cervesa.

L’hivern de la meva arribada a Cambridge va ser molt fred. Vaig passar a casa les vacances de Nadal, i la meva mare em va convèncer d’anar a patinar al llac de Saint Albans, encara que jo sabia que no hi estava preparat. Vaig caure i vaig tenir grans dificultats per tornar-me a aixecar. La mare es va adonar que alguna cosa anava malament i em va portar al metge.

Vaig passar setmanes a l’hospital St. Bartholomew, on em van fer moltes proves. Era el 1962, i les proves van ser una mica més primitives del que són ara. Em van prendre una mostra de múscul del braç, em van clavar elèctrodes i em van injectar un fluid radioopac a la columna vertebral, que els doctors van observar amb raigs X com pujava i baixava en inclinar el llit. En realitat, no em van arribar a dir què fallava, però vaig endevinar que la cosa no anava gens bé, així que no ho volia preguntar. Vaig deduir de les converses dels doctors que, fos el que fos «allò», només empitjoraria i que no podien fer res per mi, tret de receptar-me vitamines. De fet, el doctor que va fer les proves es va desentendre de mi i mai el vaig tornar a veure. Es va adonar que no podia fer res per mi.

En un cert moment, em vaig arribar a assabentar que el diagnòstic era esclerosi lateral amiotròfica (ELA), un tipus de malaltia motora neuronal en la qual les cèl·lules nervioses del cervell i de la medul·la espinal s’atrofien i després se cicatritzen o s’endureixen. També vaig saber que les persones amb aquesta malaltia perden a poc a poc la capacitat de controlar els moviments, de parlar, de menjar i finalment de respirar.

La meva malaltia semblava progressar ràpidament. Comprensiblement, em vaig deprimir i no podia veure quin sentit tenia continuar investigant per al meu doctorat, si ni tan sols sabia si viuria prou per acabar-lo. Però després la progressió de la malaltia es va alentir i vaig sentir que se’m renovellava l’entusiasme pel meu treball. Després que les meves expectatives s’havien reduït a zero, cada nou dia va esdevenir una propina, i vaig començar a apreciar tot el que tenia. Mentre hi ha vida, hi ha esperança.

I, per descomptat, també hi havia una noia anomenada Jane, que havia conegut en una festa. Estava molt decidida a lluitar junt amb mi contra la meva condició. La seva confiança em va esperançar. Comprometre’m amb ella em va aixecar la moral, i em vaig adonar que si ens casàvem hauria d’aconseguir una feina i acabar el doctorat. I com sempre, les grans preguntes em seguien impulsant. Vaig començar a treballar de valent i ho vaig gaudir.

Per mantenir-me durant els estudis, vaig sol·licitar una beca d’investigació en el college Gonvillle i Caius. Amb gran sorpresa meva, vaig ser elegit i he estat fellow del Caius des d’aleshores. Ser nomenat fellow va significar un punt d’inflexió en la meva vida. Volia dir que podia continuar la meva investigació malgrat la meva discapacitat creixent. També volia dir que la Jane i jo podríem casar-nos, la qual cosa vam fer el juliol del 1965. El nostre primer fill, Robert, va néixer dos anys després que ens caséssim. La segona, la Lucy, va néixer uns tres anys després. El tercer fill, Timothy, va néixer el 1979.

Com a pare, vaig tractar d’inculcar la importància de fer preguntes sempre. Una vegada, en una entrevista, el meu fill Tim va explicar que en un cert moment s’havia fet una pregunta que temia que resultés una mica esbojarrada. Volia saber si hi havia escampats arreu molts altres universos diminuts. Jo li vaig dir que mai tingués por de proposar una idea o una hipòtesi, per esbojarrada que pogués semblar (el qualificatiu són paraules seves, no pas meves).

•

La gran pregunta en cosmologia a principis dels anys seixanta era si l’Univers havia tingut un començament. Molts científics s’oposaven instintivament a aquesta idea, perquè creien que si hi havia un punt de creació la ciència hi deixaria de valdre. Caldria apel·lar a la religió i a la mà de Déu per determinar com va començar l’Univers. Això era clarament una pregunta fonamental, i era just el que em calia per completar la tesi de doctorat.

Roger Penrose havia demostrat que els estels moribunds, un cop s’han contret fins a un cert radi, evolucionen inevitablement fins a una singularitat, un punt on l’espai i el temps s’acaben. Per tant, vaig pensar, ja sabíem amb seguretat que res no podia evitar que un estel fred de massa prou gran es col·lapsés sota la seva pròpia gravetat fins a una singularitat de densitat infinita. Em vaig adonar que arguments similars podrien ser aplicats a l’expansió de l’Univers. En aquest cas, vaig aconseguir demostrar que hi ha singularitats on l’espaitemps va començar.

Un moment eureka va arribar el 1970, uns quants dies després del naixement de la meva filla Lucy. Mentre me n’anava al llit, cosa que la meva discapacitat convertia en un procés força lent, em vaig adonar que es podria aplicar als forats negres la teoria d’estructura causal que havia desenvolupat per als teoremes de singularitat. Si la relativitat general és correcta i si la densitat d’energia és positiva, l’àrea de la superfície de l’horitzó d’esdeveniments —la frontera d’un forat negre— té la propietat que quan hi cauen matèria o radiació addicionals sempre augmenta. D’altra banda, si dos forats negres xoquen i es fusionen en un únic forat negre, l’àrea de l’horitzó d’esdeveniments del forat negre resultant ha de ser més gran que la suma de les àrees dels horitzons d’esdeveniments dels forats negres originals.

Va ser una Edat d’Or, en la qual vam resoldre la majoria dels principals problemes en la teoria dels forats negres fins i tot abans que n’hi hagués cap evidència observacional. De fet, teníem tant d’èxit amb la teoria general clàssica de la relativitat que el 1973, després d’haver publicat amb George Ellis el llibre L’estructura de l’espaitemps a gran escala, em vaig sentir sense saber què més fer. La meva feina amb Penrose havia demostrat que la relativitat general deixava de ser vàlida en singularitats, de manera que el següent pas obvi seria combinar la relativitat general —la teoria del molt gran— amb la teoria quàntica —la teoria del molt petit. En particular, em preguntava si hi podria haver àtoms el nucli dels quals fos un petit forat negre primordial, format en l’Univers primitiu. Les meves investigacions van revelar una relació profunda i insospitada fins aleshores entre la gravetat i la termodinàmica, la ciència de la calor, i van resoldre una paradoxa que havia estat debatuda infructuosament durant trenta anys: la radiació que queda d’un forat negre que es contreu, com podria endur-se tota la informació sobre el forat negre? Vaig descobrir que la informació no es perd, però que no es retorna de manera útil —és com cremar una enciclopèdia però conservant-ne el fum i les cendres.

Per poder-ho respondre, vaig estudiar com els camps quàntics o les partícules serien dispersats per un forat negre. Esperava que una part de l’ona incident seria absorbida i la resta dispersada, però amb gran sorpresa vaig trobar que semblava que hi hagués emissió des del forat negre. De bon començament, vaig creure que això devia ser un error del meu càlcul. Però el que em va persuadir que era real va ser que l’emissió era exactament la que calia per tal d’identificar l’àrea de l’horitzó del forat negre amb l’entropia del forat negre. Aquesta entropia, una mesura del desordre d’un sistema, queda expressada en aquesta simple fórmula:



que expressa l’entropia S en funció de l’àrea de l’horitzó A, i de tres constants fonamentals de la natura, c, la velocitat de la llum, G, la constant de Newton de la gravitació, i ħ la constant de Planck. L’emissió d’aquesta radiació tèrmica del forat negre s’anomena actualment radiació de Hawking i em sento orgullós d’haver-la descobert.

El 1974, vaig ser elegit membre de la Royal Society. Aquesta elecció va sorprendre els membres del meu departament, perquè jo era molt jove i tan sols un simple ajudant d’investigació. Però en tres anys em van ascendir a professor. El meu treball en els forats negres em va donar l’esperança de descobrir una teoria del tot, i aquesta recerca em va mantenir en marxa.

El mateix any, el meu amic Kip Thorne ens va convidar, a nosaltres i a d’altres que treballaven en relativitat general, a l’Institut de Tecnologia de Califòrnia (Caltech). En els últims quatre anys, jo havia estat emprant una cadira de rodes manual i un tricicle elèctric blau, que es movia amb la lentitud d’una bicicleta i en el qual de vegades transportava passatgers il·legalment. Quan vam anar a Califòrnia, ens vam allotjar en una casa d’estil colonial propietat del Caltech propera al campus i allà vaig utilitzar per primera vegada una cadira de rodes elèctrica. Això em va donar un grau considerable d’independència, especialment gràcies al fet que als Estats Units els edificis i les voreres són molt més accessibles per als discapacitats que no pas a la Gran Bretanya.

Quan vam tornar del Caltech el 1975, al principi em vaig sentir bastant baix de moral. Tot em semblava provincià i restringit en comparació amb l’esperit de «sí que es pot» que hi ha a Amèrica. En aquell moment, el paisatge era ple d’arbres morts per l’epidèmia de l’om holandès i el país estava assolat per les vagues. No obstant això, el meu ànim va millorar quan vaig veure l’èxit del meu treball i quan vaig ser elegit, el 1979, per a la Càtedra Lucasiana de Matemàtiques, un càrrec que havia estat ocupat per Sir Isaac Newton i per Paul Dirac.

Durant la dècada de 1970 havia estat treballant principalment en forats negres, però el meu interès en la cosmologia es va renovellar amb els suggeriments que l’Univers primitiu havia passat per un període de ràpida expansió inflacionària, en el qual la seva grandària va créixer a un ritme cada vegada més gran, tal com els preus han augmentat des del Brexit. També vaig passar temps treballant amb Jim Hartle, explorant la teoria del naixement de l’Univers que vam anomenar d’absència de fronteres.

A començaments dels 1980, la meva salut va continuar empitjorant i vaig patir atacs d’asfíxia prolongats perquè la meva laringe s’anava afeblint i deixava passar menjar als pulmons. El 1985, en un viatge al CERN (Centre Europeu de Recerca Nuclear), a Suïssa, vaig agafar una pneumònia. Aquest moment va canviar la meva vida. Em van portar amb urgència a l’Hospital Cantonal de Lucerna i em van posar respiració assistida. Els doctors van suggerir a la Jane que les coses havien arribat a un punt en què ja no es podia fer res i li van suggerir apagar el ventilador i deixar-me morir. Però la Jane s’hi va negar i va ordenar que em portessin a l’Hospital Addenbrooke, a Cambridge, en ambulància aèria.

Com us podeu imaginar, va ser una època molt difícil, però afortunadament els doctors d’Addenbrooke van fer tot el possible per fer-me tornar a l’estat d’abans de la visita a Suïssa. No obstant això, com que la laringe encara permetia el pas de menjar i de saliva als pulmons, van haver de fer-me una traqueotomia. Com la majoria de vostès deuen saber, una traqueotomia elimina la capacitat de parlar. La veu és molt important. Si s’arrossega, com la meva, pot ser que la gent cregui que ets deficient mental i et tracti en conseqüència. Abans de la traqueotomia la meva forma de parlar era tan poc definida que només les persones que em coneixien bé em podien entendre. Els meus fills eren dels pocs que ho aconseguien. Durant un temps després de la traqueotomia, l’única manera com podia comunicar-me era anar formant paraules, lletra a lletra, tot aixecant les celles quan algú assenyalava la lletra correcta en un abecedari.

Afortunadament, un expert en informàtica de Califòrnia anomenat Walt Woltosz va sentir a parlar de les meves dificultats i em va enviar un programa d’ordinador que havia creat, anomenat Equalitzador. Això em va permetre seleccionar paraules completes d’una sèrie de menús a la pantalla de l’ordinador de la meva cadira de rodes, pressionant amb la mà un interruptor. Des de llavors, el sistema s’ha desenvolupat molt. Avui faig servir un programa anomenat Acat, desenvolupat per Intel, que controlo amb moviments de les galtes mitjançant un petit sensor que porto a les ulleres. També té un telèfon mòbil, que em dóna accés a Internet. Puc afirmar que sóc la persona més connectada del món. No obstant això, per parlar he mantingut el sintetitzador original, en part perquè no n’he sentit cap altre amb millor fraseig, i en part perquè ara m’identifico amb la seva veu, tot i l’accent americà que té.

La idea d’escriure un llibre de divulgació sobre l’Univers em va venir el 1982, en l’època del meu treball en la teoria de l’absència de fronteres. Vaig pensar que em permetria guanyar una quantitat modesta per ajudar a les despeses escolars dels meus fills i les despeses creixents de la meva atenció mèdica, però la raó principal era que volia explicar fins on havíem arribat, en opinió meva, en la nostra comprensió de l’Univers: fins a quin punt podríem estar a les envistes d’una teoria completa capaç de descriure l’Univers i tot el que conté. No només és important fer preguntes i trobar-ne les respostes: com a científic em vaig sentir obligat a comunicar a la gent el que estàvem aprenent.

Apropiadament, Una breu història del temps va aparèixer el primer d’abril (dia dels innocents) del 1988. De fet, el llibre s’havia d’anomenar originalment Del Big Bang als forats negres. Una breu història del temps. El títol es va escurçar i va canviar a «breu», i la resta és història.

Mai no vaig esperar que Una breu història del temps tingués tant d’èxit com ha tingut. Per descomptat, la història d’interès humà de com he aconseguit arribar a ser físic teòric i autor supervendes tot i la meva discapacitat hi ha ajudat. No tots els lectors han pogut acabar el llibre, ni han entès tot el que llegien, però, si més no, van bregar amb una de les grans preguntes de l’existència i es van fer la idea que vivim en un Univers regit per lleis racionals que, mitjançant la ciència, podem descobrir i comprendre.

Per als meus col·legues només sóc un altre físic, però per al públic en general em vaig convertir possiblement en el científic més conegut del món. Això es deu en part al fet que els científics, tret d’Einstein, no són tan coneguts com les estrelles del rock, i en part perquè encaixo en l’estereotip d’un geni discapacitat. No puc disfressar-me amb una perruca i ulleres fosques; la cadira de rodes em delata. Ser famós i fàcilment recognoscible té els seus pros i els seus contres, però els inconvenients són superats àmpliament pels avantatges. La gent sembla realment complaguda de veure’m. Fins i tot vaig tenir l’audiència més gran de la meva vida quan vaig fer de presentador dels Jocs Paralímpics de Londres el 2012.

He tingut una vida extraordinària en aquest planeta i alhora he recorregut l’Univers mitjançant la meva ment i les lleis de la física. He estat en els confins més llunyans de la galàxia, he viatjat a forats negres i he remuntat fins a l’inici dels temps. A la Terra, he tingut alts i baixos, turbulència i pau, èxit i sofriment, he estat ric i pobre, capaç i discapacitat. M’han elogiat i criticat, però mai no m’han ignorat. M’he sentit enormement privilegiat de poder contribuir, amb el meu treball, a la nostra comprensió de l’Univers. Però seria un Univers ben buit si no fos per les persones que estimo i que m’estimen. Sense elles, la meravella de tot això no existiria per a mi.

Quin era el seu somni quan era petit, i fins a quin punt s’ha realitzat?

Volia ser un gran científic. Però a l’escola no era gaire bon estudiant, i rarament estava a la primera meitat de la classe. El meu treball era descurat i la meva cal·ligrafia no gaire bona. Però a l’escola tenia bons amics, i parlàvem sobre tot i, en concret, sobre l’origen de l’Univers. Aquí és on va començar el meu somni, i he tingut la sort que s’ha realitzat.



I al capdavall, el fet que els humans, que som tan sols meres agrupacions de partícules fonamentals de la naturalesa, hàgim pogut arribar a una certa comprensió de les lleis que regeixen l’Univers i a nosaltres, és un gran triomf. Vull compartir el meu engrescament sobre aquestes grans preguntes i el meu entusiasme sobre aquesta cerca.

Espero que algun dia arribarem a saber les respostes a totes aquestes preguntes. Però hi ha altres reptes, altres grans temes sobre el planeta que han de ser respostos, i també per això cal una nova generació interessada, compromesa i que comprengui la ciència. Com podrem alimentar una població en creixement constant? O proporcionar aigua neta, generar energia renovable, prevenir i guarir les malalties i frenar el canvi climàtic global? Espero que la ciència i la tecnologia proporcionin les respostes a aquestes preguntes, però caldrà gent amb coneixement i comprensió per implementar-ne les solucions. Hem de lluitar perquè cada dona i cada home pugui tenir una vida sana i segura, amb oportunitats i amor. Tots viatgem en el temps, i anem junts cap al futur. Però cal que treballem junts per fer que aquest futur sigui un lloc que volem visitar.

Siguem valents, curiosos, decidits, superem les dificultats. Ho podem aconseguir.





1



HI HA UN DÉU?





La ciència va responent cada vegada més preguntes de les que solien formar part de la religió. La religió va ser un intent primerenc de respondre les preguntes que tots ens fem: per què som aquí?, d’on venim? Fa molt temps, la resposta era gairebé sempre la mateixa: els déus ho havien fet tot. El món era un lloc aterridor, de manera que fins i tot persones tan dures com els vikings creien en éssers sobrenaturals per donar sentit a fenòmens naturals com ara llamps, tempestes o eclipsis. Avui dia, la ciència proporciona respostes millors i més consistents, però les persones sempre s’aferraran a la religió, perquè proporciona consol i perquè no confien en la ciència ni l’entenen.

Fa uns quants anys, el diari The Times va fer un titular a primera plana que deia: «“No hi ha Déu”, diu Hawking». L’article anava il·lustrat. Déu hi era representat en un dibuix de Leonardo da Vinci, on semblava important. I van imprimir una fotografia meva en què semblava un petulant. Semblava un duel entre nosaltres dos. Però no tinc cap ressentiment envers Déu. No vull produir la impressió que el meu treball tracta de demostrar o refutar la seva existència. El meu treball consisteix a intentar trobar un marc racional per comprendre l’Univers que ens envolta.

Durant segles, es va creure que les persones discapacitades com jo vivien sota una maledicció infligida per Déu. Bé, suposo que és possible que hagi molestat algú d’un més enllà, però prefereixo pensar que tot es pot explicar d’una altra manera, mitjançant les lleis de la natura. Si creieu en la ciència, com jo, creieu que hi ha certes lleis que sempre són obeïdes. Si ens ve de gust, podem dir que les lleis són obra de Déu, però això és més una definició de Déu que no pas una demostració de la seva existència. Al voltant de l’any 300 aC, un filòsof anomenat Aristarc se sentia fascinat pels eclipsis, especialment els de Lluna. Tingué el coratge de qüestionar si realment eren causats per déus. Aristarc va ser un veritable pioner científic, que va estudiar acuradament el cel i va arribar a una conclusió audaç: es va adonar que l’eclipsi és en realitat el pas sobre la Lluna de l’ombra de la Terra, i no un esdeveniment diví. Alliberat per aquest descobriment, va aconseguir interpretar el que realment passava per damunt del seu cap i va dibuixar diagrames que mostraven la relació del Sol, la Terra i la Lluna. A partir d’això, va arribar a conclusions encara més notables: va deduir que la Terra no era el centre de l’Univers, com tothom havia pensat fins aleshores, sinó que gira al voltant del Sol. De fet, entendre aquesta disposició explica tots els eclipsis. Quan la Lluna fa ombra a la Terra, es produeix un eclipsi solar, i quan la Terra fa ombra a la Lluna, es produeix un eclipsi lunar. Però Aristarc va anar encara més lluny. Va suggerir que les estrelles no eren petits orificis al pis del cel, com els seus contemporanis creien, sinó que eren altres sols, com el nostre, només que molt llunyans. Que sorprenent degué resultar aquesta idea! L’Univers és una màquina governada per principis o lleis —lleis que poden ser enteses per la ment humana.

Crec que el descobriment d’aquestes lleis ha estat l’assoliment més gran de la humanitat, perquè són aquestes lleis de la natura, com ara les anomenem, les que ens diran si cal realment un déu per explicar l’Univers. Les lleis de la natura són una descripció de com funcionen realment les coses en el passat, el present i el futur. En el tennis, la pilota sempre va exactament on diuen que anirà. I també aquí hi intervenen moltes altres lleis, que governen tot el que passa, des de com es produeix l’energia del llançament en els músculs dels jugadors fins a la velocitat amb què l’herba creix sota els seus peus. Però el realment important és que aquestes lleis físiques, a més de ser immutables, són universals. S’apliquen no només al vol d’una pilota, sinó també al moviment d’un planeta i als de totes les altres coses de l’Univers. A diferència de les lleis promulgades pels humans, les lleis de la natura no poden ser transgredides, per això són tan poderoses, i també tan controvertides quan són considerades des d’una perspectiva religiosa.

Si s’accepta, com jo ho faig, que les lleis de la natura són fixes, no triguem gaire a preguntar-nos quin paper queda per a Déu. En això rau una gran part de la contradicció entre la ciència i la religió, i encara que els meus punts de vista han estat notícia, en realitat és un conflicte molt antic. Podríem definir Déu com l’encarnació de les lleis de la natura. Tanmateix, això no és el que la majoria de persones pensa de Déu. Déu significa per a elles un ésser semblant als humans, amb qui ens podem relacionar personalment. Quan mirem la immensitat de l’Univers i considerem que insignificant i accidental hi és la vida humana, això sembla molt inversemblant.

Utilitzo la paraula Déu en un sentit impersonal, com ho feia Einstein, per designar les lleis de la natura. Segons això, conèixer la ment de Déu és conèixer les lleis de la natura. La meva predicció és que coneixerem la ment de Déu cap a la fi d’aquest segle.

Un camp restant que la religió encara pot pretendre per a si és l’origen del Univers, però fins i tot aquí la ciència progressa, i aviat hauria de proporcionar una resposta definitiva a com va començar l’Univers. Vaig publicar un llibre en què em preguntava si Déu va crear l’Univers que va causar un cert enrenou. La gent es va enfadar pel fet que un científic tingués alguna cosa a dir sobre temes de la religió. No desitjo dir a ningú què ha de creure, però per a mi la pregunta de si Déu existeix és una pregunta vàlida per a la ciència. Al cap i a la fi, és difícil pensar un misteri més important o fonamental que què, o qui, va crear i controla l’Univers. Crec que l’Univers va ser creat espontàniament del no-res, segons les lleis de la ciència. La suposició bàsica de la ciència és el determinisme científic. Les lleis de la ciència determinen l’evolució de l’Univers, donat el seu estat en un moment concret. Aquestes lleis poden, o no, haver estat decretades per Déu, però no pot intervenir per transgredir-les, o no serien lleis. Això deixa a Déu la llibertat de triar l’estat inicial de l’Univers, però fins i tot aquí sembla que hi podria haver lleis. Llavors, a Déu no li quedaria cap llibertat.

Tot i la complexitat i varietat de l’Univers, resulta que per fer-lo només calen tres ingredients. Imaginem que els poguéssim enumerar en algun tipus de llibre de cuina còsmic. Aleshores, quins són els ingredients que calen per preparar un Univers? El primer és matèria —coses que tenen massa. La matèria està al nostre voltant, al terra que tenim sota els peus i en l’espai que ens volta. Pols, roca, gel, líquids. Grans núvols de gas, enormes galàxies espirals, amb milers de milions de sols cadascuna, estenent-se fins a distàncies increïbles.

La segona cosa que cal és energia. Encara que mai no hi hàgim pensat, tots sabem què és l’energia. Una cosa que ens trobem cada dia. Quan mirem cap al Sol la podem sentir a la cara: és energia produïda per una estrella a cent cinquanta milions de quilòmetres de distància. L’energia impregna l’Univers i fa funcionar els processos que en fan un lloc dinàmic i incessantment canviant.

Tenim, doncs, matèria i energia. La tercera cosa que cal per construir un Univers és espai, molt d’espai. Podem qualificar l’Univers de moltes maneres —impressionant, bell, violent—, però si d’alguna cosa no el podem tractar és d’estret. Arreu on mirem veiem espai, més espai i encara més espai, prolongant-se en totes direccions. És literalment marejador. Ara bé, d’on pot venir tota aquesta matèria, energia i espai? No se’n va tenir ni idea fins al segle XX.

La resposta va venir de la perspicàcia d’un home, probablement el científic més notable que hagi viscut mai. Es deia Albert Einstein. Lamentablement, no el vaig arribar a conèixer, ja que va morir quan jo tenia tan sols tretze anys. Einstein es va adonar d’una cosa força notable: que dos dels principals ingredients necessaris per fer un Univers, massa i energia, són bàsicament el mateix, dues cares de la mateixa moneda. La seva famosa equació E = mc2 simplement vol dir que la massa pot ser considerada com un tipus d’energia, i viceversa. Així doncs, en lloc de tres ingredients per a l’Univers, ara podem dir que només en calen dos: energia i espai. Però d’on vénen tota aquesta energia i tot aquest espai? La resposta es va trobar després de dècades de treball científic: l’espai i l’energia van ser inventats espontàniament en un esdeveniment que actualment anomenem Big Bang.

En el moment del Big Bang, va començar a existir l’Univers sencer, i amb ell l’espai. Tot això es va expandir, com un globus que s’estigués inflant. Però d’on van venir tota aquesta energia i tot aquest espai? Com poden aparèixer simplement del no-res tot un Univers ple d’energia, la increïble immensitat de l’espai, i tot el que conté?

Per a alguns, és aquí on Déu torna a l’escena. Va ser Déu qui va crear l’energia i l’espai. El Big Bang va ser el moment de la creació. Però la ciència explica una història diferent. A risc de ficar-me en problemes, crec que ara podem entendre molt millor la naturalesa dels fenòmens que van terroritzar els vikings. Fins i tot podem anar més enllà de la bella simetria entre energia i matèria descoberta per Einstein. Podem fer servir les lleis de la naturalesa per abordar l’origen de l’Univers i esbrinar si l’única manera de explicar-lo és l’existència de Déu.

Després de la Segona Guerra Mundial, mentre jo creixia, a Anglaterra era temps d’austeritat. Ens deien que mai s’obté alguna cosa a canvi de no res. Però ara, després de tota una vida de treball, penso que en realitat es pot obtenir de franc tot un Univers.

El gran misteri que rau en el cor del Big Bang és explicar com es pot materialitzar del no-res tot un Univers increïblement enorme en espai i en energia. El secret resideix en un dels fets més estranys del cosmos. Les lleis de la física exigeixen l’existència d’una cosa anomenada energia negativa.

Per avançar en aquest concepte estrany però crucial, permetin-me recórrer a una analogia senzilla. Imaginem que algú vol aixecar un turó en un terreny pla. El turó representarà l’Univers. Per fer-lo, fa un clot a terra i usa per aixecar el turó el material que n’extreu. Però és clar, no fa només un turó, també està fent un forat, una versió negativa del turó. El que abans hi havia al forat ara s’ha convertit en turó, de manera que en conjunt tot s’equilibra perfectament. Aquest és el principi que hi ha al darrere del que va passar al començament de l’Univers.

Quan el Big Bang va produir una gran quantitat d’energia positiva, va produir simultàniament la mateixa quantitat d’energia negativa. D’aquesta manera, l’energia positiva i la negativa sempre sumen zero. És una altra llei de la natura.

Però tota aquesta energia negativa on és, avui? És en el tercer ingredient del nostre llibre de cuina còsmic: en l’espai. Això pot semblar ben estrany, però segons les lleis de la naturalesa referents a la gravetat i al moviment —lleis que es troben entre les més antigues de la ciència— l’espai mateix és un gran magatzem d’energia negativa, suficient per assegurar que el conjunt sumi zero.

He d’admetre que, llevat que les matemàtiques siguin el punt fort del lector, això costa d’entendre, però és veritat. La interminable xarxa de milers de milions de galàxies, atraient-se les unes a les altres per la força de la gravetat, actua com un dispositiu gegant d’emmagatzematge. L’Univers és com una bateria enorme que emmagatzema energia negativa. El costat positiu de les coses, la massa i l’energia que veiem avui, és com el turó. El forat corresponent, o el costat negatiu de les coses, s’estén per tot l’espai.

Però què significa això en la nostra recerca per esbrinar si hi ha un Déu? Vol dir que si l’Univers no porta res de nou, llavors, no cal un Déu per crear-lo. L’Univers és el dinar de franc més extrem.

Com que sabem que l’energia positiva i la negativa sumen zero, el que cal fer ara és esbrinar què —o m’atreveixo a dir qui— va desencadenar tot el procés. Què podria causar l’aparició espontània d’un Univers? A primera vista, sembla un problema desconcertant —al cap i a la fi, en la vida quotidiana les coses no es materialitzen a partir del no-res. No podem prendre una tassa de cafè quan ens ve de gust simplement fent petar els dits. Hem de fer servir altres coses, com ara grans de cafè, aigua i potser una mica de llet i de sucre. Però si ens endinsem en aquesta tassa de cafè, a través de les partícules de llet, fins als nivells atòmic i subatòmic, entrem en un món on conjurar alguna cosa del no-res esdevé possible. Si més no, durant un temps prou curt. Això passa perquè, a aquesta escala, partícules com els protons es comporten segons les lleis de la naturalesa que anomenem mecànica quàntica. I realment poden aparèixer a l’atzar, durar un temps, desaparèixer de nou, i reaparèixer en algun altre lloc.

Com que sabem que hi va haver un moment en què l’Univers va ser molt petit —més petit que un protó—, això implica una cosa força remarcable. Vol dir que l’Univers mateix, en la seva immensitat i complexitat al·lucinants, podria simplement haver aparegut sense violar les lleis conegudes de la naturalesa. A partir d’aquest moment, es van alliberar grans quantitats d’energia a mesura que l’espai s’expandia. Un lloc, doncs, per emmagatzemar tota l’energia negativa que calgui per equilibrar els comptes, però és clar, la pregunta crítica es planteja de nou: Déu va crear les lleis quàntiques que van permetre que s’esdevingués el Big Bang? En altres paraules, cal un Déu per poder fer que el Big Bang hagués esclatat? No tinc cap desig d’ofendre la gent de fe, però crec que la ciència té una explicació més convincent que no pas un creador diví.

L’experiència quotidiana ens fa pensar que tot el que passa ha de ser causat per alguna cosa que va passar abans, de manera que ens resulta natural pensar que alguna cosa —potser Déu— ha d’haver fet que l’Univers arribi a existir. Però quan parlem de l’Univers com un tot, això no és necessàriament així. Deixin que m’expliqui. Imaginem un riu que flueix muntanya avall. Què va causar el riu? Bé, potser la pluja que va caure abans a les muntanyes. Però què va causar la pluja? Una bona resposta seria el Sol, que va brillar sobre l’oceà, va elevar el vapor d’aigua cap al cel i va formar núvols. Però què fa que el Sol brilli? Bé, si mirem al seu interior hi trobem el procés anomenat fusió, en el qual àtoms d’hidrogen s’uneixen per formar àtoms d’heli, de manera que alliberen grans quantitats d’energia en aquest procés. Fins aquí tot bé. Però d’on ve l’hidrogen? Resposta: del Big Bang. Però aquí hi ha l’aspecte crucial. Les lleis de la natura ens diuen que l’Univers no només podria haver aparegut sense cap ajut, tal com un protó, sense haver necessitat res en termes d’energia, sinó que també és possible que res hagi causat el Big Bang. Res.

L’explicació es basa en les teories d’Einstein i en les seves idees sobre com l’espai i el temps estan profundament entrellaçats. En l’instant del Big Bang, passà una cosa meravellosa amb el temps: el temps mateix va començar.

Per entendre aquesta idea al·lucinant, considerem un forat negre en l’espai. Un forat negre típic és un estel de massa tan gran que s’ha esfondrat sobre si mateix. És tan massiu que ni tan sols la llum pot escapar de la seva gravetat, per la qual cosa és gairebé perfectament negre. La seva atracció gravitatòria és tan poderosa que no tan sols deforma i distorsiona la llum, sinó també el temps. Per veure com, imaginem que un rellotge està sent absorbit pel forat negre. A mesura que el rellotge s’acosta al forat negre, comença a anar cada vegada més a poc a poc. El temps mateix comença a alentir-se. Ara imaginem que quan el rellotge entra al forat negre —suposant, per descomptat, que pugui resistir les forces extremes de la gravitació— el temps, en realitat, s’atura, no pas perquè el rellotge s’hagi avariat, sinó perquè dins del forat negre el temps no existeix. I això és exactament el que va passar al començament de l’Univers.

Com encaixa l’existència de Déu en la seva comprensió del començament i el final de l’Univers? I si Déu existís i vostè tingués l’oportunitat de trobar-se amb ell, què li preguntaria?

La pregunta és: la manera com l’Univers va començar va ser escollida per Déu per raons que no podem comprendre, o va ser determinada per una llei de la ciència? Jo crec el segon. Si vol, pot anomenar «Déu» les lleis de la ciència, però no seria un Déu personal a qui es pogués trobar i fer preguntes. Encara que si, tot i això, hi hagués un Déu d’aquesta mena, m’agradaria preguntar-li com se li va acudir una cosa tan complicada com la teoria M en onze dimensions.



En els últims cent anys, hem fet avenços espectaculars en la comprensió de l’Univers. Ara coneixem les lleis que regeixen tot el que passa, tret de les condicions més extremes, com l’origen de l’Univers o els forats negres. Crec que el paper exercit pel temps en el principi de l’Univers és la clau definitiva per eliminar la necessitat d’un gran dissenyador i per revelar com l’Univers es va crear a si mateix.

A mesura que retrocedim en el temps cap al moment del Big Bang, l’Univers es fa més i més petit, fins que finalment s’arriba a un punt en què tot l’Univers és tan reduït que de fet és un forat negre infinitesimalment petit i infinitament dens. I tal com passa amb els forats negres actuals que suren en l’espai, les lleis de la natura dicten una cosa força extraordinària. Ens diuen que el temps s’ha d’aturar també en aquest cas. No es pot arribar a cap temps anterior al Big Bang perquè abans del Big Bang el temps no existia. Finalment hem trobat una cosa que no té causa, perquè no hi havia cap temps en què hi pogués haver cap causa. Per mi això significa que no hi ha possibilitat d’un creador, perquè no existeix temps en el qual hagi pogut existir cap creador.

Les persones volen respostes a les grans preguntes, com per què som aquí. No esperen que les respostes siguin fàcils i estan preparades per esforçar-s’hi una mica. Quan em pregunten si un Déu ha creat l’Univers, responc que la pregunta no té sentit. Abans del Big Bang el temps no existia, i per tant no hi havia un temps en què Déu pogués fer l’Univers. És com preguntar com es pot anar a les fronteres de la Terra: la Terra és una esfera sense fronteres, per això buscar-les és un exercici inútil.

Tinc fe? Cadascú és lliure de creure el que vulgui, i la meva opinió és que l’explicació més simple és que no hi ha Déu. Ningú va crear l’Univers i ningú dirigeix el nostre destí. Això em porta a una profunda comprensió: probablement no hi hagi cel ni vida futura. Opino que creure en una altra vida és tan sols una il·lusió. No n’hi ha cap evidència fiable i contradiu tot el que sabem en ciència. Crec que quan morim, retornem a la pols. Però hi ha un sentit en allò que vivim, en la nostra influència i en els gens que transmetem als nostres fills. Tenim aquesta única vida per apreciar el gran disseny de l’Univers, i m’hi sento extremament agraït.





2



COM VA COMENÇAR TOT?





Hamlet va dir: «Podria estar tancat en una closca de nou i considerar-me rei d’un espai infinit». Crec que el que volia dir és que, encara que els humans som físicament molt limitats, particularment en el meu propi cas, les nostres ments són lliures d’explorar tot l’Univers, i de gosar anar fins i tot allà on Star Trek tem trepitjar. És l’Univers realment infinit, o tan sols molt gran? Va tenir un començament? Durarà per sempre, o només per molt de temps? Com poden les nostres ments finites comprendre un Univers infinit? No és presumptuós fins i tot el fet d’intentar-ho?

A risc d’incórrer en el destí de Prometeu, que va robar el foc dels déus per a ús dels humans, crec que podem, i és necessari, tractar d’entendre l’Univers. El seu càstig consistí a ser encadenat a una roca per a tota l’eternitat, encara que feliçment en va ser alliberat per Hèrcules. Ja hem fet progressos remarcables en la comprensió del Cosmos, tot i que encara no en tenim una imatge completa. M’agrada pensar que potser no estem gaire lluny d’aconseguir-la.

Segons el poble dels boshongo, d’Àfrica central, al començament només hi havia la foscor, l’aigua i el gran déu Bumba. Un dia Bumba, amb mal d’estómac, va vomitar el Sol. El Sol va assecar part de l’aigua i en va deixar sorgir la terra. Adolorit encara, Bumba va vomitar la lluna, les estrelles i després alguns animals: el lleopard, el cocodril, la tortuga, i, finalment, l’home.

Aquests mites de creació, com molts d’altres, intenten respondre les preguntes que tothom es fa. Per què som aquí? D’on venim? La resposta més usual és que els humans són d’origen relativament recent perquè és obvi que l’espècie humana millora en coneixement i en tecnologia. Per tant, no pot haver existit gaire temps ja que si fos així hauria progressat molt més encara. Per exemple, segons el bisbe Ussher, el Gènesi situa el començament del temps en el capvespre del 22 d’octubre de 4004 abans de Crist a les 6 de la tarda. En canvi, l’entorn físic, com les muntanyes i els rius, canvia molt poc en la vida d’un humà. Per tant, es considerava que eren un fons constant, que o bé va existir des de sempre com un paisatge buit, o bé va ser creat al mateix temps que els humans.

Però no tothom se sentia satisfet amb la idea que l’Univers hagués tingut un començament. Per exemple, Aristòtil, el més famós dels filòsofs grecs, creia que l’Univers havia d’haver existit sempre. Una cosa eterna és més perfecta que una cosa creada. Va suggerir que la raó per la qual veiem progrés és que s’havien anat repetint inundacions o altres desastres naturals que feien retrocedir la civilització al seu començament. La motivació per creure en un Univers etern era el desig d’evitar invocar la intervenció divina per crear l’Univers i posar-lo en marxa. En canvi, aquells que creien que l’Univers va tenir un començament, el van fer servir com a argument per a l’existència de Déu com a primera causa, o primer motor, de l’Univers.

Si hom creia que l’Univers va tenir un començament, les preguntes òbvies eren: Què va succeir abans del començament? Què feia Déu abans de fer el món? Preparava l’infern per a les persones que fessin aquestes preguntes? El problema de si l’Univers va tenir o no un començament va ser una gran preocupació per al filòsof alemany Immanuel Kant. Va constatar que, tant si en té com si no, hi havia contradiccions lògiques, o antinòmies. Si l’Univers ha tingut un començament, per què va transcórrer un lapse de temps infinit abans que comencés? Va anomenar-ho la tesi. D’altra banda, si l’Univers ha existit sempre, per què ha trigat un temps infinit a arribar a l’etapa actual? Va anomenar-ho l’antítesi. Tant la tesi com l’antítesi depenien del fet que Kant suposava, com gairebé tothom de la seva època, que el temps és absolut. És a dir, que el temps va del passat infinit al futur infinit independentment de qualsevol univers que hagi pogut existir o deixat d’existir.

Aquesta continua essent la imatge que en tenen molts científics d’avui. Però el 1915, Einstein va presentar la seva revolucionària teoria general de la relativitat. En aquesta teoria, l’espai i el temps no són absoluts, ni són un fons fix per als esdeveniments, sinó magnituds dinàmiques que van ser afaiçonades per la matèria i l’energia en l’Univers, i que tan sols estan definides dins de l’Univers, per la qual cosa no té sentit parlar d’un temps abans que l’Univers comencés. Això seria com preguntar per un punt al sud del Pol Sud. No està definit.

Encara que la teoria d’Einstein va unificar el temps i l’espai, no ens diu gaires coses sobre l’espai en si. Una cosa aparentment òbvia és que l’espai segueix i segueix i segueix. No esperem que l’Univers acabi en una paret de maó, tot i que no hi ha cap raó lògica per la qual això no pugui passar. Però instruments moderns com el telescopi espacial Hubble ens permeten explorar profundament en l’espai. El que hi veiem són centenars de milers de milions de galàxies, de formes o grandàries diverses. Hi ha galàxies el·líptiques gegants i galàxies espirals com la nostra. Cada galàxia conté centenars de milers de milions d’estrelles, moltes de les quals tenen planetes al seu voltant. La nostra pròpia galàxia intercepta la visió en algunes direccions però, tret d’això, les galàxies es distribueixen de manera aproximadament uniforme en l’espai, amb algunes concentracions locals i buits locals. La densitat del nombre de galàxies sembla disminuir a distàncies molt grans, però sembla que això és degut simplement al fet que estan tan lluny i es veuen tan febles que no podem distingir-les. Pel que podem dir, l’Univers es perllonga indefinidament en l’espai, més o menys semblant a tal com és aquí.

Encara que l’Univers aparentment és molt semblant en cada posició en l’espai, definitivament canvia en el temps. Això no es va observar fins als primers anys del segle passat. Fins llavors, es creia que l’Univers era essencialment constant en el temps. Podria haver existit durant un temps infinit, però això semblava portar a conclusions absurdes. Si les estrelles haguessin estat radiant durant un temps infinit, haurien escalfat l’Univers fins a la seva temperatura. Fins i tot a la nit, el cel brillaria tant com el Sol, perquè cada línia de visió acabaria o bé en una estrella, o en un núvol de pols que s’hauria escalfat fins a la temperatura de les estrelles. Per tant, l’observació, que tothom ha fet, que el cel a la nit és fosc, és molt important. Implica que l’Univers no pot haver existit sempre en l’estat que el veiem avui. Alguna cosa degué succeir en el passat per fer que les estrelles s’encenguessin fa un temps finit. Així, la llum de les estrelles molt distants encara no hauria tingut temps d’arribar-nos. Això explicaria per què el cel nocturn no brilla en totes direccions.

Si les estrelles haguessin estat al seu lloc des de sempre, per què es van encendre sobtadament fa uns quants milers de milions d’anys? Quin rellotge els va indicar que havia arribat l’hora de brillar? Això va desconcertar els filòsofs, com Immanuel Kant, que creien que l’Univers havia existit sempre. Però per a la majoria de la gent això resultava consistent amb la idea que l’Univers havia estat creat tal com és ara, fa només uns pocs milers d’anys, com havia conclòs el bisbe Ussher. No obstant això, les discrepàncies amb aquesta idea van començar a aparèixer amb observacions del telescopi de centenars de polzades de l’observatori de Mount Wilson, en la dècada dels anys vint. Primer, Edwin Hubble va descobrir que moltes taques de llum molt febles, anomenades nebuloses, eren de fet galàxies, grans col·leccions d’estrelles com el Sol, però a una gran distància. Perquè semblessin tan petites i febles, les distàncies havien de ser tan grans que la seva llum hauria trigat milions o fins i tot milers de milions d’anys, per arribar a nosaltres. Això indicà que el començament de l’Univers no podia haver-se produït fa tan sols uns milers d’anys.

Però la segona cosa que va descobrir Hubble va resultar ser encara més notable. Analitzant la llum de les galàxies, Hubble va poder mesurar si s’acostaven cap a nosaltres o se n’allunyaven. Amb gran sorpresa seva, va descobrir que gairebé totes s’allunyaven. A més, com més lluny eren, més ràpidament s’allunyaven. En altres paraules, l’Univers s’expandeix. Les galàxies se separen les unes de les altres.

El descobriment de l’expansió de l’Univers va ser una de les grans revolucions intel·lectuals del segle XX. Va ser una sorpresa total, i va canviar completament la discussió sobre l’origen de l’Univers. Si les galàxies se separen, havien d’haver estat més juntes en el passat. A partir del ritme d’expansió actual, podem estimar que fa d’uns deu a uns quinze mil milions d’anys van haver d’estar molt juntes. Sembla, doncs, que l’Univers podria haver començat en aquella època, amb tot el seu contingut en el mateix punt de l’espai.

Però molts científics se sentien insatisfets amb la idea que l’Univers hagués tingut un començament, perquè semblava implicar que la física deixava de ser vàlida. Caldria invocar un agent extern, que a efectes pràctics podem anomenar Déu, per determinar com va començar l’Univers. Per evitar-ho, van proposar teories en què malgrat que l’Univers s’expandeixi, no ha tingut cap començament. Una d’elles era la teoria de l’estat estacionari proposada per Hermann Bondi, Thomas Gold i Fred Hoyle el 1948.

En la teoria de l’estat estacionari, la idea era que a mesura que les galàxies se separaven, se’n formaven de noves a partir de matèria que, segons se suposava, es creava contínuament arreu de l’espai. L’Univers hauria existit sempre i sempre hauria tingut el mateix aspecte. Aquesta última propietat tenia la gran virtut de constituir una predicció concreta que podria ser sotmesa a observació. En la dècada de 1960, el grup de radioastronomia de Cambridge, dirigit per Martin Ryle, va fer un ampli estudi de radiofonts febles que va indicar que es distribueixen de manera força uniforme a tot el cel, cosa que revela que la majoria d’aquestes fonts es troben fora de la nostra galàxia. De mitjana, les fonts més febles estarien més allunyades.

La teoria de l’estat estacionari predeia una relació entre el nombre de fonts i les seves intensitats. Però les observacions van mostrar més fonts febles que les predites, cosa que indica que la densitat de fonts va ser més gran en el passat. Això contradeia la suposició bàsica de la teoria de l’estat estacionari que tot es mantenia constant en el temps. Per això, i per d’altres motius, la teoria de l’estat estacionari va ser abandonada.

Un altre intent d’evitar que l’Univers hagués tingut un començament va ser el suggeriment que hi havia hagut una fase prèvia de contracció, però a causa de la rotació i de les irregularitats locals, no totes les galàxies haurien coincidit al mateix punt. Les diferents galàxies haurien passat les unes al costat de les altres i l’Univers s’hauria tornat a expandir amb densitat sempre finita. Fins i tot, dos físics russos, Ievgueni Lifxitz i Issak Khalatnikov, afirmaren haver demostrat que una contracció general sense simetria exacta conduiria sempre a un rebot, amb densitat sempre finita. Aquest resultat convenia molt al materialisme dialèctic marxistaleninista, perquè evitava preguntes incòmodes sobre la creació de l’Univers. Per tant, es va convertir en un article de fe per als científics soviètics.

El començament de la meva recerca en cosmologia es va produir gairebé al mateix temps en què Lifxitz i Khalatnikov van publicar la seva conclusió que l’Univers no havia tingut començament. Em vaig adonar que això era una qüestió molt important, però no em van convèncer els arguments que Lifxitz i Khalatnikov havien fet servir.

Estem acostumats a la idea que els esdeveniments estan causats per esdeveniments anteriors, que al seu torn estan causats per esdeveniments encara anteriors. Hi ha una cadena de causalitat que es remunta al passat. Però suposem que aquesta cadena té un començament, suposem que hi va haver un primer esdeveniment. Què el va causar? Aquesta no era una pregunta que gaires científics volguessin abordar. Intentaven evitar-la, ja sigui suposant, com els russos i els teòrics de l’estat estacionari, que l’Univers no va tenir començament, o sostenint que el seu inici no estava dins de l’àmbit de la ciència sinó que corresponia a la metafísica o a la religió. A parer meu, cap científic veritable hauria de prendre aquesta posició. Si les lleis de la ciència queden en suspens al començament de l’Univers, és possible que també fallin en altres moments. Una llei no és una llei si només es compleix de vegades. Crec que hauríem de tractar d’entendre el començament de l’Univers a partir de la ciència. Pot ser una tasca més enllà del nostre abast però, si més no, hauríem d’intentar-la.

Roger Penrose i jo vam aconseguir provar teoremes geomètrics que demostraven que si la teoria de la relativitat general d’Einstein és correcta, i si se satisfan certes condicions raonables, l’Univers ha d’haver tingut un començament. És difícil discutir amb un teorema matemàtic, de manera que al final Lifxitz i Khalatnikov van admetre que l’Univers hauria d’haver tingut un començament. Encara que la idea d’un començament de l’Univers no fos benvinguda per les idees comunistes, mai no es va permetre que la ideologia s’interposés en el camí de la física. La física era necessària per a la bomba i era important que funcionés. En canvi, la ideologia soviètica va impedir el progrés en biologia en negar la veritat de la genètica.

Tot i que els teoremes que Roger Penrose i jo vam demostrar indicaven que l’Univers va haver de tenir un començament, no donaven gaire informació sobre la naturalesa d’aquest començament. Indicaven que l’Univers va començar en un Big Bang, un instant en què tot l’Univers, i tot el seu contingut, es va comprimir en un sol punt de densitat infinita, una singularitat de l’espaitemps. En aquest punt, la teoria de la relativitat general d’Einstein hauria deixat de ser vàlida. Per tant, no podem usar-la per dir com va començar l’Univers. Ens quedem, doncs, amb l’origen de l’Univers aparentment fora de l’abast de la ciència.

L’evidència observacional que confirmava la idea que l’Univers va tenir un començament molt dens va arribar l’octubre del 1965, uns mesos després del meu primer resultat sobre la singularitat, amb el descobriment d’un tènue fons de microones arreu de l’espai. Aquestes microones són les mateixes que les dels forns de microones, però molt menys potents. Escalfarien una pizza tan sols a 270.4 graus Celsius sota zero, cosa no gaire adient per descongelar una pizza, i menys encara per cuinar-la. Podem observar aquestes microones sintonitzant el televisor en un canal buit. Un petit tant per cent de la neu que veiem a la pantalla és degut a aquest fons de microones. L’única interpretació raonable del fons és que és la radiació romanent d’un estat primerenc molt calent i dens. A mesura que l’Univers es va expandir, la radiació s’hauria refredat fins a reduir-se al tènue residu que actualment n’observem.

Que l’Univers hagués començat amb una singularitat no era una idea que ens agradés gaire, ni a mi ni a d’altres. La raó per la qual la relativitat general d’Einstein deixa de valdre prop del Big Bang és que es tracta del que en diem una teoria clàssica. És a dir, suposa implícitament el que sembla obvi i de sentit comú: que cada partícula té una posició i una velocitat ben definides. En una teoria clàssica així, si coneguéssim simultàniament les posicions i les velocitats de totes les partícules de l’Univers, podríem calcular on estarien en qualsevol altre moment, passat o futur. Però a començaments del segle XX, els científics van descobrir que no podien calcular exactament el que passaria a distàncies molt curtes. No era només que calguessin teories millors. Sembla que en la naturalesa hi ha un cert nivell d’aleatorietat o incertesa que no pot ser eliminat per molt bones que siguin les teories. Això es pot resumir en el principi d’incertesa, formulat el 1927 pel científic alemany Werner Heisenberg. No és possible predir amb exactitud tant la posició com la velocitat d’una partícula. Com més exactament es prediu la posició, amb menor precisió se’n pot predir la velocitat, i viceversa.

Einstein va objectar fortament la idea que l’Univers està governat per l’atzar. Els seus sentiments van ser resumits en la seva dita «Déu no juga als daus». Però totes les evidències apunten que Déu és força bon jugador. L’Univers és com un casino gegant amb daus i ruletes. El propietari d’un casino corre el risc de perdre diners cada vegada que es llancen els daus o que es fa girar la ruleta. Però en un gran nombre d’apostes, les probabilitats es compensen entre si i el propietari del casino s’assegura que el seu valor mitjà vagi a favor seu. Per això els amos de casinos són tan rics. L’única possibilitat que teniu de guanyar-los és apostar tots els vostres diners en alguns llançaments de daus o de voltes de la ruleta.

El mateix passa amb l’Univers. Quan l’Univers és gran, hi ha molts llançaments de daus, i els valors mitjans dels resultats poden ser predits. Però quan l’Univers és molt petit, a prop del Big Bang, el nombre de llançaments de daus és petit i el principi d’incertesa hi és molt important. Per tant, per entendre l’origen de l’Univers cal incorporar el principi d’incertesa a la teoria general de la relativitat d’Einstein. Aquest ha estat el gran desafiament en física teòrica en els darrers trenta anys. Encara no l’hem resolt, però hi hem progressat molt.

Ara suposem que tractem de predir el futur. Com que només coneixem una certa combinació de la posició i la velocitat d’una partícula, no podem fer prediccions precises sobre les seves posicions i les velocitats futures. Només podem assignar una probabilitat a cada combinació particular de posicions i velocitats. Per tant, hi ha una certa probabilitat d’un futur particular de l’Univers. Però ara suposem que intentem comprendre el passat de la mateixa manera.

Donada la natura de les observacions que podem fer ara, tot el que podem fer és assignar una probabilitat a una història particular de l’Univers. Per tant, l’Univers ha de tenir cada història possible, cadascuna amb la seva pròpia probabilitat. Ha d’haver-hi una història de l’Univers en què Anglaterra torna a guanyar la Copa del Món, encara que potser la probabilitat és baixa. La idea que l’Univers té múltiples històries pot semblar ciència-ficció, però és ara acceptada com a fet científic. És deguda a Richard Feynman, que va treballar a l’eminentment respectable Institut de Tecnologia de Califòrnia, i que tocava de vegades els timbals de bongo en un local de carretera. La idea en què es basa l’enfocament de Feynman sobre com funcionen les coses consisteix a assignar una probabilitat particular a cada història. Funciona espectacularment bé per predir el futur, de manera que pensem que també funciona bé per explorar el passat.

Actualment, els científics treballen per combinar la teoria de la relativitat general d’Einstein i la idea de Feynman d’històries múltiples, en una teoria unificada completa que descrigui tot el que passa en l’Univers. Aquesta teoria unificada ens permetrà calcular com evolucionarà l’Univers, si coneixem el seu estat en un moment donat. Però la teoria unificada en si no ens dirà com va començar l’Univers, ni quin va ser el seu estat inicial. Per a això, necessitem les anomenades condicions de frontera, que diuen el que passa a les fronteres de l’Univers, a les vores de l’espai i del temps. Però si la frontera de l’Univers fos un punt normal de l’espai i del temps, podríem traspassar-lo i reclamar el territori de més enllà com a part de l’Univers. D’altra banda, si el límit de l’Univers consistís en una frontera irregular on l’espai o el temps s’arronsessin i la densitat es fes infinita, seria molt difícil definir condicions de frontera significatives.

Però Jim Hartle, de la Universitat de Califòrnia a Santa Bàrbara, i jo ens vam adonar que hi havia una tercera possibilitat: potser l’Univers no té fronteres en l’espai i el temps. A primera vista, això sembla contradir directament els teoremes geomètrics que he esmentat abans, que demostren que l’Univers ha d’haver tingut un començament, un límit en el temps. Però per tal de fer que les tècniques de Feynman estiguin ben definides matemàticament, els matemàtics van elaborar un concepte anomenat temps imaginari. No té res a veure amb el temps real que experimentem, sinó que és un truc matemàtic per fer que els càlculs funcionin i substitueix el temps real que experimentem. La nostra idea va consistir a dir que en el temps imaginari no hi ha fronteres. Això evita que calgui intentar inventar condicions de frontera. Ho vam anomenar proposta d’absència de fronteres.

Si la condició de frontera de l’Univers és que no té frontera en el temps imaginari, no tindrà una única història. Hi ha moltes històries en el temps imaginari, i cadascuna d’elles determina una història en el temps real. Per tant, tenim una superabundància d’històries per a l’Univers. Què selecciona la història particular o el conjunt d’històries en què vivim, del conjunt de totes les històries possibles de l’Univers?

Un punt que podem notar és que moltes d’aquestes possibles històries de l’Univers no passen per la seqüència de formació de galàxies i estrelles, que va ser essencial per al nostre propi desenvolupament. És possible que éssers intel·ligents puguin evolucionar sense galàxies i estrelles, però sembla poc probable. Així, el fet que existim com a éssers que es poden fer la pregunta «Per què l’Univers és com és?» és una restricció sobre la història en què vivim. Implica que és una entre la minoria d’històries que contenen galàxies i estrelles. Aquest és un exemple del que es coneix com a principi antròpic, que diu que l’Univers ha de ser més o menys com el veiem, perquè si fos diferent no hi hauria ningú per observar-lo.

Molts científics detesten el principi antròpic perquè els sembla imprecís i sense gaire poder predictiu. Però el principi antròpic pot ser formulat de manera precisa, i sembla essencial quan es considera l’origen de l’Univers. La teoria M, que és el millor candidat per a una teoria unificada completa, permet un gran nombre d’històries possibles de l’Univers. La majoria d’aquestes històries són molt poc adients per al desenvolupament de vida intel·ligent: o estan buides, o duren massa poc, o estan massa corbades, o fallen d’alguna altra manera. Però segons la idea de múltiples històries de Richard Feynman, aquestes històries deshabitades poden tenir una probabilitat bastant alta.

En realitat, no ens importa quantes històries pugui haver-hi que no continguin éssers intel·ligents. Només ens interessa el subconjunt d’històries en què s’hi desenvolupa vida intel·ligent. No cal que la vida intel·ligent sigui com la dels humans: petits homes verds també valdrien. De fet, podrien fer-ho millor que nosaltres: l’espècie humana no té un historial gaire reeixit pel que fa a comportament intel·ligent.

Com a exemple del poder del principi antròpic, considerem el nombre de direccions de l’espai. És una experiència comuna que vivim en un espai tridimensional. És a dir, podem representar la posició d’un punt en l’espai mitjançant tres nombres, per exemple, latitud, longitud i altura sobre el nivell del mar. Però per què l’espai és tridimensional? Per què no hi ha dues, quatre o algun altre nombre de dimensions, com en ciència-ficció? De fet, en la teoria M l’espai té deu dimensions, però es creu que set d’elles estan corbades sobre si mateixes amb un radi molt petit, de manera que deixen tres direccions grans i gairebé planes. És com una palla de beure: la superfície d’una palla és bidimensional, però una de les dues direccions està corbada en un cercle petit, de manera que, de lluny, la palla sembla una línia unidimensional.

Per què no vivim en una història en què vuit dimensions estiguin corbades amb un radi diminut, de manera que deixin només dues dimensions extenses? Per a un animal bidimensional la digestió resultaria una feina difícil. Si el travessés un budell, com nosaltres, el dividiria en dos i la pobra criatura s’esfondraria. Per tant, dues direccions extenses són insuficients per a una cosa tan complicada com la vida intel·ligent. Hi ha alguna cosa especial en els espais de tres dimensions, i és que els planetes hi poden tenir òrbites estables al voltant de les estrelles. Això és una conseqüència que la gravitació obeeix la llei de l’invers dels quadrats, tal com va descobrir Robert Hooke i ho va elaborar Isaac Newton. Pensem en l’atracció gravitatòria entre dos cossos separats una certa distància. Si la distància es duplica, la força es redueix en un factor quatre. Si es triplica, es redueix en un factor nou. Si es quadruplica, es divideix per setze, i així successivament. Això porta a òrbites planetàries estables. Ara, penseu en un espai de quatre dimensions. La gravitació hi obeiria una llei de l’invers dels cubs. Per tant, si la distància entre dos cossos es dupliqués, la força gravitatòria es reduiria en un factor vuit, si es tripliqués es reduiria en un factor vint-i-set i si es quadrupliqués, es reduiria en un factor seixanta-quatre. Aquest canvi respecte de la llei de l’invers dels quadrats impedeix que els planetes tinguin òrbites estables al voltant dels seus sols. O bé caurien al seu sol, o escaparien a la foscor i fred exteriors. De la mateixa manera, les òrbites dels electrons en els àtoms no serien estables, així que no existiria la matèria tal com la coneixem. Per tant, encara que la idea d’històries múltiples permetria qualsevol nombre de direccions extenses, només les històries amb tres direccions extenses podran contenir éssers intel·ligents. Només en aquestes històries es formularà la pregunta de per què l’espai té tres dimensions.

Una característica remarcable de l’Univers que observem és el fons de microones descobert per Arno Penzias i Robert Wilson. En essència, és un romanent fòssil de quan l’Univers era molt jove. Aquest fons és gairebé el mateix, independentment de la direcció cap on es miri. Les diferències entre diferents direccions són de l’ordre d’una part en 100.000. Aquestes diferències són increïblement petites i necessiten ser explicades. L’explicació més generalment acceptada d’aquesta homogeneïtat és que en etapes molt primerenques de la història de l’Univers hi va haver un període d’expansió molt ràpida, en un factor de l’ordre de mil bilions de bilions. Aquest procés es coneix com a inflació, i va ser bo per a l’Univers, a diferència del que passa amb la inflació de preus que massa sovint ens assota. Si això fos tot, la radiació de microones seria totalment idèntica en totes les direccions. De manera que, d’on van venir aquestes discrepàncies diminutes?

Què hi havia abans del Big Bang?

Segons la proposta d’absència de fronteres, preguntar pel que hi havia abans del Big Bang no té sentit —és com preguntar què hi ha al sud del Pol Sud—, perquè no hi ha cap noció de temps capaç de referir-s’hi. El concepte de temps només existeix en l’Univers.



A començaments del 1982, vaig escriure un article proposant que aquestes diferències provenien de les fluctuacions quàntiques en el període inflacionari. Les fluctuacions quàntiques són una conseqüència del principi d’incertesa. A més, aquestes fluctuacions van ser les llavors de les estructures del nostre Univers, de les estrelles, de les galàxies i de nosaltres mateixos. Aquesta idea és bàsicament el mateix mecanisme que l’anomenada radiació de Hawking de l’horitzó dels forats negres, que vaig predir una dècada abans, excepte que ara prové de l’horitzó cosmològic, la superfície que separa la part que podem veure de l’Univers de la part que no en podem veure. Aquell estiu vam celebrar un congrés a Cambridge al qual van assistir totes les principals figures en aquest camp. En aquella reunió, vam establir la major part de la imatge actual de la inflació, incloses les importantíssimes fluctuacions de densitat, que donen lloc a la formació de galàxies i a la nostra existència. Diverses persones van contribuir a la resposta final. Això va ser deu anys abans que les fluctuacions en el fons còsmic de microones fossin descobertes pel satèl·lit COBE el 1993, de manera que la teoria anava molt al davant de l’experiment.

Deu anys més tard, el 2003, la cosmologia va esdevenir una ciència de precisió, amb els primers resultats del satèl·lit WMAP. El WMAP va produir un mapa meravellós de la temperatura del fons còsmic de microones, una instantània de quan l’Univers tenia aproximadament una centèsima part de la seva edat actual. Les irregularitats que s’hi observen són les predites per la inflació, i signifiquen que algunes regions de l’Univers tenien una densitat lleugerament més alta que d’altres. L’atracció gravitatòria de la densitat addicional alenteix l’expansió d’aquesta regió, i pot fer que acabi per col·lapsar-se formant galàxies i estrelles. Així que observi amb força atenció el mapa del cel de microones: és l’avantprojecte de tota l’estructura de l’Univers. Som producte de les fluctuacions quàntiques de l’Univers molt primitiu. Déu realment juga als daus.

El satèl·lit WMAP ha estat substituït pel satèl·lit Planck, amb un mapa de l’Univers de resolució molt més alta. El satèl·lit Planck posa a prova seriosament les nostres teories, i fins i tot pot detectar l’empremta de les ones gravitatòries predites per la inflació. Això seria la gravetat quàntica escrita al cel.

Hi pot haver altres universos. La teoria M prediu que es van crear molts universos del no-res, corresponents a les diferents històries possibles. Cada Univers té moltes històries possibles i molts estats possibles en temps posteriors, és a dir, en instants com l’actual, molt després de la creació de l’Univers. La majoria d’aquests estats seran bastant diferents de l’Univers que observem.

Encara hi ha esperança que vegem la primera evidència de la teoria M a l’accelerador de partícules LHC a Ginebra. Des de la perspectiva de la teoria M, l’accelerador només detecta baixes energies, però podríem estar de sort i trobar algun senyal més feble de la teoria fonamental, com ara la supersimetria. Crec que el descobriment dels socis supersimètrics de les partícules ja conegudes revolucionaria la nostra comprensió de l’Univers.

El 2012 es va anunciar el descobriment de la partícula de Higgs en el Gran Col·lisionador d’Hadrons LHC en el CERN de Ginebra. Era el primer descobriment d’una nova partícula elemental en el segle XXI. Hi ha encara alguna esperança que l’LHC descobreixi la supersimetria. Però fins i tot si l’LHC no descobreix cap nova partícula elemental, la supersimetria encara es podria trobar en la propera generació d’acceleradors que actualment es planteja.

El començament de l’Univers en el Big Bang calent és el laboratori definitiu d’altes energies per posar a prova la teoria M i les idees sobre els blocs constituents de l’espaitemps i de la matèria. Diferents teories deixen empremtes diferents en l’estructura actual de l’Univers, de manera que les dades astrofísiques poden donar-nos pistes sobre la unificació de totes les forces de la natura. Així que hi pot haver altres universos, però dissortadament mai no podrem explorar-los.

Hem vist algunes coses sobre l’origen de l’Univers. Però això deixa dues grans preguntes. L’Univers s’acabarà? L’Univers és únic?

Quin serà el comportament futur de les històries més probables de l’Univers? Aquí sembla haver-hi diverses possibilitats compatibles amb l’aparició d’éssers intel·ligents. Depenen de la quantitat de matèria en l’Univers. Si supera una certa quantitat crítica, l’atracció gravitacional entre les galàxies n’alentirà l’expansió.

Al final, les galàxies començaran a caure les unes cap a les altres, i totes s’uniran en una Gran Implosió o Big Crunch, que serà la fi de la història de l’Univers en el temps real. Quan era a l’Extrem Orient em van demanar que no esmentés el Big Crunch, per l’efecte que pogués tenir en els mercats. Però malgrat això els mercats es van col·lapsar, així que potser la història es va produir, d’alguna manera. En aquest país, la gent no sembla gaire preocupada per un possible final, situat a uns vint mil milions d’anys en el futur. Es pot menjar i beure molt i ser ben feliç, abans d’això.

Si la densitat de l’Univers està per sota del valor crític, la gravetat és massa feble per impedir que les galàxies es continuïn separant sempre més. Totes les estrelles es consumiran i l’Univers s’anirà quedant més i més buit, i més i més fred. Llavors, de nou, les coses arribaran a la seva fi, però en una forma menys dramàtica. Tot i això, tenim alguns milers de milions d’anys per davant.

En aquesta resposta he tractat d’explicar algunes coses sobre els orígens, el futur i la naturalesa del nostre Univers. En el temps imaginari, va començar com una esfera petita i lleugerament aplanada, força semblant a una closca de nou, amb la qual vaig començar el capítol. Però aquesta closca codifica tot el que succeeix en el temps real. Així doncs, Hamlet tenia raó. En poques paraules: podem estar confinats en una closca de nou sense deixar de considerar-nos reis d’un espai infinit.





3



HI HA MÉS VIDA INTE·LIGENT A L’UNIVERS?





M’agradaria especular una mica sobre el desenvolupament de la vida a l’Univers i, en particular, el desenvolupament de la vida intel·ligent. Hi inclouré l’espècie humana, tot i que gran part del seu comportament al llarg de la història ha estat força estúpid i gens calculat per ajudar a la supervivència de l’espècie. Dues qüestions que tractaré són: la probabilitat que hi hagi vida en algun altre lloc de l’Univers i com podria desenvolupar-se la vida en el futur.

És una qüestió d’experiència comuna que les coses es tornen més desordenades i caòtiques amb el temps. Aquesta observació té fins i tot la seva pròpia llei, l’anomenada segona llei de la termodinàmica. Aquesta llei diu que la quantitat total de desordre, o entropia, a l’Univers, sempre augmenta amb el temps. No obstant això, la llei es refereix només a la quantitat total de desordre. L’ordre en un cos pot augmentar, sempre que la quantitat de desordre en el seu entorn augmenti en una quantitat més gran.

Això és el que passa en els éssers vius. Podem definir la vida com un sistema ordenat capaç de mantenir-se en contra de la tendència al desordre, i que pot reproduir-se a si mateix. És a dir, pot produir sistemes ordenats similars a ell però independents d’ell. Per fer-ho, el sistema ha de convertir l’energia que rep en forma ordenada, com aliments, llum solar o energia elèctrica, en energia desordenada, en forma de calor. D’aquesta manera, el sistema pot satisfer el requisit que la quantitat total de desordre augmenta mentre que, al mateix temps, augmenta l’ordre en ell i la seva descendència. Això sona com els pares que viuen en una casa que es torna més i més desordenada cada vegada que tenen un nou nadó.

Un ésser viu com vostè o com jo usualment consta de dos elements: un conjunt d’instruccions que li diuen com mantenir-se i reproduir-se, i un mecanisme per dur a terme aquestes instruccions. En biologia, aquestes dues parts s’anomenen gens i metabolisme. Però hem d’emfatitzar que res d’això no és exclusiu de la biologia. Per exemple, un virus informàtic és un programa que fa còpies de si mateix en la memòria d’un ordinador i les transfereix a d’altres ordinadors. Per tant, s’ajusta a la definició que acabo de donar de sistema viu. Tal com els virus biològics, és una forma bastant degenerada, perquè conté només instruccions o gens, i no té metabolisme propi, però reprograma el metabolisme de l’ordinador o de la cèl·lula amfitriona. Algunes persones han qüestionat si els virus haurien de ser considerats com a vida, perquè són paràsits i no poden existir independentment dels seus amfitrions. Però ben mirat la majoria de les formes de vida, inclosos nosaltres, som paràsits, en el sentit que ens alimentem i depenem d’altres formes de vida per a la nostra supervivència. Crec que els virus informàtics haurien de ser considerats com a vida. Potser diu alguna cosa sobre la naturalesa humana que l’única forma de vida que hem estat capaços de crear fins ara sigui purament destructiva. Parla prou eloqüentment del que és crear vida a la nostra pròpia imatge. Tornaré a tractar el tema de formes de vida electròniques més endavant.

El que normalment considerem com a «vida» es basa en cadenes d’àtoms de carboni, amb alguns altres àtoms com nitrogen o fòsfor. Podem especular si podria haver-hi vida amb alguna altra base química, com el silici, però el carboni sembla el cas més favorable, perquè té la química més rica. Que els àtoms de carboni puguin existir, amb les propietats que tenen, requereix un ajustament fi de les constants físiques, com l’escala de la cromodinàmica quàntica, la càrrega elèctrica i fins i tot la dimensionalitat de l’espaitemps. Si aquestes constants tinguessin valors significativament diferents, el nucli de l’àtom de carboni no seria estable o els electrons es col·lapsarien en el nucli. A primera vista, sembla remarcable que l’Univers estigui tan ben sintonitzat. Potser això és una evidència que l’Univers va ser especialment dissenyat per produir l’espècie humana. Però cal anar amb compte amb aquests arguments, coneguts com a principi antròpic. Aquest principi es basa en la constatació evident que si l’Univers no hagués estat adequat per a la vida, no seríem aquí, preguntant-nos per què està tan ben ajustat. Podem aplicar el principi antròpic en les seves versions forta o feble. En el principi antròpic fort se suposa que hi ha molts universos diferents, cadascun amb valors diferents de les constants físiques. En un petit nombre d’aquests universos, els valors permetran l’existència d’objectes com els àtoms de carboni, que poden actuar com a blocs de construcció de sistemes vius. Com que hem de viure en un d’aquests universos, no ens hauria de sorprendre que les constants físiques estiguin sintonitzades tan finament. Si no ho estiguessin, no seríem aquí. La forma forta del principi antròpic no és gaire satisfactòria, perquè quin significat operacional es pot donar a l’existència de tots aquests altres universos? I si estan separats del nostre propi Univers, com pot afectar el nostre Univers res del que hi passi? Adoptaré doncs el que es coneix com a principi antròpic feble, és a dir, prendré els valors de les constants físiques com a ja donats però examinaré quines conclusions es poden extreure del fet que hi hagi vida en aquest planeta, en aquesta etapa de la història de l’Univers.

Quan l’Univers va començar en el Big Bang, fa uns 13.800 milions d’anys, no hi havia carboni. Hi feia tanta calor que tota la matèria estava en forma de partícules anomenades protons i neutrons. Inicialment hi hauria hagut la mateixa quantitat de protons i de neutrons. Però quan l’Univers es va expandir, es va refredar. Al voltant d’un minut després del Big Bang, la temperatura hauria caigut al voltant de mil milions de graus, unes cent vegades la temperatura al centre del Sol. A aquesta temperatura, els neutrons comencen a descompondre’s en protons.

Si això hagués estat tot el que va succeir, tota la matèria en l’Univers hauria acabat com l’element més simple, l’hidrogen, el nucli del qual consisteix en un sol protó. Però alguns neutrons van xocar amb protons i s’hi van unir de manera que van formar el següent element més simple, l’heli, el nucli del qual es compon de dos protons i dos neutrons. Però en l’Univers primitiu no s’haurien format elements més pesants que aquest, com el carboni o l’oxigen. És difícil imaginar que es pogués construir un sistema viu amb només hidrogen i heli i, de totes maneres, l’Univers primitiu encara estava massa calent perquè els àtoms es combinessin en molècules.

L’Univers va continuar expandint-se i refredant-se. Però algunes regions tenien densitats lleugerament més altes que d’altres i l’atracció gravitatòria de la matèria addicional en aquestes regions en va reduir l’expansió i finalment la va aturar, i es van col·lapsar per formar galàxies i estrelles, uns dos mil milions d’anys després del Big Bang. Algunes de les primeres estrelles haurien estat més massives, i per tant més calentes, que no pas el Sol i haurien convertit l’hidrogen i l’heli originals en elements més pesants, com carboni, oxigen i ferro. Això podria haver exigit només uns pocs centenars de milions d’anys. Després d’això, algunes de les estrelles van explotar com a supernoves, i van escampar els elements pesants per l’espai, així es va formar la matèria primera per a les generacions posteriors d’estrelles.

Les altres estrelles estan massa lluny perquè puguem veure directament si tenen planetes girant al voltant seu. Tanmateix, hi ha dues tècniques que ens han permès descobrir planetes al voltant d’altres estrelles. La primera consisteix a observar l’estrella i comprovar si la quantitat de llum que ens n’arriba és constant. Si un planeta passa per davant de l’estrella, n’interceptarà una mica de llum i l’estrella brillarà una mica menys. Si això passa regularment, és perquè l’òrbita d’algun planeta passa repetidament per davant de l’estrella. Una segona tècnica consisteix a mesurar acuradament la posició de l’estrella. Si algun planeta gira al voltant de l’estrella, induirà una petita oscil·lació en la seva posició. Si això s’observa moltes vegades i es tracta d’una oscil·lació regular, se’n dedueix que algun planeta orbita al voltant de l’estrella. Aquests mètodes van ser aplicats per primera vegada fa uns vint anys i des d’aleshores s’han descobert alguns milers de planetes al voltant d’estrelles distants. Segons les estimacions, una de cada cinc estrelles té un planeta de grandària semblant a la de la Terra i que orbita a una distància compatible amb la vida tal com la coneixem. El nostre sistema solar es va formar fa uns quatre mil cinc-cents milions d’anys, aproximadament nou mil milions d’anys després del Big Bang, a partir de gas contaminat amb les restes d’estrelles anteriors. La Terra es va formar en gran part a partir d’elements més pesants, inclosos el carboni i l’oxigen. D’alguna manera, alguns d’aquests àtoms van arribar a organitzar-se en forma de molècules d’ADN, que tenen la famosa forma de doble hèlix, descoberta els anys cinquanta per Crick i Watson en una barraca en l’emplaçament de l’actual Museu Nou de Cambridge. Les dues cadenes en l’hèlix estan lligades entre si mitjançant parells de bases nitrogenades. Hi ha quatre tipus de bases nitrogenades: adenina, citosina, guanina i timina. Una adenina en una cadena sempre es combina amb una timina en l’altra cadena, i una guanina amb una citosina. Per tant, la seqüència de bases en una cadena defineix una seqüència complementària única a l’altra cadena. Les dues cadenes poden separar-se i actuar cadascuna com a plantilles per construir cadenes addicionals. Per tant, les molècules d’ADN poden reproduir la informació genètica, codificada en les seves seqüències de bases nitrogenades. Fragments de la seqüència poden ser utilitzats per fabricar proteïnes i altres productes químics, que poden dur a terme les instruccions codificades en la seqüència, i acoblar la matèria primera per tal que l’ADN es reprodueixi.

Com he dit, no sabem com van aparèixer les molècules d’ADN per primera vegada. Com que la probabilitat que una molècula d’ADN sorgeixi per fluctuacions aleatòries és molt petita, algunes persones han suggerit que la vida va arribar a la Terra des d’un altre lloc —per exemple, portada aquí en roques que es van desprendre de Mart mentre els planetes encara eren inestables—, i que hi ha llavors de vida flotant arreu de la galàxia. Però sembla poc probable que l’ADN pugui sobreviure gaire temps a la radiació que hi ha a l’espai.

Si l’aparició de la vida en un planeta determinat fos molt poc probable, es podria esperar que hagués tardat molt de temps a produir-se. Més precisament, es podria haver esperat que l’aparició de la vida s’hagués produït al més tard possible compatible amb el temps necessari per a l’evolució posterior cap a éssers intel·ligents, com nosaltres, abans que el Sol s’inflés i engolís la Terra. La finestra temporal en què tot això podria haver tingut lloc és el temps de vida del Sol, és a dir, al voltant de deu mil milions d’anys. Durant aquest temps, una forma intel·ligent de vida podria arribar a dominar la tècnica dels viatges espacials i ser capaç d’escapar a una altra estrella. Però si escapar-ne no fos possible, la vida a la Terra estaria condemnada al fracàs.

Hi ha evidència fòssil que hi havia alguna forma de vida a la Terra fa uns tres mil cinc-cents milions d’anys, només cinc-cents milions d’anys després que la Terra es tornés estable i es refredés prou perquè la vida pogués desenvolupar-s’hi. Però la vida podria haver trigat set mil milions d’anys a desenvolupar-se, i encara li hauria quedat prou temps per evolucionar fins a éssers com nosaltres, capaços de preguntar-nos per l’origen de la vida. Si la probabilitat que la vida es desenvolupi en un planeta donat és molt petita, per què va passar a la Terra en aproximadament una catorzena part del temps disponible?

L’aparició primerenca de la vida a la Terra suggereix que hi ha bones possibilitats de generació espontània de vida en condicions adequades. Potser hi va haver alguna manera més simple d’organització que va construir l’ADN. Una vegada que va aparèixer l’ADN, hauria estat tan reeixit que podria haver reemplaçat completament les formes de vida anteriors. No sabem quines haurien pogut ser aquestes formes, però una possibilitat és l’ARN.

L’ARN és com l’ADN, però més simple i sense l’estructura de doble hèlix. Cadenes curtes d’ARN poden reproduir-se com l’ADN i al final podrien acumular-se en l’ADN. Nosaltres no podem produir àcids nucleics al laboratori a partir de material no viu, i molt menys ARN. Però en cinc-cents milions d’anys, i donada la immensitat dels oceans que cobreixen la major part de la Terra, podria haver-hi una probabilitat raonable que l’ARN es produís per atzar.

A mesura que l’ADN es va anar reproduint, hi hauria hagut errors aleatoris, molts dels quals haurien estat nocius i s’haurien extingit. Alguns haurien estat neutres i no haurien afectat la funció del gen. I alguns haurien estat favorables per a la supervivència de l’espècie —aquests haurien estat elegits per la selecció natural darwiniana.

Al començament, el procés d’evolució biològica va ser molt lent. Va costar dos mil cinc-cents milions d’anys evolucionar des de les cèl·lules més antigues fins a organismes multicel·lulars. Però es va tardar menys de mil milions d’anys addicionals a evolucionar fins als peixos i cinc-cents milions d’anys a evolucionar des dels peixos fins als mamífers. Però l’evolució sembla haver-se accelerat encara més. Només va tardar uns cent milions d’anys a passar des dels primers mamífers fins a nosaltres. La raó és que els mamífers primitius ja contenien essencialment la majoria dels nostres òrgans importants. Tot el que calia per evolucionar des dels primers mamífers fins als humans va ser una mica d’ajustament fi.

Però amb l’espècie humana l’evolució va arribar a una etapa crítica, comparable en importància amb el desenvolupament de l’ADN. Aquest va ser el desenvolupament del llenguatge, i particularment el llenguatge escrit, que vol dir que la informació es pot transmetre de generació en generació, d’una altra manera que genèticament mitjançant l’ADN. Hi ha hagut alguns canvis detectables en l’ADN humà, provocats per l’evolució biològica, en els deu mil anys d’història registrada, però la quantitat de coneixement transmès de generació en generació ha crescut enormement. Jo he escrit llibres per explicar algunes coses del que he après sobre l’Univers en la meva llarga carrera de científic, i en fer-ho transfereixo el coneixement des del meu cervell fins a la pàgina perquè vostè pugui llegir-lo.

L’ADN en un òvul o un espermatozoide humans conté aproximadament tres mil milions de parells de bases nitrogenades. Però gran part de la informació codificada en aquesta seqüència sembla ser redundant o estar inactiva. Així doncs, la quantitat total d’informació útil en els nostres gens és probablement uns cent milions de bits. Un bit d’informació és la resposta a una pregunta de sí o no. Com que una novel·la de butxaca pot contenir uns dos milions de bits d’informació, un ésser humà és equivalent a uns cinquanta llibres de Harry Potter, i una gran biblioteca nacional pot contenir al voltant de cinc milions de llibres, o aproximadament deu mil milions de bits. La quantitat d’informació transmesa en llibres o per Internet és unes cent mil vegades més gran que la continguda en l’ADN.

Encara més important és el fet que la informació en els llibres es pot canviar, i actualitzar, molt més ràpidament. Ens ha costat diversos milions d’anys evolucionar des dels simis. Durant aquest temps, la informació útil en el nostre ADN probablement ha canviat només en alguns milions de bits, de manera que el ritme d’evolució biològica en humans és aproximadament un bit per any. En canvi, apareixen aproximadament cinquanta mil nous llibres publicats en anglès cada any, que contenen de l’ordre de cent mil milions de bits d’informació. Per descomptat, la gran majoria d’aquesta informació és brossa i no serveix per a cap forma de vida. Però tot i així, la velocitat amb la qual es pot afegir informació útil és de milions, fins i tot de milers de milions, més alta que amb l’ADN.

Això vol dir que hem entrat en una nova fase d’evolució. Al començament, l’evolució va procedir per selecció natural —a partir de mutacions aleatòries. Aquesta fase darwiniana va durar aproximadament tres mil cinc-cents milions d’anys i va produir éssers que van desenvolupar el llenguatge per intercanviar informació. Però en els darrers deu mil anys, més o menys, hem estat en el que podríem dir-ne una fase de transmissió externa. En aquesta etapa, el registre intern d’informació transmès a les generacions posteriors en l’ADN ha canviat una mica, però el registre extern —en llibres i altres formes d’emmagatzematge de llarga durada— ha crescut enormement.

Algunes persones usarien el terme evolució només per al material genètic transmès internament, i s’oposarien que s’apliqués a la informació transmesa externament, però crec que és una visió massa estreta. Som més que només els nostres gens. Potser no som més forts o inherentment més intel·ligents que els nostres avantpassats cavernícoles, però el que ens distingeix d’ells és el coneixement que hem acumulat durant els últims deu mil anys, i particularment durant els últims tres-cents anys. Crec que és legítim adoptar una visió més àmplia i incloure tant l’ADN com la informació transmesa externament en l’evolució de l’espècie humana.

L’escala de temps per a l’evolució, en el període de transmissió externa, és l’escala de temps per a l’acumulació d’informació, que solia ser de centenars, o fins i tot de milers, d’anys. Però ara aquesta escala de temps s’ha reduït a uns cinquanta anys o menys. En canvi, els cervells amb què processem aquesta informació tan sols han evolucionat en l’escala de temps darwiniana, de centenars de milers d’anys. Això comença a causar problemes. Al segle XVIII es va dir que hi havia un home que havia llegit tots els llibres que s’havien escrit. Però actualment, si llegís un llibre per dia, tardaria uns quinze mil anys a llegir els llibres d’una biblioteca nacional. Durant aquest temps, se n’haurien escrit molts més encara.

Això implica que ningú no pot dominar més que un petit racó del coneixement humà. Hem d’especialitzar-nos en camps cada vegada més estrets. És probable que això sigui una gran limitació en el futur. Certament no podem continuar gaire temps amb el ritme de creixement exponencial del coneixement que hi ha hagut en els últims tres-cents anys. Una limitació i un perill encara més grans per a les generacions futures és que encara tenim els instints, i en particular els impulsos agressius, que vam tenir en els dies de l’home de les cavernes. L’agressió, en la forma de subjugar o matar altres homes i prendre’ls les dones i el menjar, ha tingut avantatges per a la supervivència, fins al moment present; però ara podria destruir tota l’espècie humana i gran part de la resta de la vida a la Terra. El perill més immediat continua essent una guerra nuclear, però n’hi ha d’altres, com ara l’alliberament d’un virus genèticament modificat, o que l’efecte hivernacle esdevingui inestable.

Si hi hagués vida intel·ligent en algun altre lloc que la Terra, seria semblant o diferent de les formes que coneixem?

Hi ha vida intel·ligent a la Terra? Però, parlant seriosament, si hi ha vida intel·ligent en algun altre lloc ha de ser molt molt lluny de nosaltres; d’altra manera, ja haurien visitat la Terra. I crec que ens hauríem assabentat prou bé de la seva visita; seria com la del film Independence Day.



No tenim temps per esperar que l’evolució darwiniana ens faci més intel·ligents i afables. Però ara entrem en una nova fase del que podríem anomenar evolució autodissenyada, en la qual podrem canviar i millorar el nostre ADN. Ara hem seqüenciat tot l’ADN, cosa que significa que hem llegit «el llibre de la vida», i podem començar a introduir-hi correccions. Al començament, aquests canvis es limitaran a la reparació de defectes genètics, com la fibrosi quística i la distròfia muscular, que estan controlades per un sol gen cadascuna, de manera que són bastant fàcils d’identificar i corregir. Altres qualitats, com la intel·ligència, probablement estan controlades per un gran nombre de gens, i serà molt més difícil trobar-los i resoldre les relacions entre ells. No obstant això, estic convençut que durant el proper segle descobrirem com modificar tant la intel·ligència com els instints i l’agressivitat.

Probablement, s’aprovaran lleis contra l’enginyeria genètica amb humans, però algunes persones no podran resistir la temptació de millorar les característiques humanes, com la capacitat de la memòria, la resistència a malalties i la durada de la vida. Un cop apareguin els superhumans, sorgiran problemes polítics importants amb els humans no millorats, que no podran competir amb ells. Presumiblement, desapareixeran o perdran importància. En canvi, hi haurà una cursa d’éssers autodissenyats, que s’aniran millorant a un ritme cada vegada més gran.

Si l’espècie humana aconsegueix redissenyar-se a si mateixa, per reduir o eliminar el risc de destrucció suïcida, probablement s’estendrà i colonitzarà altres planetes i estrelles. No obstant això, el viatge espacial a llarga distància serà difícil per a les formes de vida —com nosaltres— basades en la química de l’ADN. La vida natural d’aquests éssers és curta, en comparació amb la durada del viatge. Segons la teoria de la relativitat, res no pot viatjar més ràpid que la llum, de manera que un viatge d’anada i tornada a l’estrella més propera duraria com a mínim vuit anys, i fins al centre de la galàxia uns cinquanta mil anys. En la ciència-ficció, superen aquesta dificultat amb curvatures de l’espai, o viatjant a través de dimensions addicionals. Però no crec que això arribi a ser possible, per molt intel·ligent que arribi a ser la vida. En la teoria de la relativitat, si un pot viatjar més ràpid que la llum, també pot retrocedir en el temps, i això portaria a problemes amb la gent que torna del futur i canvia el passat. També esperaríem haver vist un gran nombre de turistes procedents del futur, moguts per la curiositat per veure les nostres formes de vida pintoresques i passades de moda.

Potser serà possible utilitzar l’enginyeria genètica per fer que la vida basada en ADN sobrevisqui indefinidament, o almenys durant cent mil anys. Però una manera més fàcil, i que ja gairebé tenim al nostre abast, seria enviar màquines, que podrien ser dissenyades per durar molt de temps, suficient per a viatges interestel·lars. Quan arribessin a una nova estrella, podrien aterrar en un lloc adequat d’un planeta i excavar-hi mines per aconseguir material per produir més màquines, que podrien ser enviades a més estrelles. Aquestes màquines serien una nova forma de vida, basada en components mecànics i electrònics, en lloc de macromolècules. Podrien arribar a reemplaçar la vida basada en ADN, de la mateixa manera que l’ADN pot haver reemplaçat una forma de vida anterior.

•

Quines possibilitats hi ha que trobem alguna forma de vida extraterrestre mentre explorem la galàxia? Si l’argument sobre l’escala de temps per a l’aparició de la vida a la Terra és correcte, hi hauria d’haver moltes altres estrelles els planetes de les quals alberguin vida. Alguns d’aquests sistemes estel·lars podrien haver-se format cinc mil milions d’anys abans que la Terra; llavors per què la galàxia no està plena de formes de vida mecàniques o biològiques autodissenyades? Per què la Terra no ha estat ja visitada, i fins i tot colonitzada? Per cert, descarto els suggeriments que els ovnis continguin éssers de l’espai exterior, ja que crec que qualsevol visita d’extraterrestres seria molt més manifesta, i probablement també molt més desagradable.

Llavors, per què no ens han visitat? Potser la probabilitat que la vida aparegui espontàniament és tan baixa que la Terra és l’únic planeta en la galàxia —o en l’Univers observable— en el qual va succeir. Una altra possibilitat és que hi hagi una probabilitat raonable de formar sistemes autoreproductius, com cèl·lules, però que la majoria d’aquestes formes de vida no hagin evolucionat fins a la intel·ligència. Estem acostumats a pensar en la vida intel·ligent com una conseqüència inevitable de l’evolució, però i si no ho és? El principi antròpic ens hauria de fer desconfiar d’aquesta mena d’arguments. És més probable que l’evolució sigui un procés aleatori, amb la intel·ligència com una possibilitat més entre una gran quantitat d’altres resultats possibles.

Ni tan sols no és clar que la intel·ligència tingui un valor de supervivència a llarg termini. Els bacteris i altres organismes unicel·lulars podrien continuar vivint encara que totes les altres formes de vida fossin eliminades per les nostres actuacions. Potser la intel·ligència va ser un desenvolupament poc probable per a la vida a la Terra, segons es dedueix de la cronologia de l’evolució, ja que es va tardar molt de temps, uns dos mil cinc-cents milions d’anys, a passar d’éssers unicel·lulars a éssers multicel·lulars, que són precursors necessaris per a la intel·ligència. Aquesta és una bona fracció del temps total disponible abans que el Sol exploti, per la qual cosa seria consistent amb la hipòtesi que la probabilitat que la vida desenvolupi intel·ligència és baixa. En aquest cas, esperaríem trobar moltes altres formes de vida a la galàxia, però seria poc probable que trobem vida intel·ligent.

Una altra raó per la qual la vida podria no arribar a una etapa intel·ligent seria que un asteroide o un cometa xoqués amb el planeta. El 1994 vam observar com la col·lisió del cometa Schumacher-Levi amb Júpiter va produir una sèrie de boles de foc enormes. Es creu que la col·lisió d’un cos bastant més petit amb la Terra, fa uns seixanta-cinc milions d’anys, va provocar l’extinció dels dinosaures. Alguns petits mamífers primitius van sobreviure, però qualsevol espècie de la grandària d’un ésser humà gairebé segurament hauria estat anihilada. És difícil dir amb quina freqüència es produeixen aquestes col·lisions, però una conjectura raonable podria ser cada vint milions d’anys, de mitjana. Si aquesta xifra és correcta, significaria que la vida intel·ligent en la Terra s’ha desenvolupat només pel fet que no hi hagi hagut col·lisions importants en els últims milions d’anys. És possible que altres planetes de la galàxia en què es va desenvolupar la vida no hagin tingut un temps sense col·lisions prou llarg per desenvolupar éssers intel·ligents.

Una tercera possibilitat és que hi hagi una probabilitat raonable que la vida es formi i evolucioni a éssers intel·ligents, però que el sistema es torni inestable i la vida intel·ligent es destrueixi a si mateixa. Aquesta seria una conclusió molt pessimista i espero sincerament que no sigui veritat.

Prefereixo una quarta possibilitat: que hi hagi altres formes de vida intel·ligent, però que no s’han adonat de nosaltres.

El 2015 vaig participar en la posada en marxa de la iniciativa Breakthrough Listen, que utilitza radioobservacions per cercar vida intel·ligent extraterrestre i té instal·lacions actualitzades, finançament generós i milers d’hores de temps d’observació amb radiotelescopis. Es tracta del programa científic de recerca més gran que hi hagi hagut mai dedicat a buscar evidències de civilitzacions fora de la Terra. Breakthrough Message és un concurs internacional per crear missatges que puguin ser llegits per civilitzacions avançades. Però hem de ser cautelosos per no respondre fins que ens hàgim desenvolupat una mica més. Una trobada amb una civilització més avançada, en la nostra etapa actual, pot resultar una mica com quan els habitants autòctons d’Amèrica van conèixer Colom —i no crec que pensessin que això els va fer millorar.





4



PODEM PREDIR EL FUTUR?





En l’antiguitat, el món devia semblar força arbitrari. Devia semblar que desastres com ara inundacions, plagues, terratrèmols o volcans ocorrien sense cap avís previ ni cap raó aparent. Els pobles primitius van atribuir aquests fenòmens naturals a un panteó de déus i deesses que es comportaven de manera capriciosa i inescrutable. No hi havia manera de predir el que farien i l’única esperança era guanyar-se’n el favor amb regals o amb accions. Moltes persones encara subscriuen parcialment aquesta creença i intenten fer un pacte amb la fortuna. Ofereixen fer certes coses si aconsegueixen un excel·lent en una assignatura o aprovar l’examen del carnet de conduir.

No obstant això, gradualment la gent degué anar observant certes regularitats en el comportament de la natura. Aquestes regularitats van resultar més òbvies en els moviments dels cossos celestes. L’astronomia va ser doncs la primera ciència que es va desenvolupar. La seva base matemàtica va ser posada per Newton fa més de tres-cents anys, i encara fem servir la seva teoria de la gravetat per predir el moviment de gairebé tots els cossos celestes. Seguint l’exemple de l’astronomia, es va descobrir que altres fenòmens naturals també obeïen lleis científiques definides. Això va conduir a la idea del determinisme científic, que sembla haver estat expressada públicament per primera vegada pel científic francès Laplace. M’agradaria citar-lo textualment, però Laplace s’assemblava bastant a Proust, ja que escrivia frases de longitud i complexitat desmesurades; per tant, he decidit parafrasejar la cita. En efecte, el que va dir és que si coneixem les posicions i velocitats de totes les partícules de l’Univers en un instant donat, seríem capaços de calcular-ne el comportament en qualsevol altre moment en el passat o en el futur. Circula una història probablement apòcrifa segons la qual quan Napoleó va preguntar a Laplace com encaixava Déu en aquest sistema ell va respondre: «Senyor, no he necessitat aquesta hipòtesi». No crec que Laplace afirmés que Déu no existia, sinó només que no intervé per transgredir les lleis de ciència. Aquesta ha de ser la posició de tot científic. Una llei científica no és una llei científica si només es compleix quan algun ésser sobrenatural decideix permetre que les coses funcionin, sense intervenir-hi.

La idea que l’estat de l’Univers en un cert moment en determina l’estat en tots els altres moments ha estat un principi central de la ciència des de l’època de Laplace. Implica que podem predir el futur, si més no en principi. A la pràctica, però, la capacitat per predir el futur queda limitada dràsticament per la complexitat de les equacions i pel fet que sovint tenen una propietat anomenada caos. Com saben els qui han vist la pel·lícula Parc Juràssic, això vol dir que una petita pertorbació en un lloc pot causar un canvi important en un altre. Una papallona movent les ales pot fer que plogui al Central Park de Nova York. El problema és que això no és repetible. La propera vegada que la papallona mogui les ales, passaran moltes altres coses diferents, que també influiran en el temps. Per això, les prediccions meteorològiques són tan poc fiables.

Tot i aquestes dificultats pràctiques, el determinisme científic va continuar sent el dogma oficial durant tot el segle XIX, però al segle XX hi va haver dos desenvolupaments que mostraren que la visió de Laplace d’una predicció completa del futur no es pot realitzar. El primer d’aquests desenvolupaments va ser el que es diu mecànica quàntica. Aquesta teoria va ser presentada el 1900 pel físic alemany Max Planck com una hipòtesi ad hoc per resoldre una paradoxa molt remarcable. Segons les idees clàssiques del segle XIX, que provenen de Laplace, un cos calent, com ara un fragment roent de metall, ha d’emetre radiació. Perdria energia en ones de ràdio, infrarojos, llum visible, ultraviolats, raigs X i raigs gamma, tot amb el mateix ritme. Això no només significaria que tots plegats moriríem de càncer de pell, sinó també que tot en l’Univers estaria a la mateixa temperatura, la qual cosa clarament no passa.

Però Planck va demostrar que aquest desastre es podria evitar si es renunciés a la idea que la quantitat de radiació pugui tenir qualsevol valor, i es postulés en canvi que la radiació només va en paquets o quanta d’un cert valor. És com dir que en el supermercat no es pot comprar sucre en qualsevol quantitat sinó només en bosses de quilogram. L’energia dels paquets o quanta és més alta per als raigs ultraviolats i raigs X que per a la llum infraroja o visible. Vol dir que, tret que un cos estigui molt calent, com el Sol, no tindrà prou energia per emetre ni tan sols un sol quàntum de radiació ultraviolada o de raigs X. Per això una tassa de cafè no produeix cremades solars.

Planck considerava la idea dels quanta com un simple truc matemàtic i no pas com una realitat física, sigui el que sigui el que això signifiqui. Però els físics van començar a buscar altres comportaments que podrien explicar-se només en termes de quantitats discretes o valors quantitzats, en lloc de valors contínuament variables. Per exemple, es va trobar que les partícules elementals es comporten com petites baldufes, girant al voltant d’un eix. Però la quantitat de rotació no pot tenir qualsevol valor, sinó que ha de ser un múltiple d’una unitat bàsica. Com que aquesta unitat és molt petita, no observem que una baldufa normal realment s’alenteixi en una seqüència ràpida de passos discrets, en lloc d’en un procés continu. Però en baldufes petites com els àtoms, la naturalesa discreta de la rotació és molt important.

Va passar un cert temps abans que s’advertís quines implicacions tenia aquest comportament quàntic per al determinisme. No va ser fins al 1927 que Werner Heisenberg, un altre físic alemany, va assenyalar que no es podia mesurar simultàniament i exactament la posició i la velocitat d’una partícula. Per veure on és una partícula, cal il·luminar-la. Però segons el treball de Planck, no es pot usar una quantitat arbitràriament petita de llum. Se n’ha d’utilitzar com a mínim un quàntum, que pertorbarà la partícula i en canviarà la velocitat d’una manera que no es pot predir. Per mesurar amb precisió la posició de la partícula, caldrà fer servir llum de longitud d’ona curta, com per exemple raigs ultraviolats, raigs X o gamma. Però, de nou, segons el treball de Planck, els quanta d’aquests tipus de llum tenen energies més altes que els de la llum visible. Per tant, alteraran més la velocitat de la partícula. És una situació en la qual no es guanya: com més exactament s’intenta mesurar la posició de la partícula, amb menor precisió se’n pot conèixer la velocitat, i viceversa. Això es resumeix en el principi d’incertesa formulat per Heisenberg; la incertesa en la posició d’una partícula, multiplicada per la incertesa en la seva velocitat, sempre és més gran que una quantitat anomenada la constant de Planck, dividida per la massa de la partícula.

La visió de Laplace del determinisme científic implicava conèixer les posicions i velocitats de les partícules de l’Univers en un cert instant. Així que va quedar seriosament soscavada pel principi d’incertesa de Heisenberg. Com podrem predir el futur si ni tan sols podem mesurar amb precisió les posicions i les velocitats de les partícules en el moment present? Per potent que sigui un ordinador, si hi introduïm dades deficients n’obtindrem prediccions deficients.

Einstein estava molt descontent amb aquesta aparent aleatorietat de la natura. El seu punt de vista va ser resumit en la seva famosa frase «Déu no juga als daus». Li semblava intuir que la incertesa era només provisional, però que hi havia una realitat subjacent en la qual les partícules tindrien posicions i velocitats ben definides, i que evolucionaria d’acord amb lleis deterministes en l’esperit de Laplace. Aquesta realitat podria ser coneguda per Déu, però la naturalesa quàntica de la llum ens impediria veure-la, excepte a través d’un vidre fosc.

La visió d’Einstein era el que ara anomenem teoria de variables ocultes. Les teories de variables ocultes semblen la forma més òbvia d’incorporar el principi d’incertesa en física. Formen la base de la imatge mental de l’Univers sostinguda per molts científics, i gairebé tots els filòsofs de la ciència. Però les teories de variables ocultes són incorrectes. El físic britànic John Bell va idear una prova experimental que podia falsejar-les. Quan l’experiment es va dur a terme amb cura, els resultats van ser inconsistents amb les variables ocultes. Sembla que fins i tot Déu està subjecte al principi d’incertesa i no pot conèixer simultàniament la posició i la velocitat d’una partícula. Així doncs, Déu sí que juga a daus amb l’Univers. Tota l’evidència apunta que és un jugador inveterat, que llança els daus cada vegada que en té l’ocasió.

Altres científics estaven molt més a punt que no pas Einstein per modificar el punt de vista clàssic del determinisme del segle XIX. Una nova teoria, la mecànica quàntica, va ser formulada per Heisenberg, per Erwin Schrödinger, d’Àustria, i pel físic britànic Paul Dirac, que va ser predecessor meu com a professor Lucasià a Cambridge. Tot i que fa més de setanta anys que la mecànica quàntica existeix, encara no és prou entesa o apreciada, fins i tot per aquells que la fan servir per fer càlculs. Però ens hauria d’interessar a tots, perquè és una imatge diferent de l’Univers físic i de la realitat mateixa. En la mecànica quàntica, les partícules no tenen posicions i velocitats ben definides. En lloc d’això, estan representades pel que anomenem funció d’ona, que és un nombre en cada punt de l’espai. El valor de la funció d’ona expressa la probabilitat que la partícula es trobi en aquesta posició. El ritme amb què la funció d’ona varia d’un punt a un altre indica la velocitat de la partícula. Es pot tenir una funció d’ona que sigui molt gran en una regió molt petita. Això vol dir que la incertesa en la posició és petita. Però la funció d’ona variarà molt ràpidament prop del pic, cap amunt en un costat i cap avall en l’altre. Per tant, la incertesa en la velocitat serà gran. De la mateixa manera, es pot tenir funcions d’ona en què la incertesa en la velocitat sigui petita però la incertesa en la posició sigui gran.

La funció d’ona conté tot el que es pot saber sobre la partícula, la seva posició i la seva velocitat. Si coneixem la funció d’ona en un instant donat, els seus valors en altres instants són determinats pel que anomenem l’equació de Schrödinger. Per tant, encara tenim un cert tipus de determinisme, però no és del tipus que Laplace va imaginar. En lloc de poder predir les posicions i les velocitats de les partícules, tot el que podem predir és la seva funció d’ona. Això vol dir que amb la física quàntica podem predir la meitat del que podríem predir amb la física clàssica segons la visió del segle XIX.

Les lleis que regeixen l’Univers ens permeten predir exactament què ens passarà en el futur?

La resposta breu és no, i sí. En principi, les lleis ens permeten predir el futur. Però a la pràctica els càlculs acostumen a ser massa difícils.



Encara que la mecànica quàntica condueix a incerteses quan tractem de predir tant la posició com la velocitat, encara permet predir amb certesa una certa combinació de posició i de velocitat. Però fins i tot aquest grau de certesa sembla estar amenaçat segons els desenvolupaments més recents. El problema sorgeix perquè la gravetat pot arribar a deformar tant l’espaitemps que hi pot haver regions que no puguem observar.

Aquestes regions són els interiors dels forats negres. Això significa que no podem, ni tan sols en principi, observar les partícules dintre d’un forat negre, de manera que no podem mesurar-ne les posicions ni les velocitats. Hi ha la qüestió de si això introdueix més impredictibilitat que la que es troba en la mecànica quàntica.

En resum, en la visió clàssica, sostinguda per Laplace, el moviment futur de les partícules estava completament determinat, si coneixíem les seves posicions i velocitats en un mateix instant. Aquesta visió va haver de ser modificada quan Heisenberg va presentar el principi d’incertesa, que estableix que no podem conèixer amb precisió la posició i la velocitat. No obstant això, encara és possible predir una certa combinació de posició i de velocitat. Però fins i tot aquesta predictibilitat limitada sembla desaparèixer quan tenim en compte els forats negres.





5



QUÈ HI HA DINS UN FORAT NEGRE?





Es diu que la realitat és de vegades més estranya que la ficció, i enlloc és més cert que en el cas dels forats negres. Els forats negres són més estranys que qualsevol cosa inventada pels escriptors de ciència-ficció, però són qüestions rotundament reals de la ciència.

La primera anàlisi sobre els forats negres va ser el 1783, autoria d’un professor de Cambridge, John Michell. El seu argument funcionava de la manera següent: si es dispara una partícula, com ara una bala de canó, verticalment cap amunt, anirà sent frenada per la gravetat. Al final, la partícula deixarà de pujar i començarà a retrocedir. No obstant això, si la velocitat inicial ascendent fos més gran que un cert valor crític, anomenat velocitat d’escapament, la gravetat no seria prou forta per aturar la partícula, i s’escaparia. La velocitat d’escapament per a la Terra és d’aproximadament onze quilòmetres per segon, i d’uns sis-cents disset quilòmetres per segon per al Sol. Són dues velocitats molt més elevades que les de les bales de canó reals, però són petites en comparació amb la velocitat de la llum, que és de tres-cents mil quilòmetres per segon. Així, la llum es pot allunyar de la Terra o del Sol sense gaire dificultat. No obstant això, Michell va argumentar que hi podria haver estrelles molt més massives que el Sol i que tinguessin velocitats d’escapament més grans que la velocitat de la llum. En aquest cas no les podríem veure perquè qualsevol llum que enviessin seria arrossegada cap enrere per la gravetat. Per tant, serien el que Michell va anomenar estrelles fosques, i que ara anomenem forats negres.

Per entendre’ls, cal partir de la gravetat, que és descrita per la teoria de la relativitat general d’Einstein, la qual és també una teoria de l’espai i del temps a més de ser-ho de la gravetat. El comportament de l’espai i del temps és governat per un sistema d’equacions anomenades equacions d’Einstein, proposades pel científic el 1915. Encara que la gravetat és, de molt, la més feble de les forces conegudes de la naturalesa, té dos avantatges crucials sobre les altres forces. Primer, té llarg abast. La Terra es manté en òrbita al voltant del Sol, a cent cinquanta milions de quilòmetres de distància, i el Sol es manté en òrbita al voltant del centre de la galàxia, a uns deu mil anys llum de distància. El segon avantatge és que la gravetat sempre és atractiva, a diferència de les forces elèctriques, que poden ser atractives o repulsives. Aquestes dues característiques signifiquen que per a un estel prou gran, l’atracció gravitatòria entre les partícules que la formen pot dominar sobre totes les altres forces i conduir a un col·lapse gravitatori. Però la comunitat científica va trigar a adonar-se que estrelles prou massives podrien col·lapsar-se sobre si mateixes sota la seva pròpia gravetat i a descobrir com es comportaria l’objecte resultant. Albert Einstein fins i tot va escriure un article, el 1939, en què afirmava que les estrelles no podien col·lapsar sota la gravetat, perquè la matèria no podia ser comprimida més enllà d’un cert punt. Molts científics van compartir la reacció instintiva d’Einstein. La principal excepció va ser el científic nord-americà John Wheeler, que en molts sentits és l’heroi de la història dels forats negres. En el seu treball en els anys cinquanta i seixanta, va emfatitzar que moltes estrelles acaben per col·lapsar-se i va explorar els problemes que això planteja per a la física teòrica. També va preveure moltes de les propietats dels objectes en què es converteixen les estrelles en col·lapsar-se, és a dir, els forats negres.

Durant la major part de la vida d’una estrella normal, durant milers de milions d’anys, l’estrella es manté contra la seva pròpia gravetat per la pressió tèrmica causada per processos nuclears que converteixen l’hidrogen en heli. Al final, però, l’estrella acabarà per exhaurir el seu combustible nuclear i es contraurà. En alguns casos, pot ser capaç de mantenir-se com una estrella nana blanca. Però Subrahmanyan Chandrasekhar va demostrar, el 1930, que la massa màxima de les nanes blanques és aproximadament 1,4 vegades la massa del Sol. Una massa màxima similar va ser calculada pel físic rus Lev Landau per a les estrelles formades completament per neutrons.

Quin seria el destí de les innombrables estrelles amb una massa més gran que la massa màxima d’una nana blanca o una estrella de neutrons un cop hagin esgotat el seu combustible nuclear? El problema va ser investigat per Robert Oppenheimer, famós posteriorment a causa de la bomba atòmica. En un parell d’articles del 1939, amb George Volkoff i Hartland Snyder, va demostrar que un estel així no podria ser sostingut per la pressió, i que si se sobrepassava la pressió, un estel uniforme i esfèricament simètric es contrauria sistemàticament a un punt de densitat infinita. Aquest punt es diu singularitat. Totes les teories de l’espai estan formulades suposant que l’espaitemps és llis i gairebé pla, de manera que deixen de valdre en la singularitat, on la curvatura de l’espaitemps és infinita. De fet, la singularitat marca el final de l’espai i del temps. Això és el que Einstein va trobar tan qüestionable.

Llavors va començar la Segona Guerra Mundial. La majoria dels científics, inclòs Robert Oppenheimer, van canviar la seva atenció vers la física nuclear, i el problema del col·lapse gravitatori va ser en gran part oblidat. L’interès en el tema va reviure amb el descobriment d’objectes distants anomenats quàsars. El primer quàsar, 3C273, va ser descobert el 1963. Aviat se’n van descobrir molts altres. Els quàsars són brillants tot i que estan a grans distàncies. Els processos nuclears no poden explicar-ne la producció d’energia, perquè alliberen només una petita fracció de la seva massa en repòs com energia pura. L’única alternativa era l’energia gravitatòria alliberada pel col·lapse.

El col·lapse gravitacional de les estrelles va ser redescobert. Estava clar que una estrella esfèrica uniforme es contrauria fins a un punt de densitat infinita, una singularitat. Però què passaria si l’estrella no fos uniforme i perfectament esfèrica? Podria això fer que diferents parts de l’estrella passessin de llarg les unes de les altres, i s’evités una singularitat? En un article notable del 1965, Roger Penrose va demostrar, utilitzant només el fet que la gravetat és atractiva, que es continuaria produint una singularitat.

Les equacions d’Einstein no es poden definir en una singularitat, cosa que vol dir que en aquest punt de densitat infinita no podem predir el futur. Això implica que alguna cosa estranya podria succeir cada vegada que es col·lapsa alguna estrella. No ens veuríem afectats per la ruptura de la predicció si les singularitats no estiguessin nues, és a dir, no estiguessin protegides de l’exterior. Penrose va proposar la Conjectura de Censura Còsmica, segons la qual totes les singularitats formades pel col·lapse d’estrelles o d’altres cossos estan ocultes a la vista, dins de forats negres, on la gravetat és tan forta que la llum no en pot escapar. Gairebé segurament la conjectura de censura còsmica és certa, perquè diversos intents de refutar-la han fracassat.

Quan John Wheeler va introduir el terme forat negre el 1967, va reemplaçar el nom anterior d’estrella congelada. La denominació de Wheeler va posar en relleu que els romanents d’estrelles col·lapsades tenen interès per dret propi, independentment de com es van formar. El nou nom va ser acceptat ràpidament.

Des de fora, no podem dir què hi ha dins d’un forat negre. Sigui el que sigui que hi llancem, els forats negres que es formen tenen el mateix aspecte. John Wheeler va expressar aquest principi amb la frase «Els forats negres no tenen pèls».

Un forat negre té una frontera anomenada horitzó d’esdeveniments. És on la gravetat es fa prou forta per arrossegar la llum cap enrere i evitar que s’escapi. Com que res no pot viatjar més ràpid que la llum, totes les altres coses també seran arrossegades cap enrere. Caure a través de l’horitzó d’esdeveniments s’assembla en certa manera a passar les Cascades del Niàgara en una canoa. Si estem per sobre de les cascades, podem escapar-ne si remem prou ràpid, però un cop ens situem sobre la vora de les cascades estem perduts. No hi ha marxa enrere. Quan ens acostem a les cascades, el corrent es fa més ràpid. Això vol dir que l’aigua estira la canoa més fort a la proa que a la popa, amb perill que la canoa es parteixi. El mateix passa amb els forats negres. Si caiem cap a un forat negre, primer la gravetat estirarà més fort els peus que el cap, perquè estan més a prop del forat negre. El resultat és que serem estirats longitudinalment i aixafats pels costats. Si el forat negre tingués una massa d’unes poques vegades la del Sol, seríem esquinçats i convertits en espaguetis abans d’arribar a l’horitzó. Però si caiguéssim en un forat negre molt més gran, amb una massa de més d’un milió de vegades la massa del Sol, arribaríem a l’horitzó sense dificultat. Així doncs, si voleu explorar l’interior d’un forat negre, assegureu-vos de triar-ne un de gran. Al centre de la nostra galàxia, la Via Làctia, hi ha un forat negre amb una massa d’aproximadament quatre milions de vegades la del Sol.

Tot i que en caure en un forat negre gran no notaríeu res en particular, algú que us observés des de lluny mai no us veuria creuar l’horitzó d’esdeveniments, sinó que li semblaria que anàveu frenant i us quedàveu surant just a fora. La vostra imatge es tornaria més i més tènue, i més i més vermella, fins que efectivament es perdés de vista. Pel que fa al món exterior, us hauríeu perdut per sempre.

Poc després del naixement de la meva filla Lucy, mentre em ficava al llit, vaig descobrir el teorema de l’àrea. Si la relativitat general és correcta i la densitat d’energia de la matèria és positiva, com sol ser el cas, l’àrea de la superfície de l’horitzó d’esdeveniments té la propietat que quan hi cauen matèria o radiació addicionals sempre augmenta. A més, si dos forats negres xoquen i es fusionen en un únic forat negre, l’àrea de l’horitzó d’esdeveniments del forat negre resultant és més gran que la suma de les àrees dels horitzons d’esdeveniments dels forats negres originals. El teorema de l’àrea pot ser posat a prova experimentalment per la instal·lació LIGO (Laser Interferometer Gravitational Wave Observatory). El 14 de setembre de 2015, LIGO va detectar ones gravitacionals de la col·lisió i fusió d’un forat negre binari. A partir de la forma de l’ona, es poden estimar les masses i els moments angulars dels forats negres, i segons el teorema sense pèl, aquests determinen les àrees dels horitzons.

Aquestes propietats suggereixen que hi ha una analogia entre l’àrea de l’horitzó d’esdeveniments d’un forat negre i el concepte d’entropia de la termodinàmica de la física clàssica convencional. L’entropia es pot considerar com una mesura del desordre d’un sistema, o de manera equivalent, com una manca de coneixement del seu estat precís. La famosa segona llei de la termodinàmica diu que l’entropia sempre augmenta amb el temps. Aquest descobriment va ser la primera indicació d’aquesta connexió crucial.

L’analogia entre les propietats dels forats negres i les lleis de la termodinàmica pot ser ampliada. La primera llei de la termodinàmica diu que un petit canvi en l’entropia d’un sistema va acompanyat d’un canvi proporcional en l’energia del sistema. Brandon Carter, Jim Bardeen i jo vam trobar una llei similar que relaciona el canvi en la massa d’un forat negre amb un canvi en l’àrea de l’horitzó d’esdeveniments. El factor de proporcionalitat fa intervenir una magnitud anomenada gravetat superficial, que és una mesura de la intensitat del camp gravitatori a l’horitzó d’esdeveniments. Si s’accepta que l’àrea de l’horitzó d’esdeveniments és anàloga a l’entropia, la gravetat superficial és anàloga a la temperatura. La semblança es veu reforçada pel fet que la gravetat superficial resulta ser la mateixa en tots els punts en l’horitzó d’esdeveniments, de la mateixa manera que en un cos en equilibri tèrmic la temperatura té el mateix valor arreu.

Encara que hi ha clarament una similitud entre l’entropia i l’àrea de l’horitzó d’esdeveniments, no resultava obvi com l’àrea podria ser identificada com l’entropia d’un forat negre. Què s’entén per l’entropia d’un forat negre? El suggeriment crucial va ser fet el 1972 per Jacob Bekenstein, que era un estudiant graduat a la Universitat de Princeton i va establir que quan es produeix un forat negre per col·lapse gravitacional, s’estabilitza ràpidament en un estat estacionari caracteritzat per tres paràmetres: la massa, el moment angular i la càrrega elèctrica.

Això fa que sembli que l’estat final del forat negre és independent de si el cos que ha col·lapsat estava compost de matèria o d’antimatèria, o de si era esfèric o de forma molt irregular. En altres paraules, un forat negre de massa, moment angular i càrrega elèctrica donats podria haver-se format pel col·lapse d’una configuració qualsevol de matèria d’entre una gran quantitat d’altres diferents configuracions. Així, el que sembla ser un mateix forat negre podria haver-se format pel col·lapse d’una gran quantitat de diferents tipus d’estrelles. De fet, si no es tenen en compte els efectes quàntics, el nombre de configuracions seria infinit, ja que el forat negre podria haver estat format pel col·lapse d’un núvol d’un nombre indefinidament gran de partícules de massa indefinidament petita. Però podria el nombre de configuracions ser realment infinit?

És ben sabut que la mecànica quàntica involucra el principi d’incertesa, que estableix que és impossible mesurar alhora la posició i la velocitat de qualsevol objecte. Si es mesura amb exactitud on hi ha una cosa, la seva velocitat queda indeterminada. Si se’n mesura la velocitat, en queda indeterminada la posició. A la pràctica, això vol dir que és impossible localitzar molt cap cosa. Suposem que volem mesurar la grandària d’alguna cosa; per a això cal saber on són els extrems d’aquest objecte en moviment. Mai no ho podem fer del tot acuradament, perquè això suposaria que mesurem alhora les posicions i les velocitats d’un objecte. Per tant, és impossible determinar acuradament la grandària d’un objecte. Tot el que podem fer és dir que el principi d’incertesa impedeix dir amb precisió quina és realment la grandària dels objectes. Se segueix que el principi d’incertesa imposa un límit en la grandària de les coses. Després d’un xic de càlculs s’obté que per a un objecte de massa donada hi ha una grandària mínima. Aquesta grandària mínima és petita per als objectes pesants, però a mesura que es consideren objectes més i més lleugers, la grandària mínima es va fent més i més gran. Es pot pensar que aquesta grandària mínima és una conseqüència del fet que en mecànica quàntica els objectes poden ser considerats com a partícula o com a ona. Com més lleuger és un objecte, més llarga n’és la longitud d’ona i per tant més escampat està. Com més pesant és, en canvi, més petita n’és la longitud d’ona i per tant semblarà més compacte. Quan es combinen aquestes idees amb les de la relativitat general, se’n dedueix que només els objectes més pesants que una certa massa poden formar forats negres. Aquest pes és de l’ordre del d’un gra de sal. Una altra conseqüència d’aquestes idees és que el nombre de configuracions que podrien formar un forat negre de massa, moment angular i càrrega elèctrica donats, encara que és molt gran, pot ser finit. Jacob Bekenstein va suggerir que a partir d’aquest nombre finit es podria interpretar l’entropia d’un forat negre, que constituiria una mesura de la quantitat d’informació que sembla que es perd irremeiablement en el col·lapse que dóna lloc al forat negre.

L’inconvenient aparentment fatal del suggeriment de Bekenstein era que si un forat negre té una entropia finita proporcional a l’àrea del seu horitzó d’esdeveniments, també ha de tenir una temperatura diferent de zero, proporcional a la seva gravetat superficial. Això implicaria que un forat negre podria estar en equilibri amb la radiació tèrmica a una temperatura diferent de zero. Si no fos així, segons els conceptes clàssics aquest equilibri no seria possible, ja que el forat negre absorbiria qualsevol radiació tèrmica que hi caigués, però per definició no seria capaç d’emetre res a canvi, ni tan sols calor.

Això va suscitar una paradoxa sobre la naturalesa dels forats negres, els objectes increïblement densos creats pel col·lapse de les estrelles. Una teoria suggeria que forats negres amb qualitats idèntiques podrien formar-se a partir d’un nombre infinit de diferents tipus d’estrelles. Una altra suggeria que el nombre podria ser finit. Es tracta d’un problema d’informació: la idea que cada partícula i cada força de l’Univers conté informació.

Com que els forats negres no tenen pèls, com va dir John Wheeler, des de l’exterior no podem dir el que hi ha dins d’un forat negre, a part de la seva massa, càrrega elèctrica i moment angular. Això vol dir que un forat negre ha de contenir una gran quantitat d’informació oculta al món exterior. Però hi ha un límit en la quantitat d’informació que es pot encabir en una regió de l’espai. La informació requereix energia i l’energia té massa, segons la famosa equació d’Einstein, E = mc2. Llavors, si en una regió de l’espai hi ha massa informació, col·lapsarà en un forat negre, la grandària del qual reflectirà la quantitat d’informació. És com apilar més i més llibres en una llibreria. Al final, les prestatgeries cediran i la llibreria es col·lapsarà en una mena de forat negre.

Si la quantitat d’informació oculta dins d’un forat negre depenia de la grandària del forat, un esperaria dels principis generals que el forat negre tindria una temperatura i brillaria com un metall calent. Però això resultava impossible, perquè com tothom sabia, res no podria sortir d’un forat negre. O això es creia.

Aquest problema va perdurar fins a començaments del 1974, quan jo investigava si el comportament de la matèria en les proximitats d’un forat negre estaria d’acord amb la mecànica quàntica. Amb gran sorpresa, vaig trobar que el forat negre semblava emetre partícules a un ritme constant. Com tots els altres investigadors en aquella època, havia acceptat la idea que un forat negre no pot emetre res. Per tant, vaig fer un gran esforç per desfer-me d’aquest efecte tan compromès. Però com més hi pensava, més es negava a desaparèixer, de manera que al final vaig haver d’acceptar-lo. El que finalment em va convèncer que era un procés físic real era que les partícules sortints tenen un espectre que és precisament tèrmic. Els meus càlculs van predir que un forat negre crea i emet partícules i radiació, com si fos un cos calent ordinari, amb una temperatura proporcional a la seva gravetat superficial, i inversament proporcional a la seva massa. Això va fer que el suggeriment problemàtic de Jacob Bekenstein, que un forat negre tenia una entropia finita, resultés totalment consistent, ja que implicava que un forat negre podria estar en condicions tèrmiques d’equilibri a una temperatura finita diferent de zero.

Caure en un forat negre és una mala cosa per a un viatger espacial?

Certament és una mala cosa. Si es tractés d’un forat negre d’una massa com la de les estrelles, us convertiríeu en una mena d’espaguetis abans d’arribar al seu horitzó. En canvi, si fos un forat negre supermassiu, en travessaríeu fàcilment l’horitzó, però quedaríeu completament aixafats quan arribéssiu a la singularitat.



A partir d’aquell moment, l’evidència matemàtica que els forats negres emeten radiació tèrmica ha estat confirmada per altres investigadors des de diferents enfocaments. Una manera d’entendre l’emissió és la següent. La mecànica quàntica implica que tot l’espai està ple de parells de partícules i antipartícules virtuals que es materialitzen constantment en parelles, se separen i després es tornen a unir i s’anihilen mútuament. Aquestes partícules s’anomenen virtuals perquè, a diferència de les partícules reals, no poden ser observades directament pels detectors de partícules. Però els seus efectes indirectes poden mesurar-se, i la seva existència ha estat confirmada per un petit desplaçament, anomenat efecte Lamb, que produeixen en l’energia de l’espectre de la llum d’àtoms d’hidrogen excitats. Ara bé, en presència d’un forat negre, un membre d’un parell de partícules virtuals pot caure en el forat i deixar l’altre membre sense parella amb qui anihilar-se. La partícula o antipartícula supervivent pot caure en el forat negre després del seu company, però també pot escapar a l’infinit, on sembla radiació emesa pel forat negre.

Una altra forma de veure el procés és considerar el membre del parell de partícules que cau en el forat negre, diguem l’antipartícula, com una partícula real que viatja cap enrere en el temps. Per tant, l’antipartícula que cau en el forat negre pot ser considerada com una partícula que surt del forat negre però viatja cap enrere en el temps. Quan la partícula arriba al punt en què el parell de partícula i antipartícula es va materialitzar originalment, és dispersada pel camp gravitatori, de manera que es desplaça cap endavant en el temps. Un forat negre de la massa del Sol aniria perdent partícules a un ritme tan lent que seria impossible de detectar. No obstant això, podria haver-hi forats negres molt més petits, amb la massa de, diguem, una muntanya. Aquests forats podrien haver-se format quan l’Univers era molt primitiu, si hagués estat prou caòtic i irregular. Un forat negre de la mida d’una muntanya emetria raigs X i raigs gamma a un ritme d’uns deu milions de megawatts, suficient per alimentar el subministrament d’electricitat del món. No obstant això, no seria fàcil aprofitar un mini-forat negre. No podria mantenir-se en cap central d’energia ja que travessaria el sòl fins al centre de la Terra. Si tinguéssim un forat negre, l’única forma de mantenir-lo seria posar-lo en òrbita al voltant de la Terra.

S’han buscat mini-forats negres d’aquesta massa, però fins ara no se n’ha trobat cap. És una llàstima, perquè si se n’hagués trobat algun, m’haurien donat un premi Nobel. Una altra possibilitat, però, és que arribem a ser capaços de crear micro-forats negres en les dimensions addicionals de l’espaitemps. Segons algunes teories, l’Univers que experimentem és solament una superfície de quatre dimensions en un espai de deu o onze dimensions. La pel·lícula Interestel·lar ho presenta d’una forma que m’agrada. No veuríem aquestes dimensions addicionals, perquè la llum no es propagaria a través d’elles, sinó només a través de les quatre dimensions del nostre Univers. Però la gravetat afectaria les dimensions addicionals i seria molt més intensa que en el nostre Univers. Això faria molt més fàcil formar un petit forat negre en les dimensions addicionals. Potser es podria observar en l’LHC, el Gran Col·lisionador d’Hadrons, al CERN, a Suïssa, que consisteix en un túnel circular, de vint-i-set quilòmetres de llarg. Dos feixos de partícules viatgen al voltant d’aquest túnel en direccions oposades i se’ls fa xocar entre si. Algunes de les col·lisions poden crear micro-forats negres que irradien partícules segons un patró que seria fàcil de reconèixer. Llavors, podria obtenir un premi Nobel, després de tot.[001]

A mesura que les partícules escapin d’un forat negre, el forat perdrà massa i s’encongirà. Això augmentarà el ritme d’emissió de partícules. Al final, el forat negre perdrà tota la massa i desapareixerà. Què passa amb totes les partícules i els dissortats astronautes que hi van caure? No poden ressorgir-ne just quan desapareix el forat negre. Les partícules que surten d’un forat negre semblen fer-ho completament a l’atzar, sense relació amb el que hi va caure. Sembla que la informació sobre el que hi va caure es perd, tret de la quantitat total de massa i la quantitat de rotació. Però si es perd informació, això planteja un problema seriós que afecta el cor de la nostra comprensió de la ciència. Fa més de dos-cents anys que creiem en el determinisme científic, és a dir, que les lleis de la ciència determinen l’evolució de l’Univers.

Si realment es perdés informació en els forats negres, no podríem predir el futur, perquè un forat negre podria emetre qualsevol conjunt de partícules. Podria emetre un televisor en funcionament o un volum de les obres completes de Shakespeare enquadernat en cuir, tot i que la probabilitat d’aquestes emissions tan exòtiques és molt baixa. És molt més probable que emeti radiació tèrmica, com la resplendor d’un metall roent. Podria semblar que no sigui gaire important que no poguéssim predir el que surt dels forats negres, ja que no hi ha cap forat negre prop de nosaltres, però és una qüestió de principis. Si el determinisme, la predictibilitat de l’Univers, es trenca amb els forats negres, podria trencar-se en altres situacions. Podria haver-hi forats negres virtuals que apareguessin com fluctuacions del buit, absorbissin un conjunt de partícules, n’emetessin un altre i desapareguessin de nou en el buit. Pitjor encara, si el determinisme es trenca, tampoc podem estar segurs de la nostra història passada. Els llibres d’història i els nostres records podrien ser tan sols il·lusions. El passat ens diu qui som; sense ell, perdem la identitat.

Per tant, és molt important determinar si realment es perd informació en els forats negres o si, en principi, podria ser recuperada. Molts científics opinaven que aquesta informació no es devia perdre, però durant anys ningú va suggerir cap mecanisme que la pogués preservar. Aquesta aparent pèrdua d’informació, coneguda com la paradoxa de la informació ha ocupat els científics durant els últims quaranta anys, i continua sent un dels principals problemes sense resoldre en física teòrica.

En els últims anys, s’ha renovellat l’interès per aquest tema, ja que s’han fet nous descobriments sobre la física de la gravetat quàntica en el règim infraroig o de baixa energia. Un element central en aquests avenços recents és la comprensió de les simetries subjacents a l’espaitemps.

Suposem que no hi hagués gravetat i que l’espaitemps fos completament pla. Seria com un desert completament monòton. Aquest espai té dos tipus de simetria. La primera és la simetria de translació. Si ens desplacéssim d’un punt del desert a un altre, no observaríem cap canvi. La segona és la simetria de rotació. Si estiguéssim en algun punt del desert i comencéssim a girar, no observaríem cap diferència. Aquestes simetries també es troben en un espaitemps «pla», l’espaitemps que hi ha en absència de matèria.

Si es posés alguna cosa en aquest desert, aquestes simetries quedarien trencades. Suposem que hi hagués una muntanya, un oasi o alguns cactus en el desert; llavors semblaria diferent en diferents llocs i en direccions diferents. El mateix passa amb l’espaitemps. Si es posen objectes en l’espaitemps, les simetries translacional i rotacional es trenquen. I introduir objectes és el que produeix gravetat.

Un forat negre és una regió de l’espaitemps on la gravetat és molt intensa, l’espaitemps està molt deformat i per tant esperem que les seves simetries quedin trencades. Però quan ens allunyem del forat negre, la curvatura de l’espaitemps es redueix. Molt lluny del forat negre, l’espaitemps s’assembla molt a un espaitemps pla.

En els anys seixanta, un descobriment notable realitzat per Hermann Bondi, A. W. Kenneth Metzner, M. G. J. van der Burg i Rainer Sachs va revelar que en realitat hi ha un conjunt infinit de simetries addicionals, anomenades supertranslacions. Cadascuna d’aquestes simetries està associada a una magnitud conservada, anomenada càrrega de supertranslació. Una magnitud conservada és una magnitud que no varia durant l’evolució del sistema. Són magnituds que generalitzen magnituds conservades més familiars. Per exemple, si l’espaitemps no canvia amb el temps, es conserva l’energia. Si l’espaitemps té el mateix aspecte a qualsevol punt de l’espai, es conserva el moment. El que va resultar més notable del descobriment de les supertranslacions va ser que lluny d’un forat negre hi ha un nombre infinit de magnituds conservades. Aquestes lleis de conservació han donat una visió extraordinària i inesperada sobre processos en teories gravitacionals.

El 2016, juntament amb els meus col·laboradors Malcolm Perry i Andy Strominger, he treballat en l’aplicació del grup de les supertranslacions i les seves magnituds conservades associades per trobar una possible solució a la paradoxa de la informació. Sabem que les tres propietats discernibles dels forats negres són la massa, la càrrega elèctrica i el moment angular. És possible que els forats negres també tinguin càrrega de supertranslació. Llavors, potser els forats negres tenen molt més del que fins ara pensàvem. No són calbs, o amb tan sols tres pèls, sinó que en realitat tenen una gran quantitat de «cabell de supertranslació».

Aquest «cabell de supertranslació» podria codificar part de la informació sobre el que hi ha dins del forat negre. És probable que aquestes càrregues de supertranslació no continguin tota la informació, però la resta podria explicar-se mitjançant quantitats addicionals conservades degudes a un conjunt addicional de simetries anomenades superrotacions, que fins ara no estan ben enteses. Si això és correcte, i tota la informació sobre un forat negre es pot entendre en termes dels seus «pèls», potser no hi hagi pèrdua d’informació. Aquestes idees han estat confirmades pels nostres càlculs més recents. Strominger, Perry i jo mateix, juntament amb un estudiant graduat, Sasha Haco, hem descobert que les càrregues de superrotació donen compte de tota l’entropia d’un forat negre. La mecànica quàntica continua sent vàlida i la informació s’emmagatzema en l’horitzó d’esdeveniments, la superfície del forat negre.

Fora de l’horitzó d’esdeveniments, els forats negres encara es caracteritzen exclusivament per la seva massa total, la seva càrrega elèctrica i el seu moment angular, però l’horitzó d’esdeveniments conté la informació necessària per explicar el que ha caigut en el forat negre, d’una manera que va més enllà de les tres característiques usuals del forat negre. Encara treballem en aquests temes i, per tant, la paradoxa de la informació continua sense resoldre’s, però sóc optimista i penso que estem avançant cap a una solució.





6



ÉS POSSIBLE VIATJAR EN EL TEMPS?





En la ciència-ficció, les deformacions de l’espai i del temps són un lloc comú. S’utilitzen per a viatges ràpids al voltant de la galàxia o per viatjar en el temps. Però la ciència-ficció d’avui és sovint la ciència de demà. Llavors, quines són les possibilitats de viatjar en el temps?

La idea que l’espai i el temps es poden corbar o plegar és bastant recent. Durant més de dos mil anys, els axiomes de la geometria euclidiana van ser considerats evidents. Si van haver d’estudiar geometria a l’escola, probablement deuen recordar que una de les conseqüències d’aquests axiomes és que els angles de qualsevol triangle sumen cent vuitanta graus.

Però el segle passat alguns investigadors van començar a adonar-se que hi havia altres formes possibles de geometria en les quals els angles d’un triangle no sumen necessàriament cent vuitanta graus. Considerem per exemple la superfície de la Terra. El més proper a una línia recta en la superfície de la Terra és el que s’anomena un cercle màxim. Aquests són els camins més curts entre dos punts, de manera que constitueixen les rutes que fan servir les aerolínies. Considerem ara el triangle format a la superfície de la Terra per l’equador, el meridià de zero graus de longitud que passa per Londres i el meridià de noranta graus de longitud que passa per Bangla Desh. Tots dos meridians formen amb l’equador un angle recte, de noranta graus. Tots dos meridians també es tallen en el Pol Nord en angle recte. Per tant, tenim un triangle amb tres angles rectes. Els angles d’aquest triangle sumen dos-cents setanta graus. Això és més gran que els cent vuitanta graus per a un triangle en una superfície plana. Si dibuixéssim un triangle en una superfície en forma de sella de muntar trobaríem que els seus angles sumen menys de cent vuitanta graus.

La superfície de la Terra és un espai bidimensional. Això vol dir que podem recórrer la superfície de la Terra en dues direccions perpendiculars entre si: en la direcció nord-sud o est-oest. Però, és clar, hi ha una tercera direcció perpendicular a aquestes dues: de dalt a baix. És a dir, la superfície de la Terra existeix en un espai tridimensional. L’espai tridimensional és pla, és a dir, obeeix la geometria euclidiana. Els angles d’un triangle sumen cent vuitanta graus. Tanmateix, podríem imaginar una raça de criatures bidimensionals que poguessin moure’s per la superfície de la Terra però que no poguessin experimentar la tercera direcció de dalt o baix. No sabrien l’existència de l’espai tridimensional en què viu la superfície de la Terra. Per a ells l’espai seria corbat i la geometria no seria euclidiana.

Però tal com podem imaginar éssers bidimensionals que habiten a la superfície de la Terra, podríem imaginar que l’espai tridimensional en què vivim és la superfície d’una esfera amb una dimensió addicional que no veiem. Si l’esfera fos molt gran, l’espai seria gairebé pla i la geometria euclidiana seria una molt bona aproximació en distàncies petites, però a grans distàncies ens adonaríem que aquesta geometria euclidiana deixa de ser vàlida. Per il·lustrar-ho, imaginem un equip de pintors que va afegint capes de pintura a la superfície d’una bola gran.

A mesura que el gruix de la capa de pintura augmentés, l’àrea de la superfície també ho faria. Si la pilota estigués en un espai tridimensional pla podríem continuar afegint-hi pintura indefinidament i la pilota es faria més i més gran. No obstant això, si l’espai tridimensional fos realment la superfície d’una esfera amb una altra dimensió addicional el seu volum seria gran, però finit. Quan afegíssim més i més capes de pintura, la pilota acabaria per ocupar la meitat de l’espai. Després d’això, els pintors es trobarien atrapats en una regió cada vegada més petita, i gairebé tot l’espai estaria ocupat per la pilota i les seves capes de pintura. Així descobririen que vivien en un espai corbat i no pla.

Aquest exemple mostra que no és possible deduir la geometria del món a partir de primers principis com pensaven els antics grecs, sinó que hem de mesurar l’espai en què vivim i descobrir-ne la geometria mitjançant experiments. No obstant això, encara que una forma de descriure espais corbs va ser desenvolupada per l’alemany Bernhard Riemann el 1854, va ser considerada exclusivament com una peça de matemàtiques durant seixanta anys. Podia descriure espais corbats que existien en abstracte però no semblava haver-hi cap raó per la qual l’espai físic en què vivim hagués de ser corbat. Aquesta raó va sorgir el 1915, quan Einstein va presentar la teoria general de la relativitat.

La relativitat general va ser una gran revolució intel·lectual que ha transformat la manera com pensem l’Univers. No és només una teoria de l’espai corbat sinó també del temps corbat o deformat. Einstein es va adonar el 1905 que l’espai i el temps estan connectats íntimament entre si. Podem descriure la ubicació d’un esdeveniment mitjançant quatre nombres. Tres d’ells descriuen la posició de l’esdeveniment; podrien ser quilòmetres al nord i a l’est d’Oxford Circus i l’altura sobre el nivell del mar. A escala més gran, podrien ser latitud i longitud galàctica i distància al centre de la galàxia.

El quart nombre és el temps de l’esdeveniment. Per tant, podem pensar l’espai i el temps conjuntament com una entitat de quatre dimensions anomenada espaitemps. Cada punt de l’espaitemps està etiquetat per quatre nombres que n’especifiquen la posició en l’espai i en el temps. Combinar d’aquesta manera espai i temps en l’espaitemps seria bastant trivial si poguéssim desembullar-los de manera única, és a dir, si hi hagués una manera única de definir el temps i la posició de cada esdeveniment. Però, en un notable treball escrit el 1905 quan treballava a l’oficina suïssa de patents, Einstein va mostrar que la posició i el temps en què un creu que un esdeveniment s’ha produït depenen de com es movia. Això vol dir que el temps i l’espai estan inextricablement lligats l’un amb l’altre.

Els temps que els diferents observadors assignarien als esdeveniments coincidirien si els observadors no es moguessin l’un amb relació a l’altre, però estarien en desacord tant més gran com més gran fos la seva velocitat relativa. Podem preguntar-nos, doncs, a quina velocitat hauríem d’anar perquè el temps per a un observador anés cap enrere en relació amb el temps d’un altre observador. La resposta es dóna en aquesta estrofa humorística:

Una jove dama d’honor

que corria més ràpid que la claror,

se’n va anar un dia,

de manera relativa,

i va arribar la nit anterior.



Així, tot el que cal per viatjar en el temps és una nau espacial que vagi més ràpid que la llum. Dissortadament, en el mateix article Einstein va demostrar que la potència que caldria per accelerar una nau espacial es faria cada vegada més gran com més s’acostés a la velocitat de la llum, i caldria una potència infinita per accelerar més enllà de la velocitat de la llum.

L’article d’Einstein del 1905 semblava descartar el viatge en el temps cap al passat. També indicava que el viatge espacial a altres estrelles seria lent i tediós. Si no es pot anar més ràpid que la llum, el viatge d’anada i tornada a l’estrella més propera duraria almenys vuit anys, i fins al centre de la galàxia almenys cinquanta mil anys. Si la nau espacial s’acostés molt a la velocitat de la llum, a les persones de bord els semblaria que el seu viatge al centre de la galàxia hauria durat només alguns anys. Però això no seria un gran consol si tots els qui havíem conegut estiguessin morts i oblidats des de fa milers d’anys quan tornéssim. Això no era gaire bo per als westerns espacials, de manera que els escriptors de ciència-ficció van haver de buscar maneres d’evitar aquesta dificultat.

En l’article del 1915, Einstein va mostrar que els efectes de la gravetat podrien ser descrits suposant que l’espaitemps queda deformat o distorsionat pel seu contingut en matèria i energia. Podem observar realment la deformació de l’espaitemps produïda per la massa del Sol mitjançant la lleugera curvatura de la llum o les ones de ràdio que passen prop del Sol.

Això fa que la posició aparent de l’estrella o de la font de ràdio es desplaci lleugerament quan el Sol s’interposa entre la Terra i la font. El desplaçament és molt petit, aproximadament d’una mil·lèsima de grau, equivalent a un moviment d’un centímetre a una distància de dos quilòmetres, però pot ser mesurat amb gran precisió i concorda amb les prediccions de la relativitat general. Tenim, doncs, evidència experimental que l’espai i el temps estan deformats.

La magnitud de la deformació en el nostre entorn és molt petita perquè tots els camps gravitatoris en el sistema solar són febles, però sabem que hi pot haver camps molt intensos per exemple en el Big Bang o en els forats negres. Llavors, l’espai i el temps es poden deformar prou per satisfer les demandes de la ciència-ficció per a coses com que l’hiperespai tingui forats de cuc o permeti viatges en el temps? A primera vista, això sembla possible. Per exemple, el 1948 Kurt Gödel va trobar una solució de les equacions de camp de la relativitat general que representa un Univers en el qual tot el seu conjunt gira. En aquest Univers, seria possible marxar en una nau espacial i tornar abans d’haver marxat. Gödel treballava a l’Institut d’Estudis Avançats a Princeton, on també Einstein va passar els seus últims anys. Gödel era famós per haver posat de manifest que no es pot demostrar tot el que és veritat, ni tan sols en un tema aparentment tan simple com l’aritmètica. Però que hagués arribat a demostrar que la relativitat general permet viatjar en el temps realment va molestar Einstein, que creia que això no seria possible.

Ara sabem que la solució de Gödel no podria representar l’Univers en què vivim perquè no s’expandeix. També tenia un valor bastant gran per a una magnitud anomenada constant cosmològica, que generalment es creu que és zero. Sembla, però, que d’altres investigadors han trobat solucions més raonables que permeten viatjar en el temps. Una solució particularment interessant conté dues cordes còsmiques que es mouen l’una respecte de l’altra a una velocitat molt propera però lleugerament inferior a la velocitat de la llum. Les cordes còsmiques són una idea remarcable de la física teòrica que els escriptors de ciència-ficció no semblen haver captat encara. Com el seu nom suggereix, són com cordes perquè tenen longitud però la seva secció transversal és molt petita. En realitat, s’assemblen més a bandes de goma perquè estan sotmeses a una tensió enorme, d’uns mil bilions de bilions de tones. Una corda còsmica unida al Sol l’acceleraria des del repòs a uns cent quilòmetres per segon en una trigèsima part de segon.

Les cordes còsmiques poden semblar una mica extravagants i pura ciència-ficció, però hi ha bones raons científiques per creure que se’n podrien haver format en l’Univers molt poc després del Big Bang. Com que estan sotmeses a unes tensions tan grans, es podria esperar que haguessin accelerat fins a gairebé la velocitat de la llum.

El que tenen en comú tant l’Univers de Gödel com l’espaitemps amb cordes còsmiques ràpides és que van començar de manera tan distorsionada i corbada que viatjar al passat sempre hi va ser possible. Déu podria haver creat universos tan retorçats, però no tenim motius per pensar que ho fes. Tot apunta que l’Univers va començar en el Big Bang sense el tipus de deformació que cal per poder viatjar al passat. Ja que no podem canviar la forma en què va començar l’Univers, la qüestió de si és possible viatjar en el temps ens porta a preguntar-nos si podríem aconseguir deformar prou l’espaitemps perquè permetés tornar al passat. Crec que això és un tema de recerca important, però convé procurar que no et prenguin per boig. Si algú sol·licités una subvenció per investigar en els viatges en el temps seria acomiadat immediatament. Cap agència governamental pot permetre’s el luxe de gastar diners públics en una cosa tan estrafolària com viatjar en el temps. En lloc d’això, cal fer servir termes tècnics com ara corbes temporals tancades, que són una indicació de la possibilitat de viatjar en el temps. Tot i així, és una pregunta molt seriosa. Si la relativitat general permet viatjar en el temps, ho permet en el nostre Univers concret? I si no és així, per què no ho permet?

Molt relacionada amb els viatges en el temps és la capacitat de viatjar ràpidament des d’una posició a una altra en l’espai. Com he dit abans, Einstein va demostrar que caldria una potència infinita per poder accelerar una nau espacial més enllà de la velocitat de la llum. Així, sembla que l’única forma que tindríem d’arribar des d’un costat de la galàxia a un altre en un temps raonable seria si poguéssim deformar tant l’espaitemps que hi creéssim un petit tub o forat de cuc. Aquest forat podria connectar els dos costats de la galàxia i actuar com una drecera per anar d’un cap a un altre cap i tornar mentre els teus amics encara són vius. S’ha suggerit seriosament que tals forats de cuc podrien estar a l’abast d’una civilització futura. Però si poguéssim travessar la galàxia en una setmana o dues, podríem tornar a través d’un altre forat de cuc i arribar abans d’haver sortit. Fins i tot podríem arribar a viatjar en el temps amb un sol forat de cuc si els seus dos extrems es moguessin l’un respecte a l’altre.

És possible demostrar que per crear un forat de cuc cal deformar l’espaitemps de manera oposada a com el deformaria la matèria normal. La matèria ordinària corba l’espaitemps sobre si mateix com la superfície de la Terra. En canvi, per crear un forat de cuc cal que l’espaitemps es corbi en el sentit oposat, com la superfície d’una sella de muntar. El mateix és cert per a qualsevol altra manera de deformar l’espaitemps que permeti viatjar al passat. Si l’Univers no va començar ja prou deformat per permetre viatjar en el temps, el que caldria per deformar l’espaitemps en la forma requerida és una matèria amb massa negativa i densitat d’energia negativa.

L’energia és com els diners. Si tenim un saldo bancari positiu, el podem distribuir de diverses maneres. Però segons les lleis clàssiques en què es creia fins fa molt poc, no estava permès tenir un deute d’energia. Així, les lleis clàssiques descartaven que es pogués deformar l’Univers de la manera requerida per permetre viatjar en el temps. Però les lleis clàssiques van ser enderrocades per la teoria quàntica, que és l’altra gran revolució en la nostra imatge de l’Univers a part de la relativitat general. La teoria quàntica és més relaxada i permet tenir un deute en un o dos comptes. Tant de bo els bancs fossin tan comprensius i servicials! En altres paraules, la teoria quàntica permet que la densitat d’energia sigui negativa en alguns llocs sempre que sigui prou positiva en d’altres.

La raó per la qual la teoria quàntica pot permetre que la densitat d’energia sigui negativa és que es basa en el principi d’incertesa, que estableix que certes magnituds com la posició i la velocitat d’una partícula no poden tenir simultàniament valors ben definits. Com més precisa sigui la posició d’una partícula, més gran serà la incertesa en la seva velocitat, i viceversa. El principi d’incertesa també s’aplica a camps, com l’electromagnètic o el gravitatori, i implica que aquests camps no poden ser exactament nuls, ni tan sols en el que considerem com a espai buit. Si fossin exactament zero, els seus valors tindrien una posició ben definida en zero i una velocitat ben definida, que també seria zero. Això violaria el principi d’incertesa. Així doncs, els camps han de tenir una certa quantitat mínima de fluctuacions. Podem interpretar aquestes anomenades fluctuacions del buit com a parells de partícules i antipartícules que de sobte apareixen conjuntament, se separen i després tornen a unir-se i anihilar-se mútuament.

Es diu que aquests parells de partícules i antipartícules són virtuals perquè no es poden mesurar directament amb un detector de partícules. No obstant això, podem observar-ne els efectes indirectament, a través de l’efecte Casimir. Suposem dues plaques de metall paral·leles entre si, separades una distància molt curta. Les plaques actuen com a miralls per a les partícules i antipartícules virtuals. Això vol dir que la regió entre les plaques actua com un tub d’orgue i només admet ones de certes freqüències ressonants. El resultat és que hi ha una mica menys de fluctuacions del buit o de partícules virtuals entre les plaques que no pas fora d’elles, on les fluctuacions del buit poden tenir qualsevol longitud d’ona. La reducció en el nombre de partícules virtuals entre les plaques vol dir que no colpegen les plaques amb tanta freqüència i per tant no fan tanta pressió sobre les plaques com la que fan les partícules virtuals de fora. Per tant, hi ha una lleugera força que tendeix a unir les plaques. Aquesta força ha estat mesurada experimentalment, de manera que les partícules virtuals existeixen realment i produeixen efectes reals.

Com que entre les plaques hi ha menys partícules virtuals o fluctuacions de buit, la densitat d’energia hi és més baixa que a la regió exterior. Però la densitat d’energia del buit en l’espai lluny de les plaques ha de ser zero, ja que en cas contrari, deformaria l’espaitemps i l’Univers no seria gairebé pla. Llavors, la densitat d’energia a la regió entre les plaques ha de ser negativa.

Per tant, la curvatura de la llum proporciona evidència experimental que l’espaitemps està corbat i l’efecte Casimir confirma que el podem deformar en sentit negatiu. Per això, sembla possible que a mesura que la ciència i la tecnologia avancin arribem a ser capaços de construir un forat de cuc o de corbar l’espaitemps d’alguna altra manera que permeti viatjar al nostre passat. Si aquest fos el cas, plantejaria moltes preguntes i problemes. Un d’ells és: si en algun moment futur aprenem a viatjar en el temps, per què ningú no ha tornat del futur per dir-nos com podem fer-ho?

Fins i tot si hi hagués raons de pes per mantenir-nos en la ignorància, la naturalesa humana és tal que costa creure que no hi hagi algú que no es pugui estar de presumir i dir-nos a nosaltres, pobres ignorants, el secret de com es fa per viatjar en el temps. Per descomptat, algunes persones afirmen que hem estat visitats des del futur. Diuen que els ovnis vénen del futur i que els governs participen en una conspiració gegantina per encobrir-ho i guardar per a ells el coneixement científic que aquests visitants porten. Tot el que puc dir és que si els governs amaguessin alguna cosa, farien una feina bastant deficient pel que fa a obtenir dels alienígenes alguna informació útil. Sóc bastant escèptic sobre les teories conspiratives. Els informes d’albiraments d’ovnis no poden ser causats per extraterrestres, perquè són mútuament contradictoris. Però un cop admetem que alguns d’ells són errors o al·lucinacions, no és més probable que ho siguin tots i no que ens estiguin visitant persones del futur o de l’altre costat de la galàxia? Si realment volen colonitzar la Terra o advertir-nos d’alguns perills, resulten bastant ineficaços.

Una possible manera de conciliar els viatges en el temps amb el fet que no sembla que hàgim rebut cap visitant del futur seria dir que això només podrà passar en el futur. En aquesta interpretació, diríem que l’espaitemps en el nostre passat ha estat corregit, perquè l’hem observat i hem vist que no està prou deformat per permetre viatjar al passat. Però el futur està obert, de manera que podríem arribar a ser capaços de deformar-lo prou per viatjar en el temps. Però com que podrem deformar l’espaitemps només en el futur, no podríem tornar al temps present ni a cap instant anterior a ell.

Aquesta interpretació explicaria per què no hem estat atropellats per turistes del futur. Però encara quedarien moltes paradoxes. Suposem que fos possible anar en un coet i tornar abans de marxar. Què ens impediria fer explotar el coet a la plataforma de llançament o impedir-li sortir d’alguna altra manera? Hi ha altres versions d’aquesta paradoxa, com ara la de tornar i matar els teus pares abans que tu haguessis nascut, però són essencialment equivalents. Sembla que hi ha dues possibles solucions.

Una possibilitat és el que anomenaré la interpretació de les històries consistents. Diu que ha de existir una solució consistent de les equacions de la física, encara que l’espaitemps estigui tan deformat que permeti viatjar al passat. En aquesta interpretació no es podria partir en el coet per viatjar al passat tret que ja n’haguéssim tornat i no hagués explotat la plataforma de llançament. És una imatge consistent, però implicaria que estem completament determinats: no podríem canviar les nostres ments ni tindríem lliure albir.

L’altra possibilitat és el que anomeno la interpretació de les històries alternatives. Ha estat defensada pel físic David Deutsch i sembla que era el que Steven Spielberg tenia en ment quan va filmar Retorn al futur. Segons aquesta interpretació, en una història no hi hauria hagut cap retorn del futur abans que el coet partís, així que no hi ha possibilitat que hagués explotat. Però quan el viatger torna del futur, entra en una altra història alternativa. En aquesta, l’espècie humana fa un gran esforç per construir una nau espacial, però just abans que pugui llançar-la, una nau espacial similar apareix des de l’altre costat de la galàxia i la destrueix.

David Deutsch basa el seu enfocament d’històries alternatives en el concepte de la suma d’històries introduït pel físic Richard Feynman. La idea és que segons la teoria quàntica, l’Univers no té una única història sinó totes les històries possibles, cadascuna amb la seva probabilitat respectiva. Hi ha d’haver una història en què a l’Orient Mitjà hi hagi una pau duradora, tot i que potser la seva probabilitat sigui ben baixa.

En algunes històries, l’espaitemps estarà tan corbat que els objectes com els coets podran viatjar al seu passat. Però cada història és completa i autònoma, i descriu no només l’espaitemps corbat sinó també els objectes que conté. Així doncs, un coet no pot transferir-se a una altra història alternativa quan torna de nou. Encara està en la mateixa història, que ha de ser autoconsistent. Per tant, tot i el que diu Deutsch, crec que la idea de la suma d’històries recolza la hipòtesi d’històries consistents més que no pas la idea d’històries alternatives.

Per tant, sembla que estem atrapats en la imatge d’històries consistents. No obstant això, no cal buscar problemes amb el determinisme o amb el lliure albir si les probabilitats de les històries en què l’espaitemps està tan deformat que viatjar en el temps hi és possible són molt petites, reduïdes a una regió microscòpica. Això és el que jo anomeno conjectura de protecció cronològica: les lleis de la física conspiren per impedir viatges en el temps a escala macroscòpica.

Sembla que el que passa és que quan l’espaitemps es deforma gairebé prou per permetre viatjar al passat, les partícules virtuals gairebé poden convertir-se en partícules reals seguint trajectòries tancades. La densitat i l’energia de les partícules virtuals es fan molt grans, cosa que significa que la probabilitat d’aquestes històries és molt baixa. Per tant, sembla que hi pot haver una agència de protecció cronològica que treballa per fer que el món sigui segur per als historiadors. Però aquest tema de les distorsions de l’espai i del temps encara està a les beceroles. Segons una forma unificadora de la teoria de cordes, coneguda com a teoria M, la nostra millor esperança d’unir la relativitat general i la teoria quàntica en una teoria del tot, l’espaitemps ha de tenir onze dimensions, i no només les quatre que experimentem. La idea és que set d’aquestes onze dimensions estan arraulides en un espai tan petit que no les observem. En canvi, les quatre direccions restants són bastant planes i constitueixen el que anomenem espaitemps. Si aquesta imatge és correcta, potser sigui possible aconseguir que les quatre direccions planes es barregin amb les set direccions altament corbades o deformades. Encara ignorem on podria dur això, però obre possibilitats excitants.

Té cap sentit organitzar una festa per a viatgers en el temps? Esperaríeu que algú tornés del futur?

El 2009 vaig organitzar una festa per a viatgers del temps al meu college, Gonville i Caius a Cambridge, per a una pel·lícula sobre viatges en el temps. Per assegurar que només arribessin viatgers genuïns en el temps, no vam enviar les invitacions fins després de la festa. El dia de la festa, em vaig asseure a la universitat, esperant, però no va venir ningú. Em va decebre, però no em va sorprendre, perquè havia demostrat que si la relativitat general és correcta i la densitat d’energia és positiva, el viatge en el temps no és possible. M’hauria encantat que alguna de les meves suposicions hagués estat falsa.



Per tant, en conclusió, els viatges espacials ràpids o els viatges en el temps no poden ser descartats segons la nostra comprensió actual, però causarien grans problemes lògics, així que esperem que hi hagi una llei de protecció cronològica que eviti que les persones tornin i matin els nostres pares abans que hàgim nascut. Però els entusiastes de la ciència-ficció no han de descoratjar-se: encara queda esperança en la teoria M.





7



SOBREVIUREM AQUÍ A LA TERRA?





El gener del 2018, el Bulletin for Atomic Scientists, una revista fundada per alguns dels físics que havien treballat en el projecte Manhattan, va posar el rellotge del dia del Judici Final, que mesura la imminència d’una catàstrofe, militar o ambiental, que pugui amenaçar el nostre planeta, a dos minuts abans de mitjanit (hora que representa simbòlicament la fi del món).

El rellotge té una història interessant. Es va iniciar el 1947, quan l’era atòmica acabava de començar. Dos anys abans, Robert Oppenheimer, el cap científic del projecte Manhattan, havia dit després de la explosió de la primera bomba atòmica, el juliol del 1945: «Sabíem que el món no seria el mateix». Algunes persones van riure, altres van plorar, la majoria de les persones van romandre en silenci. Vaig recordar un versicle de l’escriptura hindú, el Bhagavad-Gita: «Ara, m’he convertit en la Mort, la destructora de mons».

El 1947, el rellotge es va posar originalment a les set en punt de la tarda. Ara està més a prop del dia de la fi del món que en qualsevol moment des de llavors, excepte a començaments dels anys cinquanta, al començament de la Guerra Freda. Com a científic, em sento obligat a prendre molt seriosament aquesta advertència alarmant d’altres científics, impulsat, si més no en part, per l’elecció de Donald Trump com a president dels Estats Units. Aquest rellotge i la idea que el temps corre o s’està acabant per a l’espècie humana, són realistes o alarmistes? L’advertiment és oportú o és una pèrdua de temps?

Tinc un interès molt personal en el temps. En primer lloc, el meu llibre més venut, i la raó principal per la qual sóc conegut enllà dels límits de la comunitat científica, va ser titulat Una breu història del temps. Així, alguns podrien imaginar que sóc un expert en el temps, encara que en els nostres dies no es pot donar per descomptat que un expert sigui necessàriament res de bo. En segon lloc, com algú que quan tenia vint-i-un anys va ser informat pels doctors que només li quedaven cinc anys de vida, i que tot i això a començaments d’aquest any n’ha complert setanta-cinc, sí que sóc un expert en el temps, però en un sentit molt més personal. Sóc incòmodament, agudament conscient del pas del temps, i he viscut gran part de la vida amb la sensació que el temps que m’ha estat concedit és, com diríem, un préstec.

Sens dubte, el món és més inestable políticament que en qualsevol altre moment de la meva vida. Un gran nombre de persones se senten abandonades econòmicament i socialment. Com a resultat, recorren a polítics populistes o, com a mínim, populars, que tenen una experiència limitada de govern i la capacitat dels quals per prendre decisions assenyades davant d’una crisi encara no s’ha provat. Això implicaria que un rellotge del dia del Judici Final hauria d’acostar-se a un punt crític, ja que va creixent la perspectiva de forces descurades o malèvoles que precipitin l’Harmagedon.

La Terra està amenaçada en tants aspectes que resulta difícil ser positiu. Les amenaces són massa grans i nombroses.

Primer, la Terra se’ns fa massa petita. Els recursos físics es drenen a un ritme alarmant. Hem fet al nostre planeta el regal desastrós del canvi climàtic: temperatures creixents, reducció dels casquets polars, desforestació, superpoblació, malalties, guerres, fam, manca d’aigua i delmació d’espècies animals. Tots aquests problemes tenen solucions, però fins ara no s’han aplicat.

L’escalfament global és causat per tots nosaltres: volem cotxes, viatges i un nivell de vida millor. El problema és que quan la gent s’adoni del que succeeix, pot ser massa tard. Com que som a un pas d’una segona era nuclear i d’un període de canvi climàtic sense precedents, els científics tenen una responsabilitat especial, un cop més, per informar el públic i assessorar els líders sobre els perills a què s’enfronta la humanitat. Com a científics, entenem els perills de les armes nuclears i els seus efectes devastadors, i aprenem com les activitats humanes i les tecnologies afecten els sistemes climàtics de maneres que poden canviar per sempre la vida a la Terra. Com a ciutadans del món, tenim el deure de compartir aquest coneixement i alertar el públic sobre riscos innecessaris amb què vivim cada dia. Preveiem un gran perill si els governs i les societats no prenen mesures ara mateix per fer que les armes nuclears esdevinguin obsoletes i prevenir el canvi climàtic.

Alhora, molts d’aquests polítics neguen la realitat de l’origen humà del canvi climàtic, o almenys la capacitat humana per revertir-lo, just en el moment en què el món s’enfronta a una sèrie de crisis ambientals crítiques. El perill és que l’escalfament global pot començar a retroalimentar-se, si no ho ha fet ja. La fusió de l’Àrtic i dels casquets polars antàrtics redueix la fracció d’energia solar que es reflecteix vers l’espai, i així la temperatura augmenta més. El canvi climàtic pot matar l’Amazònia i altres selves tropicals i posar fi a una de les principals formes d’eliminar el diòxid de carboni de l’atmosfera. L’augment de la temperatura del mar pot desencadenar l’alliberament de grans quantitats de diòxid de carboni, atrapat com a hidrurs en el sòl dels oceans. Tots dos fenòmens poden augmentar l’efecte hivernacle i l’escalfament global. Els seus efectes podrien fer que el nostre clima esdevingués com el de Venus: bulliria i plouria àcid sulfúric, però amb una temperatura de 250 graus Celsius. La vida humana seria insostenible. Necessitem anar més enllà del protocol de Kyoto i reduir les emissions de carboni ara mateix. Tenim la tecnologia per fer-ho. Només ens cal la voluntat política.

Podem ser un grup ignorant i irreflexiu. Quan al llarg de la història hem arribat a crisis similars, generalment hi ha hagut altres llocs per colonitzar. Colom ho va fer el 1492 quan va descobrir el Nou Món. Però ara no hi ha món nou. No trobarem Utopia quan girem la cantonada. Ens quedem sense espai i els únics llocs on podríem anar són altres mons.

L’Univers és un lloc violent. Les estrelles s’empassen planetes, les supernoves llancen raigs letals a través de l’espai, els forats negres xoquen entre si i els asteroides es precipiten a centenars de quilòmetres per segon. Per descomptat, aquests fenòmens no contribueixen a fer que l’espai sembli gaire atractiu. Aquestes són les raons per les quals ens hauríem d’aventurar en l’espai, en lloc de quedar-nos quiets a la Terra. Però no tenim defensa contra la col·lisió amb un asteroide. L’última col·lisió d’asteroides va ser fa uns seixanta-sis milions d’anys i va posar fi als dinosaures, i tornarà a passar. Si esperem prou, ens en caurà algun al damunt altra vegada. Això no és ciència-ficció. Està garantit per les lleis de la física i de la probabilitat.

La guerra nuclear continua essent probablement l’amenaça més gran per a la humanitat en aquest moment. És un perill que hem oblidat. Rússia i els Estats Units ja no disparen tan despreocupadament, però encara tenen prou bombes per destruir tots els habitants del planeta. Suposem que hi ha un accident o que uns terroristes se n’apoderen. I el risc augmenta com més països disposin d’armes nuclears. Fins i tot acabada la Guerra Freda, encara hi ha prou armes nuclears acumulades per matar-nos a tots plegats diverses vegades, i noves nacions nuclearitzades se sumaran a la inestabilitat. Amb el temps, l’amenaça nuclear pot disminuir, però es desenvoluparan altres amenaces, així que sempre hem d’estar en guàrdia.

D’una manera o altra, considero gairebé inevitable que es produeixi alguna confrontació nuclear o que la catàstrofe ambiental paralitzi la Terra en algun moment en els propers mil anys, que en comparació amb el temps geològic és un simple obrir i tancar d’ulls. Espero i crec que en aquells dies la nostra enginyosa espècie hagi trobat alguna manera de superar els lligams de la Terra i, per tant, que pugui sobreviure al desastre. Per descomptat, això mateix pot no ser possible per a milions d’altres espècies que habiten a la Terra, i la seva desaparició pesarà sobre la nostra consciència com a espècie.

Crec que actuem amb una imprudent indiferència cap al nostre futur en el planeta Terra. Ara com ara, no tenim cap altre lloc on anar, però a la llarga, l’espècie humana no hauria de posar tots els seus ous en una sola cistella, o en un sol planeta. Només espero que fins llavors puguem evitar que la cistella caigui. Però som, per naturalesa, exploradors, impulsats per la curiositat. Aquesta és una característica particular de l’ésser humà. És aquesta curiositat la que va impulsar a enviar exploradors a provar que la Terra no és plana, i és aquest mateix instint que ens envia a les estrelles a la velocitat del pensament, instant-nos a anar-hi en realitat. I cada vegada que fem un nou gran salt, com arribar a la Lluna, elevem la humanitat, unim persones i nacions, marquem el començament de nous descobriments i de noves tecnologies. Sortir de la Terra exigeix un enfocament global concertat, per al qual tots haurien d’unir-se. Cal revifar l’emoció dels primers dies dels viatges espacials en els anys seixanta. La tecnologia està gairebé al nostre abast. És hora d’explorar altres sistemes solars; pot ser l’única sortida que ens salvi de nosaltres mateixos. Estic convençut que els humans necessitem deixar la Terra. Quedar-nos-hi suposa el risc de ser anihilats.

•

Llavors, enllà de la meva esperança de l’exploració espacial, quin aspecte tindrà el futur i com ens hi podrà ajudar la ciència?

La imatge popular de la ciència del futur es mostra a la televisió gairebé cada nit en sèries de ciència-ficció com Star Trek. Fins i tot em van persuadir perquè hi participés, encara que no va resultar difícil.

La meva aparició a Star Trek em va resultar molt divertida, però ho esmento per posar-hi un punt seriós. Gairebé totes les visions del futur que ens han mostrat des d’H. G. Wells han estat essencialment estàtiques. Mostren una societat que en la majoria dels casos està molt avançada a la nostra en ciència, en tecnologia i en organització política. (Això últim no és gaire difícil). Per arribar-hi, hi deu haver hagut grans canvis amb les seves tensions i trastorns en el període comprès fins llavors. Però quan ens mostren la ciència, la tecnologia i l’organització futura de la societat, se suposa que han assolit un nivell proper a la perfecció.

Qüestiono aquesta imatge i em pregunto si mai arribarem a una situació estable en ciència i tecnologia. En els deu mil anys més o menys transcorreguts des de l’última edat de gel, en cap moment l’espècie humana s’ha quedat aturada en coneixement i tecnologia. Hi ha hagut alguns revessos com l’edat fosca després de la caiguda de l’Imperi Romà. Però la població mundial, que és una mesura de la capacitat tecnològica per preservar la vida i alimentar-nos, ha augmentat constantment, amb alguns contratemps com la mort negra. En els darrers dos-cents anys, les expectatives de creixement s’han tornat exponencials —i la població mundial ha pujat de mil milions a set mil sis-cents milions. Altres mesures de desenvolupament tecnològic en els últims temps, com el consum d’electricitat o el nombre d’articles científics publicats, també mostren un creixement exponencial amb un temps de duplicació de quaranta anys o menys. De fet, ara tenim unes expectatives tan grans que hi ha gent que se sent defraudada pels polítics i pels científics perquè encara no hem aconseguit les visions utòpiques del futur. Per exemple, la pel·lícula 2001: una odissea de l’espai ens va mostrar una base a la Lluna i el llançament d’un vol tripulat, o hauria de dir personificat, a Júpiter.

No hi ha indicis que el desenvolupament científic i tecnològic s’hagi d’alentir i aturar-se en el futur proper. Certament, no per l’època de Star Trek, que està a només tres-cents cinquanta anys de distància. Però el creixement exponencial actual no pot continuar durant el proper mil·lenni. Cap al 2600, la població mundial hauria d’estar dreta, espatlla contra espatlla, i el consum d’electricitat faria que la Terra brillés arroentada. Si anéssim posant un al costat de l’altre els nous llibres que van sent publicats hauríem de moure’ns a uns seixanta quilòmetres per hora per avançar al pas que ho faria l’extrem de la seva línia. Per descomptat, cap al 2600, els nous treballs artístics i científics vindran en formats electrònics en lloc de llibres i documents físics. No obstant això, si continués aquest creixement exponencial, apareixerien deu nous articles per segon en la meva especialitat de física teòrica, i no hi hauria temps per llegir-los.

Clarament, el creixement exponencial actual no pot continuar indefinidament. Però què passarà? Una possibilitat és que siguem escombrats completament per algun desastre, com un accident o una guerra nuclears. Fins i tot si no ens destruïm completament, hi ha la possibilitat que puguem baixar a un estat de brutalitat i barbàrie com les primeres escenes de Terminator.

Però com ens desenvoluparem en ciència i tecnologia durant el proper mil·lenni? Això és molt difícil de respondre, tanmateix deixeu-me arriscar i presentar les meves prediccions per al futur. Tinc alguna possibilitat d’encertar-la en el que fa als propers cent anys, però la resta del mil·lenni serà pura especulació.

La nostra comprensió moderna de la ciència va començar gairebé al mateix temps que l’assentament europeu a Amèrica del Nord i cap al final del segle XIX semblava que érem a punt d’aconseguir una comprensió completa de l’Univers en termes del que ara es coneix com a lleis clàssiques. Però, com hem vist, en el segle XX diverses observacions van començar a mostrar que l’energia venia en paquets discrets o quanta i un nou tipus de teoria, la mecànica quàntica, va ser formulada per Max Planck i d’altres.

La teoria quàntica presenta una imatge de la realitat completament diferent, en la qual les coses no tenen una història única sinó totes les històries possibles, cadascuna amb la seva pròpia probabilitat. Quan anem a escales de petites partícules individuals, les històries possibles de les partícules han d’incloure camins on es viatgi més ràpid que la llum i fins i tot camins que retrocedeixin en el temps. Però els camins que retrocedeixen en el temps no són com àngels que ballen en la punta d’una agulla. Tenen conseqüències observables reals. Fins i tot allò que pensem com a espai buit és ple de partícules que es mouen en bucles espaciotemporals tancats, és a dir, avancen en el temps en una part del bucle i cap enrere en el temps a l’altre part del bucle.

El preocupant del cas és que, com que hi ha un nombre infinit de punts en l’espai i el temps, hi ha un nombre infinit de possibles bucles tancats de partícules. Un nombre infinit de bucles tancats de partícules tindria una quantitat infinita d’energia i corbaria l’espai i el temps fins a convertir-los en un simple punt. Ni tan sols la ciència-ficció no havia imaginat coses tan estranyes com aquesta. Tractar aquesta energia infinita requereix una comptabilitat realment creativa. Gran part del treball en física teòrica en els darrers vint anys ha estat buscar una teoria en què el nombre infinit de bucles tancats en l’espai i el temps es cancel·lin completament entre si. Només quan ho aconseguim serem capaços d’unificar la teoria quàntica amb la relativitat general d’Einstein i aconseguir una teoria completa de les lleis bàsiques de l’Univers.

Quines perspectives hi ha que descobrim aquesta teoria completa el proper mil·lenni? Jo diria que molt bones, però sóc un optimista. El 1980 vaig dir que creia que hi havia una possibilitat del cinquanta per cent de descobrir una teoria unificada completa en els vint anys següents. Hem fet progressos remarcables des de llavors, però la teoria final sembla mantenir-se a la mateixa distància. El Sant Greal de la física estarà sempre més enllà del nostre abast? Crec que no.

A començaments del segle XX vam entendre el funcionament de la natura a l’escala de la física clàssica, que resulta satisfactòria fins a una centèsima de mil·límetre, aproximadament. Els treballs sobre física atòmica en els primers trenta anys del segle XX ens van portar a comprendre el funcionament fins a longituds d’una milionèsima de mil·límetre. Des d’aleshores, la investigació en la física nuclear i d’altres energies ens ha portat a escales de longitud que són mil milions de vegades més petites. Semblaria que podríem seguir descobrint indefinidament estructures a escales de longitud més i més petites. No obstant això, hi ha un límit per a aquesta sèrie com n’hi ha per a la sèrie de nines russes. Al final, un es troba amb una nina més petita que ja no conté cap altra nina. En física, la nina més petita és la longitud de Planck i és un mil·límetre dividit per cent mil milions de bilions de bilions. No estem en disposició de construir acceleradors de partícules que puguin sondejar distàncies tan petites. Haurien de ser més grans que el sistema solar i no és probable que fossin aprovats en l’actual clima financer. Sense això, hi ha conseqüències de les nostres teories que poden ser posades a prova per màquines molt més modestes.

No serà possible assolir la longitud de Planck al laboratori, però podem estudiar el Big Bang per obtenir evidències observacionals a energies més grans i escales de longitud més curtes de les que podem aconseguir a la Terra. No obstant això, en gran mesura haurem de confiar en la bellesa i la consistència matemàtiques per trobar la teoria del tot que sigui definitiva.

La visió del futur de Star Trek d’aconseguir un nivell avançat però essencialment estàtic pot fer-se realitat pel que fa al coneixement de les lleis bàsiques que regeixen l’Univers. Però no crec que arribem a una situació estàtica en les aplicacions d’aquestes lleis. La teoria definitiva no posarà cap límit a la complexitat dels sistemes que puguem produir i és en aquesta complexitat que crec que es produiran els desenvolupaments més importants del proper mil·lenni.

•

De llarg, els sistemes més complexos que coneixem són els nostres propis cossos. La vida sembla haver començat en els oceans primordials que van cobrir la Terra fa quatre mil milions d’anys. Com va passar, no ho sabem. Pot ser que en les col·lisions aleatòries entre àtoms s’anessin acumulant macromolècules capaces de reproduir-se i d’acoblar-se en estructures més complicades. El que sí que sabem és que fa tres mil cinc-cents milions d’anys ja havia sorgit l’ADN, una molècula molt complicada. L’ADN és la base de tota la vida a la Terra. Té estructura de doble hèlix, com una doble escala de cargol, que va ser descoberta per Francis Crick i James Watson al laboratori Cavendish a Cambridge el 1953. Els dos fils de la doble l’hèlix estan units per parells de bases nitrogenades, com els graons d’una escala de cargol. Hi ha quatre tipus de bases nitrogenades: citosina, guanina, adenina i timina. L’ordre en què les diferents bases se succeeixen al llarg de l’escala de cargol conté la informació genètica que permet a la molècula d’ADN acoblar un organisme al voltant seu i reproduir-se. A mesura que l’ADN fa còpies de si mateix hi va havent errors ocasionals en l’ordre de les bases al llarg de l’espiral. En la majoria dels casos, els errors de còpia impedirien que l’ADN pogués tornar a reproduir-se. Aquests errors genètics, o mutacions, com se’ls anomena, s’extingirien. Però en alguns casos l’error o la mutació augmenten les possibilitats que l’ADN sobrevisqui i es reprodueixi. Aquesta selecció natural de mutacions va ser proposada per primera vegada per un altre home de Cambridge, Charles Darwin, el 1857, tot i que no en coneixia el mecanisme concret. Així doncs, el contingut de la informació en la seqüència de bases evoluciona i augmenta gradualment en complexitat.

Com que l’evolució biològica és bàsicament un camí aleatori en l’espai de totes les possibilitats, ha estat molt lenta. La complexitat, o quantitat de bits d’informació codificats en l’ADN, ve donada aproximadament per la quantitat de parells de bases en la molècula. Cada bit d’informació es pot considerar com la resposta a una pregunta de sí o no. Durant els primers dos mil milions anys, més o menys, el ritme d’augment en la complexitat degué ser de l’ordre d’un bit d’informació cada cent anys. El ritme d’augment de la complexitat de l’ADN va créixer gradualment al voltant d’un bit per any durant els últims milions d’anys. Però ara som al començament d’un nova era en què podrem augmentar la complexitat de l’ADN sense haver d’esperar el lent procés d’evolució biològica. En els darrers deu mil anys, no hi ha hagut canvis significatius en l’ADN humà, però és probable que el puguem redissenyar completament en els propers mil anys. Per descomptat, molta gent dirà que l’enginyeria genètica en humans hauria de ser prohibida, però dubto molt que puguin evitar-la. L’enginyeria genètica en plantes i animals serà permesa per raons econòmiques i algú se sentirà obligat a provar-ho en humans. Tret que tinguem un ordre mundial totalitari, algú o altre dissenyarà en un lloc o altre humans millorats.

Desenvolupar humans clarament millorats crearà grans problemes socials i polítics respecte dels humans no millorats. No defenso l’enginyeria genètica humana com una cosa bona en si, només dic que és probable que succeeixi en el proper mil·lenni, ho desitgem o no. És per això que no crec en la ciència-ficció com Star Trek, on dintre de quatre-cents anys les persones són essencialment iguals que ara. Crec que l’espècie humana i el seu ADN augmentaran la seva complexitat bastant ràpidament.

Quina és l’amenaça més gran per al futur del nostre planeta?

Seria una col·lisió amb un asteroide, una amenaça contra la qual no tenim defensa. Però l’última gran col·lisió amb un asteroide es va produir fa uns seixanta-sis milions d’anys i va exterminar els dinosaures. Un perill més immediat és una acceleració incontrolable del canvi climàtic. Un augment en la temperatura de l’oceà fondria els casquets de gel i alliberaria una gran quantitat de diòxid de carboni. Aquests dos efectes podrien convertir el nostre clima en un de semblant al de Venus, però amb una temperatura d’uns 250 graus Celsius.



En certa manera, l’espècie humana ha de millorar les seves qualitats mentals i físiques per tractar amb el món cada vegada més complex que l’envolta i afrontar nous desafiaments com els viatges espacials. I també necessita augmentar-ne la complexitat si els sistemes biològics han de mantenir-se per davant dels sistemes electrònics. De moment, els ordinadors tenen un avantatge en velocitat, però no mostren signes d’intel·ligència. Això no és sorprenent perquè els ordinadors actuals són menys complexos que el cervell d’un cuc, una espècie no especialment coneguda pels seus poders intel·lectuals. Però els ordinadors obeeixen la llei de Moore, proposada per Gordon Moore d’Intel, que afirma que la seva velocitat i la seva complexitat es dupliquen cada divuit mesos. És un d’aquests creixements exponencials que no poden continuar indefinidament. Però probablement continuarà fins que els ordinadors arribin a una complexitat similar a la del cervell humà. Algunes persones diuen que els ordinadors mai no podran tenir veritable intel·ligència, sigui el que sigui aquesta. Però em sembla que si és tan complicat que les molècules químiques puguin operar en els humans de manera que els fa intel·ligents, de la mateixa manera circuits electrònics complicats també poden fer que els ordinadors actuïn de manera intel·ligent. I si són intel·ligents, presumiblement podran dissenyar ordinadors que tinguin encara més complexitat i més intel·ligència.

Per això no crec en la imatge de ciència-ficció d’un futur avançat però estàtic. En canvi, espero que la complexitat augmenti a un ritme accelerat, tant en l’esfera del biològic com de l’electrònic. De tot això, no gaire succeirà en els propers cent anys, que és tot el que podem predir fiablement. Però per al final del proper mil·lenni, si hi arribem, el canvi serà fonamental.

Lincoln Steffens va dir una vegada: «He vist el futur i funciona». En realitat, ell es referia a la Unió Soviètica, que ara sabem que no va funcionar gaire bé. No obstant això, crec que l’ordre mundial present té un futur, però que serà molt diferent.





8



HAURÍEM DE COLONITZAR L’ESPAI?





Per què hauríem d’anar a l’espai? Quina justificació hi ha per gastar tant d’esforç i diners per obtenir alguns fragments de roca lunar? No hi ha millors causes aquí a la Terra? La resposta òbvia és perquè l’espai hi és, aquí al voltant nostre. No deixar el planeta Terra seria com ser nàufrags en una illa deserta, sense intentar escapar-ne. Necessitem explorar el sistema solar, per trobar llocs on els humans puguin viure.

En certa manera, la situació és com la d’Europa abans del 1492. Es podria haver discutit si era una pèrdua de diners enviar Colom a una recerca esbojarrada. No obstant això, el descobriment del Nou Món va provocar una profunda diferència en el Vell. Penseu, per exemple, què passaria si no haguéssim tingut la Big Mac, o KFC. Estendre’ns per l’espai tindrà un efecte encara més gran. Canviarà completament el futur de l’espècie humana, i potser determinarà que tinguem o no algun futur. No resoldrà cap dels nostres problemes immediats a la Terra, però ens en proporcionarà una nova perspectiva i farà que mirem cap enfora en lloc de cap endins. Amb sort, ens uniria per enfrontar els desafiaments comuns.

Aquesta seria una estratègia a llarg termini, i per llarg termini em refereixo a centenars, o fins i tot a milers d’anys. Podríem tenir una base a la Lluna d’aquí a trenta anys, arribar a Mart en cinquanta anys i explorar les llunes dels planetes exteriors en dos-cents anys. En parlar d’abast, em refereixo a vols tripulats per humans. Ja hem conduït vehicles d’observació per Mart, i hem fet aterrar sondes a Tità, una lluna de Saturn, però si considerem el futur de l’espècie humana, hem d’anar-hi nosaltres mateixos.

Anar a l’espai no serà barat, però només costaria una petita proporció dels recursos del món. El pressupost de la NASA s’ha mantingut aproximadament constant en termes reals des del moment dels desembarcaments d’Apol·lo a la Lluna, però ha disminuït des d’un 0,3 per cent del PIB dels Estats Units el 1970, fins a un 0,12 per cent en l’actualitat. Fins i tot si haguéssim d’augmentar el pressupost internacional vint vegades per fer un esforç seriós per anar a l’espai, suposaria només una petita fracció del PIB mundial.

Hi haurà qui argumentarà que seria millor gastar els diners resolent els problemes d’aquest planeta, com el canvi climàtic i la contaminació, en lloc de malbaratar-ne en la recerca possiblement infructuosa d’un nou planeta. No nego pas la importància de lluitar contra el canvi climàtic i l’escalfament global, però podem fer això i encara reservar un 0,25% del PIB mundial per a l’espai. No val el nostre futur un 0,25%?

En la dècada dels seixanta, estàvem convençuts que l’espai mereixia un gran esforç. El 1962, el president Kennedy va comprometre els Estats Units a fer arribar un home a la Lluna per al final de la dècada. El 20 de juliol de 1969, Buzz Aldrin i Neil Armstrong van aterrar a la superfície de la Lluna. Això va canviar el futur de l’espècie humana. En aquell moment jo tenia vint-i-set anys, era un jove investigador a Cambridge, i m’ho vaig perdre. Era en una reunió sobre singularitats a Liverpool i escoltava una conferència de René Thom sobre teoria de catàstrofes quan es va produir l’allunatge. En aquells dies no hi havia televisió en diferit i no teníem cap televisor a mà, però el meu fill de dos anys m’ho va descriure.

La cursa espacial va ajudar a crear una fascinació per la ciència i va accelerar el progrés tecnològic. Molts dels científics d’avui s’hi van inspirar per dedicar-se a la ciència, com a resultat dels allunatges, amb l’objectiu de comprendre més sobre nosaltres mateixos i del nostre lloc en l’Univers. Ens va proporcionar noves perspectives sobre el nostre món i ens va portar a considerar el planeta com un tot. Però després de l’últim allunatge el 1972, sense més plans futurs per a vols espacials tripulats, l’interès públic per l’espai va disminuir. Això es va donar juntament amb un desencís general cap a la ciència a Occident, perquè tot i que havia portat grans beneficis, no havia resolt els problemes socials que ocupaven cada vegada més l’atenció del públic.

Un nou programa de vols espacials tripulats faria molt per recuperar l’entusiasme del públic envers l’espai i la ciència en general. Les missions robòtiques són molt més barates i poden proporcionar més informació científica, però no capten tant la imaginació del públic, i no difonen l’espècie humana a l’espai, cosa que, segons argumento, hauria de ser la nostra estratègia a llarg termini. Un objectiu d’una base a la Lluna per al 2020, i d’un aterratge tripulat a Mart per al 2025, rellançaria el programa espacial i li donaria un sentit engrescador, de la mateixa manera que l’objectiu de la Lluna del president Kennedy ho va fer als anys seixanta. A les acaballes del 2017, Elon Musk va anunciar els plans de Space X per a una base lunar i per a una missió a Mart el 2022, i el president Trump va signar una directiva sobre política especial reorientant la NASA cap a l’exploració i el descobriment, de manera que potser hi arribarem abans.

Un nou interès en l’espai també augmentaria el prestigi públic de la ciència en general. La baixa estima cap a la ciència i els científics té conseqüències serioses. Vivim en una societat que es regeix cada vegada més per la ciència i la tecnologia, però cada vegada menys joves volen dedicar-se a la ciència. Un programa espacial nou i ambiciós excitaria els joves i els estimularia a entrar en una àmplia gamma de ciències, no només en astrofísica i ciència espacial.

El mateix em va passar a mi. Sempre vaig somiar amb els vols espacials, però durant molts anys vaig pensar que era només un somni. Confinat a la Terra i en una cadira de rodes, com podria experimentar la majestuositat de l’espai, excepte a través de la imaginació i del meu treball en física teòrica? Mai no vaig pensar que tindria l’oportunitat de contemplar des de l’espai el nostre bell planeta ni de mirar més enllà fins a l’infinit. Aquest era el domini dels astronautes, uns pocs afortunats que experimentaven la meravella i l’emoció dels vols espacials. Però no havia tingut en compte l’energia i l’entusiasme de les persones, la missió de les quals és fer el primer pas per aventurar-se lluny de la Terra. I el 2007 vaig tenir la fortuna de fer un vol de gravetat zero i d’experimentar la ingravidesa per primera vegada. Només va durar quatre minuts, però va ser increïble!: podria haver seguit i seguit…

En aquell moment vaig declarar el meu temor que l’espècie humana no tingui futur si no anem a l’espai. Ho creia llavors, i encara ho crec. I espero haver demostrat que qualsevol pot participar en viatges espacials. Crec que depèn de científics com jo, juntament amb empresaris comercials innovadors, fer tot el possible per promoure l’emoció i la meravella dels viatges espacials.

Però poden els humans existir durant gaire temps lluny de la Terra? L’experiència amb l’Estació Espacial Internacional (ISS) mostra que és possible que els humans sobrevisquin molts mesos lluny de la Terra. Però la gravetat zero de l’òrbita causa afebliments dels ossos i una sèrie de canvis fisiològics indesitjables, així com problemes pràctics amb líquids, etc. Per tant, qualsevol base a llarg termini per a éssers humans hauria d’estar en un planeta o una lluna. Excavant sota la superfície, s’obtindria aïllament tèrmic i protecció contra els meteorits i els raigs còsmics. El planeta o la lluna també podrien servir com a font de les matèries primeres necessàries perquè la comunitat extraterrestre pogués ser autosuficient, independentment de la Terra.

Quins són els possibles llocs per a una colònia humana al sistema solar? El lloc més obvi és la Lluna. És a prop i relativament fàcil d’assolir. Ja hi hem aterrat i conduït un vehicle tot terreny. Però la Lluna és petita, i no té atmosfera ni camp magnètic que desviï les partícules de radiació solar, com passa a la Terra. No hi ha aigua líquida, però hi podria haver gel en els cràters als pols nord i sud. Una colònia a la Lluna podria usar-ne l’aigua com a font d’oxigen, amb energia proporcionada per tecnologia nuclear o panells solars. La Lluna podria ser una base per viatjar a la resta del sistema solar.

Mart és el següent objectiu obvi. La distància respecte al Sol és una vegada i mitja la de la Terra, i rep la meitat de la calor que aquesta. En el passat va tenir camp magnètic, però va decaure fa quatre mil milions d’anys, i va deixar Mart sense protecció respecte de la radiació solar. Això va despullar-lo de la majoria de la seva atmosfera, i la va deixar amb només l’1% de la pressió atmosfèrica terrestre. Però la pressió degué haver estat més alta en el passat, perquè veiem el que semblen ser rastres de canals i de llacs secs. Ara no hi pot haver aigua líquida a Mart perquè es vaporitzaria en el buit circumdant. Això suggereix que Mart va tenir un període humit i càlid durant el qual podria haver-hi aparegut vida, de forma espontània o per panspèrmia (és a dir, arribada d’algun altre lloc de l’Univers). No hi ha senyals de vida a Mart ara, però si trobem evidència que alguna vegada n’hi va existir indicaria que la probabilitat que la vida es desenvolupi en un planeta adequat va ser bastant alta. Hem de ser curosos, però, de no confondre la situació contaminant el planeta amb vida des de la Terra. De la mateixa manera, hem de tenir molta cura de no portar a la Terra cap forma de vida exterior. Podríem no tenir resistència contra ella i podria arrasar la vida a la Terra.

La NASA ha enviat una gran quantitat de naus espacials a Mart, començant pel Mariner 4 el 1964. També va inspeccionar el planeta amb diversos vols orbitals, l’últim dels quals va ser el Mars reconnaissance orbiter. Aquests vols orbitals han revelat profunds barrancs i les muntanyes més altes que es coneixen en el sistema solar. La NASA també ha fet aterrar una sèrie de sondes en la superfície de Mart, més recentment, les dues Mars Rovers, que han enviat imatges d’un paisatge desèrtic, sec. Tal com a la Lluna, es podria obtenir aigua i oxigen del gel polar. A Mart hi va haver activitat volcànica, que hauria portat a la superfície minerals i metalls que una colònia podria utilitzar.

La Lluna i Mart són els llocs més adequats per a les colònies espacials en el sistema solar. Mercuri i Venus són massa calents, mentre que Júpiter i Saturn són gegants gasosos, sense superfície sòlida. Les llunes de Mart són molt petites i no presenten avantatges sobre el mateix Mart. Algunes llunes de Júpiter i de Saturn serien altres llocs possibles. Europa, una lluna de Júpiter, té una superfície de gel congelat, però sota seu hi podria haver aigua líquida en la qual podria haver-se desenvolupat vida. Com podem esbrinar-ho? Hem d’aterrar a Europa i perforar-ne la superfície?

Tità, una lluna de Saturn, és més gran i massiva que la nostra Lluna i té una atmosfera densa. La missió Cassini-Huygens de la NASA i l’ESA hi ha fet aterrar una sonda que ha enviat imatges de la superfície. Però en estar tan lluny del Sol hi fa molt fred, i no m’agradaria viure prop d’un llac de metà líquid.

Però què podem dir d’aventurar-nos més enllà del sistema solar? Les observacions indiquen que una fracció significativa de les estrelles té planetes al seu voltant. Fins ara, només podem detectar planetes gegants, com Júpiter i Saturn, però és raonable suposar que estan acompanyats per planetes més petits, semblants a la Terra. Alguns d’aquests es trobaran a la zona d’habitabilitat, en la qual la distància a l’estrella està en el rang adient perquè hi hagi aigua líquida a la superfície. Hi ha unes mil estrelles a menys de trenta anys llum de la Terra. Si l’1% d’elles tenen planetes de la grandària de la Terra a la zona habitable, tenim deu candidats a nous mons.

Considerem Pròxima b, per exemple. Aquest exoplaneta, que és el més proper a la Terra, però a quatre anys llum i mig de distància, orbita l’estrella Pròxima Centauri en el sistema Alfa Centauri, i investigacions recents indiquen que té diverses similituds amb la Terra.

Potser no és possible viatjar-hi amb la tecnologia actual, però fent servir la imaginació podem fer del viatge interestel·lar un objectiu a llarg termini en els pròxims dos-cents o cinc-cents anys. La velocitat a la qual podem enviar un coet es regeix per dos factors: la velocitat de la fuita dels gasos i la fracció de massa que el coet perd a mesura que s’accelera. La velocitat de la fuita de gasos dels coets químics, com els que hem utilitzat fins ara, és d’uns tres quilòmetres per segon. En desfer-se del trenta per cent de la seva massa, els coets poden arribar a una velocitat d’aproximadament mig quilòmetre per segon, i després reduir la velocitat de nou. Segons la NASA, tardaríem uns dos-cents seixanta dies per arribar a Mart, més o menys deu dies, i alguns científics de la NASA prediuen fins i tot un vol de tan sols uns cent trenta dies. Però es tardaria tres milions d’anys a arribar al sistema estel·lar més proper. Anar més ràpid requeriria una velocitat d’escapament dels gasos molt més alta que la que poden proporcionar els coets químics, o encara millor la velocitat de la llum mateixa. Un poderós feix de llum des de la part posterior podria impulsar la nau espacial endavant. La fusió nuclear podria proporcionar un 1% de l’energia de massa de la nau espacial, que l’acceleraria a una desena part de la velocitat de la llum. Més enllà d’això, necessitaríem o bé l’anihilació de matèria i antimatèria o alguna forma d’energia completament nova. De fet, la distància a Alfa Centauri és tan gran que per arribar-hi en una vida humana, una nau espacial hauria de portar combustible amb aproximadament la massa de totes les estrelles de la galàxia. En altres paraules, amb la tecnologia actual, el viatge interestel·lar és completament impracticable. Alfa Centauri mai no podrà convertir-se en una destinació de vacances.

Tenim l’oportunitat de canviar tot això gràcies a la imaginació i l’enginy. L’any 2016 em vaig associar amb l’emprenedor Yuri Milner per llançar Breakthrough Starshot, un programa de recerca i desenvolupament a llarg termini, destinat a fer realitat els viatges interestel·lars. Si tenim èxit, enviarem una sonda a Alfa Centauri durant la vida d’alguns de vosaltres; però tornaré a aquest punt més endavant.

Com vam començar aquest viatge? Fins ara, les nostres exploracions s’han limitat al nostre entorn còsmic local. Quaranta anys després del seu llançament, el nostre explorador més intrèpid, el Voyager, acaba d’arribar a espai interestel·lar. La seva velocitat, una vintena de quilòmetres per segon, vol dir que tardaria uns setanta mil anys per arribar a Alfa Centauri. Aquesta constel·lació és a 4,37 anys llum de distància, uns quaranta-cinc bilions de quilòmetres. Si hi ha éssers vius a Alfa Centauri avui, romanen feliçment ignorants de l’ascens de Donald Trump.

És clar que entrem en una nova era espacial. Els primers astronautes privats en seran els pioners, i els primers vols seran molt cars, però amb el temps espero que els vols espacials arribin a estar a l’abast de molta més població de la Terra. Portar més i més passatgers a l’espai donarà un nou significat al nostre lloc a la Terra, i a les nostres responsabilitats com a administradors seus, i ens ajudarà a reconèixer el nostre lloc i el nostre futur en el cosmos, que és on crec que hi ha el nostre destí final.

El programa Breakthrough Starshot és una veritable oportunitat per fer algunes incursions primerenques en l’espai exterior, amb vista a investigar i sospesar possibilitats de colonització. És una missió de provatura i assaig i es basa en tres idees: una nau espacial miniaturitzada, propulsió mitjançant llum i làsers de fase bloquejada. L’Star Chip, una sonda espacial totalment funcional reduïda a pocs centímetres de grandària, s’adjuntarà a una vela lleugera. Feta de metamaterials, aquesta vela només pesarà uns quants grams. Està previst que un conjunt de mil naus Star Chips i veles lleugeres, el sistema Nanocraft, es posarà en òrbita. A terra, un conjunt de làsers a l’escala de quilòmetres es combinaran en un únic i poderosíssim feix de llum. El raig es dispararà a través de l’atmosfera contra les veles espacials amb desenes de gigawatts de potència.

La idea d’aquesta innovació és que el sistema Nanocraft cavalcaria en un raig de llum —com Einstein en el seu somni de quan tenia setze anys. No ho faria amb la velocitat de la llum, sinó a una cinquena part, o seixanta mil quilòmetres per segon. Tal sistema podria arribar a Mart en menys d’una hora, a Plutó en dies, sobrepassar el Voyager en una setmana, i arribar a Alfa Centauri en poc més de vint anys. Un cop allà, la Nanocraft podria obtenir imatges de qualsevol planeta descobert en el sistema solar, esbrinar camps magnètics i molècules orgàniques, i enviar les dades a la Terra en un altre raig làser. Aquest petit senyal seria rebut pel mateix conjunt d’antenes que es va usar per dirigir el raig de llançament, i s’estima que el retorn duraria aproximadament quatre anys. És important destacar que les trajectòries de les Star Chips poden incloure un sobrevol prop de Proxima b, el planeta de la grandària de la Terra que es troba en la zona habitable de la seva estrella amfitriona, a Alfa Centauri. Aquest any, el programa Breakthrough i l’Observatori Europeu Austral van unir forces per promoure una recerca addicional de planetes habitables a Alpha Centauri.

El programa Breakthrough Starshot té altres objectius secundaris, com ara explorar el sistema solar i detectar els asteroides que creuaran l’òrbita de la Terra al voltant del Sol. A més, el físic alemany Claudius Gros ha proposat que aquesta tecnologia també es podria utilitzar per establir una biosfera de microbis unicel·lulars en exoplanetes que altrament només serien habitables durant un període breu.

L’era dels viatges espacials civils està arribant. Què creu que representarà per a nosaltres?

M’agradaria viatjar a l’espai. Jo seria un dels primers a comprar un bitllet. Espero que en els propers cent anys siguem capaços de viatjar a qualsevol lloc del sistema solar, tret potser dels planetes exteriors. Però per viatjar a d’altres estrelles es tardarà més. Calculo que en cinc-cents anys haurem visitat algunes de les estrelles properes. No serà com a Star Trek. No serem capaços de viatjar a la velocitat de les deformacions de l’espai, de manera que un viatge d’anada i tornada durarà com a mínim deu anys i probablement molt més.



Fins a aquest punt, tot és possible. Però hi ha grans desafiaments. Un làser amb un gigawatt de potència proporcionaria només uns pocs newtons d’empenta. Però la Nanocraft compensa aquest petit valor, ja que la seva massa és de tan sols uns pocs grams. Els desafiaments d’enginyeria són immensos. La Nanocraft ha de resistir acceleracions extremes, fred, buit i protons, així com col·lisions amb deixalles astronàutiques i amb la pols espacial. A més, enfocar un conjunt de làsers que sumen cent gigawatts en les veles solars serà difícil a causa de la turbulència atmosfèrica. Com combinem centenars de làsers a través del moviment de l’atmosfera? Com impulsem la Nanocraft sense incinerar-la? Com apuntem els raigs en la direcció correcta? A més, caldria mantenir la Nanocraft funcionant durant vint anys en un buit gèlid, perquè pugui enviar de tornada senyals a quatre anys llum de distància. Però aquests són problemes d’enginyeria i els desafiaments de l’enginyeria tendeixen a resoldre’s amb el temps. A mesura que s’avança en una tecnologia madura, es poden preveure altres missions emocionants. Fins i tot amb conjunts de làsers menys potents, els temps de viatge a altres planetes, al sistema solar exterior o a l’espai interestel·lar es podrien reduir enormement.

Per descomptat, això no seria un viatge interestel·lar humà, però a la llarga es podria ampliar a naus tripulades. Ja no ho podríem aturar. Però quan finalment puguem assolir els confins de la galàxia, serà el moment en què la cultura humana esdevindrà interestel·lar. I si el Breakthrough Starshot aconseguís proporcionar imatges d’algun planeta habitable orbitant al voltant del nostre veí més proper, podria ser d’immensa importància per al futur de la humanitat.

Per acabar, torno a Einstein. Si trobem un planeta en el sistema Alfa Centauri, la seva imatge, presa per una càmera que viatja a una cinquena part de la velocitat de la llum, es distorsionarà lleugerament a causa dels efectes de la relativitat especial. Seria la primera vegada que una nau espacial volaria prou ràpid per veure tals efectes. De fet, la teoria d’Einstein és central per a tota la missió. Sense ella no tindríem làsers ni la capacitat de realitzar els càlculs necessaris per a la guia, l’obtenció d’imatges i la transmissió de dades a més de quaranta bilions de quilòmetres, a una cinquena part de la velocitat de la llum.

Podem veure un vincle entre aquell nen de setze anys que somià que viatjava en un raig de llum i el nostre propi somni, que planegem convertir en realitat, de cavalcar el nostre propi feix de llum cap a les estrelles. Som al llindar d’una nova era. La colonització humana d’altres planetes ja no és ciència-ficció, sinó que pot arribar a ser un fet científic. Els humans hem existit com a espècie biològica durant aproximadament dos milions d’anys. La civilització va començar fa uns deu mil anys i el ritme de desenvolupament ha anat sempre en augment. Perquè la humanitat pugui durar un altre milió d’anys, el nostre futur es basa a anar audaçment on ningú més ha anat abans.

Espero el millor. Cal fer-ho així. No tenim cap altra opció.





9



ENS DEPASSARÀ LA INTEL·LIGÈNCIA ARTIFICIAL?





La intel·ligència és central per al que significa ser humà. Tot el que la civilització té per oferir és producte de la intel·ligència humana.

L’ADN transmet els plànols de la vida entre generacions. Formes de vida cada vegada més complexes capten informació mitjançant sensors com ara ulls i orelles, i la processen en cervells o altres sistemes per esbrinar com reaccionar i actuar sobre el món, enviant informació als músculs, per exemple. En algun moment durant els tretze mil vuit-cents milions d’anys d’història còsmica, va passar alguna cosa especialment bella. Aquest processament d’informació es va fer tan intel·ligent que les formes de vida van esdevenir conscients. L’Univers s’ha despertat i ha pres consciència de si mateix. Considero un triomf que nosaltres, que som pols d’estrelles, hàgim arribat a un nivell tan detallat de comprensió de l’Univers en què vivim.

Crec que no hi ha diferència significativa entre com funciona el cervell d’un cuc i com computa un ordinador. També crec que l’evolució implica que no hi pot haver diferència qualitativa entre el cervell d’un cuc de terra i el d’un humà. Per tant, els ordinadors poden, en principi, emular la intel·ligència humana, o fins i tot superar-la. És clarament possible que alguna cosa aconsegueixi adquirir una intel·ligència més alta que els seus avantpassats: hem evolucionat per ser més intel·ligents que els nostres avantpassats homínids, i Einstein era més intel·ligent que els seus pares.

Si els ordinadors continuen seguint la llei de Moore i la seva velocitat i la seva capacitat de memòria es dupliquen cada divuit mesos, el resultat serà que, en algun moment en els propers cent anys, els ordinadors probablement depassaran els humans en intel·ligència. Quan una intel·ligència artificial (IA) superi els humans en el disseny d’IA, de manera que pugui millorar-se a si mateixa de forma recursiva sense ajuda humana, ens podem trobar amb una explosió d’intel·ligència que finalment dugui a màquines la intel·ligència de les quals superi la nostra més que no pas la nostra supera la dels cargols. Quan això arribi, caldrà assegurar-nos que els ordinadors tinguin objectius compatibles amb els nostres. Resulta temptador desdenyar la noció de màquines altament intel·ligents com a mera ciència-ficció, però això seria un error, i potencialment el nostre pitjor error.

Durant els últims vint anys, més o menys, la IA s’ha centrat en els problemes relacionats amb la construcció d’agents intel·ligents, sistemes que perceben i actuen en algun entorn. En aquest context, la intel·ligència es relaciona amb nocions estadístiques i econòmiques de racionalitat o, col·loquialment, amb la capacitat de prendre bones decisions, plans o inferències. Com a resultat d’aquest treball recent, hi ha hagut un alt grau d’integració i fertilització creuada entre IA, aprenentatge automàtic, estadística, teoria del control, neurociència i altres camps. L’establiment de marcs teòrics compartits, combinat amb la disponibilitat de dades i poder de processament, ha produït èxits notables en diverses tasques de components, com ara reconeixement de veu, classificació d’imatges, vehicles autònoms, traducció automàtica, locomoció articulada i sistemes de preguntes i respostes.

A mesura que el desenvolupament en aquestes i altres àrees passi de la investigació de laboratori a tecnologies econòmicament valuoses, es produirà un cercle virtuós, en el qual fins i tot petites millores en rendiment valdran grans sumes de diners, cosa que provocarà més i més inversions en investigació. Ara hi ha un ampli consens en el fet que la investigació en IA progressa de manera sostinguda, i que el seu impacte en la societat és probable que augmenti. Els beneficis potencials són enormes; no podem predir què es podrà aconseguir quan aquesta intel·ligència s’incrementi amb les eines que la IA pot proporcionar: l’eradicació de malalties i de la pobresa esdevindrà possible. A causa del gran potencial de la IA, és important investigar com obtenir-ne els beneficis, alhora que s’eviten riscos potencials. Reeixir en la creació d’IA seria l’esdeveniment més gran en la història de la humanitat.

Per desgràcia, també podria ser l’últim, llevat que aprenguem com conjurar-ne els riscos. Usada com a instrument, la IA podria augmentar la nostra intel·ligència actual i obrir avenços en cada àrea de la ciència i la societat, però també portarà perills. Mentre que les formes primitives d’IA desenvolupades fins ara han demostrat ser molt útils, temo les conseqüències de crear alguna cosa que pugui igualar o superar els humans. La preocupació rau en el fet que la IA es perfeccioni i es redissenyi a si mateixa a un ritme cada vegada més gran. Els humans, que estem limitats per la lentitud de l’evolució biològica, no podríem competir amb ella i seríem superats. I en el futur, la IA podria desenvolupar una voluntat pròpia, en conflicte amb la nostra. Molts creuen que els humans podrem controlar el ritme de la tecnologia durant un temps prou llarg, i que es podrà realitzar el potencial d’IA per resoldre molts dels problemes del món. Encara que sóc un reconegut optimista pel que fa a l’espècie humana, jo no n’estic tan segur.

A curt termini, per exemple, els militars del món consideren la possibilitat de començar una cursa armamentista en sistemes autònoms d’armes, que poden triar i eliminar els seus propis objectius. Mentre l’ONU està debatent un tractat que prohibeixi aquestes armes, els defensors d’armes autònomes en general obliden fer la pregunta més important: quin és el probable punt final d’una carrera d’armaments i si resulta desitjable per a l’espècie humana. Realment volem armes barates d’IA per convertir-les en el kalàixnikov del demà, venudes a criminals i terroristes al mercat negre? Donada la preocupació sobre la nostra capacitat de control a llarg termini de sistemes d’IA cada vegada més avançats, hem d’armar-los i lliurar-los la nostra defensa? El 2010, sistemes de comerç informatitzats van crear el mercat de valors Flash Crash. Com seria un accident provocat per un ordinador en l’àrea de defensa? El millor moment per aturar la cursa d’armaments autònoms és ara.

A termini mitjà, la IA pot automatitzar molts treballs i portar prosperitat i igualtat. Mirant cap al futur, no hi ha límits fonamentals per al que es pot aconseguir. No hi ha cap llei física que impedeixi que les partícules s’organitzin de maneres que facin càlculs encara més avançats que els de les disposicions de partícules en els cervells humans. És possible que la transició sigui explosiva, encara que pot prendre una forma diferent que en les pel·lícules. Com va advertir el matemàtic Irving Good el 1965, les màquines amb intel·ligència sobrehumana podien millorar repetidament els seus dissenys encara més, activant el que l’escriptor de ciència-ficció Vernor Vinge va anomenar una singularitat tecnològica. Podem imaginar que una tecnologia com aquesta aconsegueixi burlar els mercats financers, depassar els investigadors humans, manipuli líders humans i ens sotmeti potencialment amb armes que ni tan sols podrem entendre. Mentre que l’impacte a curt termini de la IA depèn de qui la controli, l’impacte a llarg termini depèn de si es pot controlar en absolut.

En resum, l’adveniment de la IA superintel·ligent seria el millor o el pitjor que podria passar a la història de la humanitat. El risc real amb la IA no és la maldat sinó la competència. Una IA superintel·ligent serà molt bona pel que fa a assolir els seus objectius, i si aquests objectius no van en la direcció dels nostres, tindrem problemes. Probablement vostè no és un malvat que odia les formigues i les trepitja per pura maldat, però si està a càrrec d’un projecte d’energia verda hidroelèctrica i hi ha un formiguer a la regió que ha de ser inundada, serà molt dolent per a les formigues. No posem la humanitat en la posició d’aquestes formigues. Hem de planificar per avançat. Si una civilització extraterrestre superior ens enviés un missatge dient «Arribarem d’aquí a algunes dècades», podríem respondre «D’acord; avisi’ns quan arribi, deixarem els llums encesos»? Probablement no, però això és més o menys el que ha succeït amb la IA. S’ha dedicat poca investigació seriosa a aquests temes, tret d’alguns petits instituts sense finalitat de lucre.

Afortunadament, això ara comença a canviar. Els pioners de la tecnologia Bill Gates, Steve Wozniak i Elon Musk s’han fet ressò de les meves preocupacions, i una cultura saludable d’avaluació de riscos i de consciència de les implicacions socials comença a arrelar en la comunitat d’IA. El gener del 2015, juntament amb l’empresari tecnològic Elon Musk i molts altres experts en IA, vaig signar una carta oberta sobre IA, que exigeix una investigació seriosa sobre el seu impacte en la societat. En el passat, Elon Musk ha advertit que és possible que la IA sobrehumana proporcioni beneficis incalculables, però si es desplega sense precaucions tindrà un efecte advers per a l’espècie humana. Ell i jo formem part de la junta assessora científica del Future of Life Institute, una organització que treballa per mitigar els riscos existencials amb què s’enfronta la humanitat i que va redactar l’esmentada carta oberta. Això va requerir una investigació concreta sobre com podríem prevenir problemes potencials, alhora que recollim els beneficis potencials que la IA ens ofereix, i està pensat per aconseguir que els investigadors i desenvolupadors en IA prestin més atenció a la seguretat de la IA. A més, per als qui prenen decisions polítiques i per al públic en general, la carta pretenia ser informativa, però no alarmista. Creiem que és molt important que tothom sàpiga que els investigadors en IA pensen seriosament en aquestes qüestions i problemes ètics. Per exemple, la IA té el potencial d’eradicar malalties i pobresa, però els investigadors han de treballar per crear IA que pugui controlar-se.

L’octubre del 2016, vaig obrir un nou centre a Cambridge, Anglaterra, que intentarà abordar algunes de les preguntes obertes plantejades pel ràpid ritme de desenvolupament de la investigació en IA. El Centre Leverhulme per al Futur de la Intel·ligència és un institut multidisciplinari dedicat a investigar el futur de la intel·ligència, tan crucial per al futur de la nostra civilització i de la nostra espècie. Passem molt temps estudiant història, que, siguem sincers, és sobretot la història de l’estupidesa. Llavors, és un canvi benvingut que la gent estudiï, en lloc d’això, el futur de la intel·ligència. Som conscients dels perills potencials, però potser amb les eines d’aquesta nova revolució tecnològica podrem desfer part dels mals causats al món natural per la industrialització.

Els avenços recents en IA han suscitat una crida al Parlament Europeu perquè redacti un conjunt de regulacions que governin la creació de robots i IA. Sorprenentment, això inclou una forma de personalitat electrònica, per garantir els drets i responsabilitats de la IA més capaç i avançada. Un portaveu del Parlament Europeu ha comentat que a mesura que augmenta el nombre d’àrees de la vida quotidiana afectades per robots, ens hem d’assegurar que els robots estiguin, i romanguin, al servei dels humans. Un informe presentat als diputats de la cambra europea declara que el món està al cim d’una nova revolució de robots industrials. Examina si proporcionar o no drets legals als robots com a persones electròniques, en paral·lel a la definició legal de personalitat corporativa, seria o no permissible, però subratlla que en tot moment els investigadors i dissenyadors haurien de garantir que tot disseny robòtic incorpori un interruptor de mort.

Això no va ajudar gaire els científics a bord de la nau espacial amb Hal, el robot computeritzat que funciona malament en la pel·lícula 2001: una odissea de l’espai, de Stanley Kubrick, però allò era ficció. Ara ens ocupem de fets reals. Lorna Brazell, consultora del bufet multinacional d’advocats Osborne Clarke, diu en l’informe que no hem atorgat personalitat jurídica a les balenes ni als goril·les, per la qual cosa no cal saltar a la personalitat robòtica. Però cal una certa cautela. L’informe reconeix la possibilitat que en algunes dècades la IA podria superar la capacitat intel·lectual humana i desafiar la relació humà-robot.

El 2025, hi haurà al voltant de trenta megaciutats, cadascuna amb més de deu milions d’habitants. Amb tota aquesta gent reclamant que els lliurin béns i serveis cada vegada que els vulguin, podrà la tecnologia ajudar-nos a seguir el ritme del nostre anhel de comerç instantani? Els robots acceleraran definitivament el procés minorista en línia, però per revolucionar realment les compres, han de ser prou ràpids per permetre el lliurament el mateix dia de la comanda.

Les oportunitats per interactuar amb el món sense haver de ser-hi físicament present estan augmentant ràpidament. Com es poden imaginar, em sembla força atractiu, sobretot perquè la vida a ciutat està tan ocupada per a tots plegats. Quantes vegades hem desitjat tenir un doble que pogués compartir la nostra càrrega de treball? Crear substituts digitals realistes de nosaltres mateixos és un somni ambiciós, però l’última tecnologia suggereix que pot ser que no sigui una idea tan esbojarrada com sembla.

Quan jo era més jove, l’auge de la tecnologia apuntava a un futur en què tots gaudiríem de més temps lliure però, de fet, com més podem fer, més ocupats estem. Les ciutats ja estan plenes de màquines que eixamplen les nostres capacitats, però i si poguéssim ser a dos llocs alhora? Estem acostumats a veus automatitzades en sistemes telefònics i en anuncis públics. Ara, l’inventor Daniel Kraft investiga com podem replicar-nos visualment. La pregunta és fins a quin punt pot arribar a resultar convincent un avatar.

Els tutors interactius podrien ser útils per a cursos massius oberts en línia (MOOC) i per a l’entreteniment, i podria ser realment emocionant —actors digitals que serien sempre joves i capaços de realitzar gestes impossibles. Pot ser que els nostres futurs ídols ni tan sols siguin reals.

De quina manera ens connectem amb el món digital és clau per al progrés que farem en el futur. A les ciutats més intel·ligents, les cases més intel·ligents estaran equipades amb dispositius tan intuïtius que gairebé no caldrà cap esforç per interactuar amb ells.

Quan es va inventar la màquina d’escriure, es va alliberar la forma en què interactuem amb les màquines. Gairebé cent cinquanta anys després, les pantalles tàctils han desbloquejat noves formes de comunicar-se amb el món digital. Fites recents de la IA, com automòbils autònoms, o un ordinador capaç de guanyar en el joc de Go, són signes del que està per venir. Es dediquen enormes nivells d’inversió en aquesta tecnologia, que ja forma una part important de les nostres vides. En les dècades que vénen impregnarà tots els aspectes de la nostra societat, recolzant-nos i aconsellant-nos de manera intel·ligent en moltes àrees, incloent-hi la cura de la salut, el treball, l’educació i la ciència. Els èxits que hem vist fins ara segurament empal·lidiran en comparació amb els que ens portaran les pròximes dècades, i no podem predir el que podrem aconseguir quan les nostres pròpies ments s’amplifiquin amb IA.

Per què està tan preocupat per la IA? Els humans, no serem sempre capaços de desconnectar-la?

Van preguntar a un ordinador: «Hi ha algun Déu?». I l’ordinador va dir: «Ja n’hi ha un». I va fondre els ploms.



Potser amb els instruments d’aquesta nova revolució tecnològica podrem millorar la vida humana. Per exemple, els investigadors desenvolupen IA que ajudaria a revertir la paràlisi en persones amb lesions de la medul·la espinal. Mitjançant l’ús d’implants de xips de silici i interfícies electròniques sense fil entre el cervell i el cos, la tecnologia permet a les persones controlar els seus moviments corporals amb els seus pensaments.

Crec que el futur de la comunicació són les interfícies cervell-ordinador. N’hi ha de dos tipus: elèctrodes al crani i implants. El primer és com mirar a través d’un vidre esmerilat; el segon és millor, però es corre el risc d’infecció. Si podem connectar un cervell humà a Internet li permetrà tenir tota la Viquipèdia entre els seus recursos.

El món ha anat canviant cada vegada més ràpid a mesura que les persones, els dispositius i la informació han anat estant més connectats entre si. La potència computacional està creixent i la informàtica quàntica s’està realitzant ràpidament. Això revolucionarà la IA amb velocitats exponencialment més grans i amb encriptacions més eficaces. Els ordinadors quàntics ho canviaran tot, fins i tot la biologia humana. Ja hi ha una tècnica per editar amb precisió l’ADN, és l’anomenat CRISPR. La base d’aquesta tecnologia d’edició del genoma és un sistema de defensa bacterià. La millor intenció de la manipulació genètica és que la modificació dels gens permeti als científics tractar les causes genètiques de les malalties mitjançant la correcció de mutacions en els gens. Hi ha, però, possibilitats menys nobles de manipular l’ADN. Fins on es pugui arribar amb l’enginyeria genètica esdevindrà un debat cada vegada més urgent. No podem veure les possibilitats de guarir les malalties de les neurones motores, com el meu ELA, sense albirar els seus perills.

La intel·ligència es caracteritza per la capacitat d’adaptar-se al canvi. La intel·ligència humana és el resultat de moltes generacions de selecció natural, d’aquells amb la capacitat d’adaptar-se a circumstàncies canviants. No hem de témer el canvi. Hem de fer que vagi a favor nostre.

Tots tenim un paper a fer per assegurar-nos que nosaltres, i la propera generació, no només tinguem l’oportunitat sinó també la determinació de participar plenament en l’estudi de la ciència des d’una edat primerenca, per poder continuar desenvolupant el nostre potencial i creant un món millor per al conjunt de l’espècie humana. Necessitem portar l’aprenentatge més enllà d’una discussió teòrica sobre com hauria de ser la IA i prendre mesures per assegurar-nos que sigui com creiem que ha de ser. Tots tenim el potencial d’eixamplar els límits del que s’accepta o s’espera, i de pensar en gran. Som al llindar d’un nou món prometedor. És un lloc excitant, tot i que precari, i nosaltres en som els pioners.

Quan vam inventar el foc, ens vam equivocar moltes vegades i després vam inventar l’extintor. Però amb tecnologies més poderoses com armes nuclears, biologia sintètica i IA forta, hauríem de planificar el futur i tractar de fer les coses bé des de bon començament, perquè pot ser l’única oportunitat que tinguem. El nostre futur és una cursa entre el poder creixent de la tecnologia i la saviesa amb què la fem servir. Assegurem-nos que guanyi la saviesa.





10



COM PODEM DONAR FORMA AL FUTUR?





Fa un segle, Albert Einstein va revolucionar la nostra comprensió de l’espai, el temps i l’energia. Encara estem trobant confirmacions sorprenents de les seves prediccions, com per exemple les ones gravitacionals observades el 2015 per l’experiment LIGO. Quan penso en l’enginy, em ve a la ment Einstein. D’on vénen les seves magnífiques idees? Potser d’una barreja de qualitats: intuïció, originalitat, brillantor. Einstein era capaç de mirar més enllà de la superfície i de revelar l’estructura subjacent. No se sentia impressionat pel sentit comú, per la idea que les coses han de ser tal com semblen. Va tenir el coratge d’explorar idees que semblaven absurdes als altres. I això el va alliberar per poder ser enginyós, un geni del seu temps i de tots els altres temps.

Un element clau per a Einstein va ser la imaginació. Molts dels seus descobriments van venir de la seva capacitat per tornar a imaginar l’Univers a través d’experiments mentals. Quan tenia setze anys, en somiar que cavalcava en un raig de llum, es va adonar que des d’aquest punt de vista la llum apareixeria com una onada congelada. Aquesta imatge va acabar per conduir-lo a la teoria de la relativitat especial.

Cent anys després, els físics saben molt més sobre l’Univers que no pas sabia Einstein. Ara tenim instruments més grans per als descobriments, com ara acceleradors de partícules, superordinadors, telescopis espacials i experiments com el treball del laboratori LIGO en ones gravitatòries. Però la imaginació continua essent el nostre atribut més poderós, amb el qual podem recórrer qualsevol lloc en l’espai i el temps. Podem presenciar els fenòmens més exòtics de la natura mentre conduïm un automòbil, dormitem al llit o fingim escoltar algú avorrit en alguna festa.

Quan era petit, em sentia apassionadament interessat per com funcionaven les coses. En aquella època, era més senzill que no pas avui desmuntar alguna cosa i descobrir-ne la mecànica. No sempre vaig aconseguir tornar a muntar les joguines que havia desmuntat, però crec que vaig aprendre més del que ho faria un nen o una nena d’avui que intentés el mateix amb un telèfon intel·ligent.

La meva feina continua sent descobrir com funcionen les coses, només que l’escala ha canviat. Ja no destrueixo trens de joguina entrenant-me, sinó que tracto de descobrir com funciona l’Univers, mitjançant les lleis de la física. Si saps com funciona una cosa, pots controlar-la. És tan fàcil dir-ho! Però demana un esforç absorbent i complex que m’ha fascinat i emocionat al llarg de tota la meva vida adulta. He treballat amb alguns dels millors científics del món. He tingut la sort de viure el que ha estat una etapa gloriosa en el meu camp d’elecció, la cosmologia, l’estudi dels orígens de l’Univers.

La ment humana és una cosa increïble. Pot concebre la magnificència dels cels i les complexitats dels components bàsics de la matèria. Tot i això, per tal que cada ment arribi a la seva plenitud potencial, necessita una espurna, l’espurna de la investigació i de la meravella.

Sovint aquesta espurna prové d’un mestre. Permeteu que m’expliqui. Jo no era la persona més fàcil d’ensenyar, vaig trigar a aprendre a llegir i la meva lletra era malgirbada. Però quan tenia catorze anys, el meu professor a la meva escola a Saint Albans, Dikran Tahta, em va mostrar com podia dominar la meva energia i em va encoratjar a pensar creativament sobre les matemàtiques. Em va obrir els ulls a les matemàtiques com a plànol de l’Univers. Si ho mireu bé, darrere de cada persona excepcional hi ha un mestre excepcional. Quan cada un de nosaltres pensa en el que pot fer a la vida, el més probable és que pugui fer-ho gràcies a un mestre.

Però l’educació i la investigació científica i tecnològica estan en perill més que mai. A causa de la recent crisi financera mundial i de les mesures d’austeritat, el finançament es redueix significativament en totes les àrees de la ciència, però en particular les ciències fonamentals s’han vist afectades greument. També correm el perill d’aïllar-nos culturalment i d’insularitzar-nos, cada vegada més allunyats d’on es progressa. Al nivell d’investigació, l’intercanvi de persones permet que les capacitats es transfereixin més ràpidament, i porta noves persones amb diferents idees, derivades dels seus diferents orígens. Això pot facilitar el progrés on ara aquest progrés serà més difícil. Malauradament, no podem anar enrere. Amb el Brexit i Trump exercint ara noves forces en la immigració i el desenvolupament de l’educació, som testimonis d’una revolta mundial contra els experts, que inclou els científics. Què podem fer per assegurar el futur de l’educació en ciència i tecnologia?

Torno al meu mestre, el senyor Tahta. La base del futur de l’educació ha d’estar a les escoles i en mestres inspiradors. Però les escoles només poden oferir un marc bàsic on de vegades un aprenentatge tediós, les equacions i els exàmens poden allunyar els nens de la ciència. La majoria de la gent respon a una comprensió qualitativa, en lloc de quantitativa, sense necessitat d’equacions complicades. Els llibres i articles de divulgació científica també poden transmetre idees sobre la manera en què vivim, però fins i tot el llibre de més èxit és llegit només per un petit percentatge de la població. Els documentals i pel·lícules de ciència arriben a un públic massiu, però és una forma de comunicació unidireccional.

Quan vaig començar a treballar en el camp de la cosmologia en la dècada dels seixanta, aquesta era una branca fosca i estrafolària d’estudi científic. Avui, a través del treball teòric i els triomfs experimentals com el Gran Col·lisionador d’Hadrons i el descobriment del bosó de Higgs, la cosmologia ens ha obert l’Univers. Encara queden grans preguntes per respondre i molta feina per davant, però sabem més ara i hem aconseguit més en aquest lapse de temps relativament curt del que ningú podria haver imaginat.

Però què espera als joves d’ara? Puc dir amb confiança que el seu futur dependrà més de la ciència i de la tecnologia que en qualsevol generació anterior. Necessitaran saber sobre la ciència més que en qualsevol altre temps anterior perquè forma part de les seves vides diàries d’una manera sense precedents.

Sense especular gaire, hi ha tendències que podem veure i problemes emergents que hem de saber tractar, ara i en el futur. Entre aquests hi ha l’escalfament global, trobar espai i recursos per a l’augment massiu de la població humana de la Terra, la ràpida extinció d’altres espècies, la necessitat de desenvolupar fonts d’energia renovables, la degradació dels oceans, la desforestació i les malalties epidèmiques, només per esmentar-ne alguns.

També hi haurà els grans invents del futur, que revolucionaran la forma de viure, de treballar, de menjar, de comunicar-se i de viatjar, amb un abast enorme per a la innovació en cada àrea de la vida. Això és excitant. Podrem extraure metalls rars a la Lluna, establir una avançada humana a Mart i buscar cures i tractaments per a malalties que actualment no tenen esperança. Grans preguntes de l’existència continuen sense resposta: Com va començar la vida a la Terra? Què és la consciència? Hi ha algú altre per aquí o estem sols a l’Univers? Aquestes són preguntes que faran treballar la propera generació.

N’hi ha que creuen que la humanitat d’avui és el pinacle de l’evolució, i que això és el màxim que es pot aconseguir. No hi estic d’acord. Hi hauria d’haver alguna cosa molt especial sobre les condicions de contorn del nostre Univers, i què pot ser més especial que no hi hagi fronteres? I no hi hauria d’haver límit per a la determinació humana. Tal com ho veig, tenim dues opcions per al futur de la humanitat: primer, l’exploració de l’espai per trobar planetes alternatius on viure, i segon, l’ús positiu de la IA per millorar el món.

La Terra ens queda massa petita. Els recursos físics són drenats a un ritme alarmant. La humanitat ha fet al nostre planeta l’obsequi desastrós del canvi climàtic, la contaminació, l’augment de les temperatures, la reducció dels casquets de gel polar, la desforestació i la delmació d’espècies animals. La població també augmenta a un ritme alarmant. Davant d’aquestes xifres, és clar que aquest creixement quasi exponencial de la població no pot continuar en el pròxim mil·lenni.

Una altra raó per considerar la colonització d’un altre planeta és la possibilitat d’una guerra nuclear. Hi ha una teoria que diu que el motiu pel qual no ens han contactat extraterrestres és que quan una civilització arriba al nostre nivell de desenvolupament, es torna inestable i es destrueix a si mateixa. Ara tenim prou poder tecnològic per destruir totes les criatures vivents de la Terra. Com hem vist en esdeveniments recents a Corea del Nord, aquest és un pensament alliçonador i preocupant.

Però crec que podem evitar aquest potencial Harmagedon, i una de les millors maneres de poder-ho aconseguir és anar a l’espai i explorar el potencial dels humans per viure en altres planetes.

El segon desenvolupament que tindrà un impacte en el futur de la humanitat és l’augment d’IA.

La investigació en IA progressa ràpidament. Fites recents d’interès com els automòbils autònoms, un ordinador guanyador en Go i els ajudants personals digitals Siri, Google Now i Cortana són simplement símptomes d’una cursa d’arsenals de tecnologies intel·ligents, alimentada per una xifra d’inversions sense precedents i construïda sobre una base teòrica cada vegada més madura. Tals èxits probablement empal·lidiran en comparació amb el que ens portaran les pròximes dècades.

Però l’adveniment de la IA superintel·ligent seria el millor, o el pitjor, que li hagi passat a la humanitat. No podem saber si serem infinitament ajudats per la IA, o ignorats i marginats, o qui sap si destruïts per ella. Sóc optimista, i crec que podem crear IA per al bé del món i que pot funcionar en harmonia amb nosaltres. Simplement hem de ser conscients dels perills, identificar-los, emprar la millor pràctica i gestió possibles, i preparar-nos amb molta antelació per a les seves conseqüències.

La tecnologia ha tingut un gran impacte en la meva vida. Parlo a través d’un ordinador. M’he beneficiat de tecnologia assistida que m’ha donat una veu que la meva malaltia m’ha robat. Vaig tenir la sort de perdre la veu a començaments de l’era de la informàtica personal. Intel m’ha recolzat durant més de vint-i-cinc anys, i em permet fer cada dia el que m’agrada. En aquests anys el món, i l’impacte que hi té la tecnologia, ha canviat dràsticament. La tecnologia ha canviat la manera com vivim les nostres vides, des de la comunicació fins a la investigació genètica, l’accés a la informació, i molt, molt més. A mesura que la tecnologia va anar esdevenint més intel·ligent, em va anar obrint portes a possibilitats que mai hauria estat capaç de predir. La tecnologia que ara es desenvolupa per ajudar les persones amb alguna discapacitat és líder en la seva forma d’enderrocar les barreres de comunicació que alguna vegada es van interposar en el camí. És sovint un bon terreny de prova per a la tecnologia del futur. De veu a text, de text a veu, l’automatització de la llar, la conducció per cable, fins i tot el Segway es van desenvolupar per als discapacitats, anys abans de passar a ser d’ús diari i general. Aquests èxits tecnològics es deuen a l’espurna de foc interior de la nostra força creativa. Aquesta creativitat pot prendre moltes formes, des de proeses en activitats físiques fins a la física teòrica.

Però passaran moltes més coses. Les interfícies cerebrals podrien fer que aquest mitjà de comunicació —utilitzat per més i més persones— sigui més ràpid i més expressiu. Ara utilitzo Facebook —em permet parlar directament amb els meus amics i seguidors a tot el món perquè puguin mantenir-se al dia de les meves últimes teories i veure fotos dels meus viatges. També em permet veure el que els meus fills fan realment, en lloc del que em diuen que fan.

Així com Internet, els telèfons mòbils, les imatges mèdiques, la navegació per satèl·lit i les xarxes socials haguessin resultat incomprensibles per a la societat de fa només un parell de generacions, el nostre món futur es transformarà per igual en formes que tot just comencem a concebre. La informació per si mateixa no ens portarà allà, però sí que ho farà el seu ús intel·ligent i creatiu.

Hi ha molt més per venir i espero que sigui una gran font d’inspiració per als escolars d’avui. Però tenim un paper a exercir per assegurar-nos que aquesta generació no només tingui l’oportunitat, sinó també el desig de participar plenament en l’estudi de la ciència des de ben aviat perquè puguin continuar desenvolupant tot el seu potencial i creant un món millor per a tota l’espècie humana. I crec que el futur de l’aprenentatge i l’educació és Internet. La gent pot respondre i interactuar. En certa manera, Internet ens connecta a tots com les neurones en un cervell gegant. I amb aquest quocient intel·lectual, de què no serem capaços?

Quan era petit encara semblava acceptable —no per a mi sinó en termes socials— dir que un no estava interessat en la ciència i no veia el sentit de molestar-s’hi gaire, però aquest ja no és el cas. Permetin-me parlar clar: no promoc la idea que tots els joves hagin de ser científics. No em semblaria una situació ideal, ja que el món necessita persones amb una àmplia varietat d’habilitats. Però defenso que tots els joves necessiten familiaritat i confiança en temes científics, sigui el que sigui que decideixin fer. Necessiten estar científicament alfabetitzats, sense ansietats en temes científics, i inspirats per involucrar-se en desenvolupaments en ciència i en tecnologia per aprendre’n encara més.

Un món on només una petita elit sigui capaç d’entendre la ciència i la tecnologia avançades i les seves aplicacions seria, al meu entendre, perillós i limitat. Dubto molt seriosament que es donés prioritat a projectes beneficiosos a llarg termini, com la neteja dels oceans o la curació de malalties dels països en desenvolupament. Pitjor encara, podríem trobar-nos que la tecnologia es fes servir contra nosaltres i és possible que no tinguéssim poder per aturar-la.

Quina idea de les que poden transformar el món, gran o petita, li agradaria veure implementada per la humanitat?

És fàcil. M’agradaria que el desenvolupament de l’energia nuclear de fusió proporcionés un subministrament il·limitat d’energia neta, i el pas a cotxes elèctrics. La fusió nuclear esdevindria una font pràctica i inexhaurible d’energia, sense contaminació ni escalfament global.



No crec en fronteres, ni en el que podem fer en la nostra vida personal ni en el que la vida i la intel·ligència puguin aconseguir en l’Univers. Ens trobem al llindar de descobriments importants en totes les àrees de la ciència. Sens dubte, el nostre món canviarà enormement en els propers cinquanta anys. Descobrirem què va passar en el Big Bang. Comprendrem com va començar la vida a la Terra. Fins i tot podrem descobrir si hi ha vida en altres llocs de l’Univers. Si bé les possibilitats de comunicar-nos amb espècies extraterrestres intel·ligents poden ser escasses, la importància de tal descobriment significa que no hem de renunciar a intentar-ho. Continuarem explorant l’hàbitat còsmic, enviant robots i humans a l’espai. No podem seguir abstrets en nosaltres mateixos en un planeta petit i cada vegada més contaminat i superpoblat. Mitjançant l’esforç científic i la innovació tecnològica, hem de mirar cap a l’Univers més ampli, mentre també ens esforcem per arreglar els problemes a la Terra. Sóc optimista que finalment crearem hàbitats viables per a l’espècie humana en altres planetes. Transcendirem la Terra i aprendrem a existir en l’espai.

Aquest no és el final de la història, sinó només el començament del que espero que seran milers de milions d’anys de vida florint en el cosmos.

I un comentari final: mai sabem realment on es produirà el proper gran descobriment científic, ni qui el farà. Obrir les ments a l’emoció i la meravella del descobriment científic, crear formes innovadores i accessibles per arribar a una audiència jove al més àmplia possible, augmenta en gran mesura les possibilitats de trobar i inspirar un nou Einstein, sigui on sigui que es trobi ella.

Així que recordem mirar cap a les estrelles i no cap als peus. Intentem donar sentit al que veiem i preguntem-nos què és el que fa que l’Univers existeixi. Siguem curiosos. I per difícil que la vida pugui semblar, sempre hi ha coses que podem fer i aconseguir. Importa que no ens rendim. Donem via lliure a la nostra imaginació. Donem forma al futur.





EPÍLEG



Lucy Hawking


En la grisor lúgubre d’un dia de primavera a Cambridge, ens vam posar en marxa una comitiva de cotxes negres cap a l’església Great St. Mary, l’església universitària on per tradició hi ha els funerals dels acadèmics distingits. A fora, els carrers semblaven muts. Cambridge semblava buit, sense que s’hi veiés ni tan sols algun turista desorientat. Les úniques espurnes de color venien de les llums blaves intermitents de les motos de policia que ens precedien escortant el cotxe fúnebre que duia el taüt del meu pare, i que aturaven el trànsit escadusser amb què de tant en tant ens trobàvem.

I llavors vam girar cap a l’esquerra. I vam veure les multituds, aplegades al llarg d’un dels carrers més ben identificables del món, la King’s Parade, al cor mateix de Cambridge. Mai no he vist tanta gent tan callada. Amb banderoles, banderes, càmeres i telèfons mòbils aixecats, la gentada arrenglerada al llarg dels carrers mantingué un respectuós silenci mentre el porter en cap del Gonville and Caius, el college del meu pare a Cambridge, vestit de cerimònia amb el seu barret bombí i portant un bastó d’eben, va caminar solemnement al llarg del carrer per venir a trobar el cotxe fúnebre i guiar-lo fins a l’església.

La meva tia em va prémer la mà i totes dues vam començar a plorar. «Li hauria agradat», em va xiuxiuejar.

Des que el meu pare va morir s’han succeït tantes coses que li haurien agradat, tantes coses que m’agradaria que hagués sabut! M’hauria agradat que hagués pogut veure l’extraordinària efusió d’afecte envers ell, des d’arreu del món. M’agradaria que hagués pogut saber com d’estimat i respectat era per milions de persones amb què mai no s’havia trobat. M’agradaria que hagués sabut que seria enterrat a l’abadia de Westminster, entre dos dels seus herois científics, Isaac Newton i Charles Darwin, i que mentre les seves cendres eren dipositades a terra la seva veu seria transmesa per un radiotelescopi cap a un forat negre.

Però també s’hauria preguntat a què venia tota aquella consternació. Era un home sorprenentment modest que, tot i que adorava estar en primer pla, semblava desconcertat per la seva pròpia fama. Una frase d’aquest llibre em va saltar de la pàgina a la ment: «Si he fet alguna contribució…». És l’única persona que hauria inclòs el si en aquesta frase. Crec que qualsevol altre hauria estat ben segur que l’havia feta.

I de quina contribució es tracta! Tant per la grandiosa amplitud del seu treball en cosmologia explorant l’estructura i els orígens de l’Univers, com pel seu coratge i el seu humor tan profundament humans enfront de les seves dificultats. Va trobar una manera d’arribar enllà de les fronteres del coneixement tot sobrepassant, alhora, els límits de la resistència. Crec que va ser aquesta combinació allò que el va fer tan icònic i alhora tan assequible, tan proper. Va patir, però va perseverar. Comunicar-se li exigia un gran esforç, però el va fer, tot adaptant el seu equip a mesura que anava perdent mobilitat. Seleccionava amb precisió les paraules de manera que tinguessin el màxim impacte quan fossin pronunciades en aquella veu electrònica plana que esdevenia tan peculiarment expressiva quan ell la utilitzava. Quan parlava, la gent l’escoltava, tant si es tractava de les seves impressions sobre el sistema nacional de salut o sobre l’expansió de l’Univers, sense deixar perdre mai cap oportunitat d’incloure algun acudit, presentat de la manera més monòtona però amb un parpelleig còmplice en els ulls.

El meu pare també era un home de família, un fet ignorat per la majoria de la gent fins que es va estrenar la pel·lícula La teoria de tot, el 2014. Certament en els anys setanta no era habitual trobar una persona minusvàlida que tingués muller i fills propis amb un sentit tan acusat d’autonomia i independència. Quan jo era petita, em desagradava intensament la manera com tants estranys se sentien amb dret d’observar-nos, de vegades amb la boca oberta, mentre el meu pare conduïa la seva cadira de rodes amb velocitats esbojarrades per Cambridge, acompanyat per dues criatures amb cabell ros esborrifat, que corrien al seu costat mentre intentaven menjar-se un gelat. Pensava que era increïblement mal educat. Jo acostumava a retornar-los la mirada, però no crec que la meva indignació arribés mai al seu objectiu, especialment no des d’una cara infantil amb taques de caramel fos.

No va ser, en cap aspecte imaginable, una infantesa normal. Jo ho sabia —i alhora ho ignorava. Creia que era perfectament normal fer un munt de preguntes madures i comprometedores, perquè és el que fèiem a casa. Només va ser quan suposadament vaig fer plorar un vicari amb el meu examen detallat de la seva demostració de l’existència de Déu que em vaig començar a adonar que tot això resultava inesperat.

De petita, no em considerava especialment interrogativa, creia que ho era el meu germà gran, que com acostumen a fer els germans grans volia ser més llest que jo en cada ocasió (com continua passant ara). Recordo unes vacances familiars que, com tantes altres vacances familiars, coincidien misteriosament amb alguna conferència de física a l’estranger. El meu germà i jo assistíem a algunes de les conferències, presumiblement per donar a la mare un petit repòs en les seves aclaparadores tasques de cuidadora. En aquella època, les conferències de física no eren divulgatives i molt menys encara per a criatures. M’asseia i gargotejava en el meu quadern, però el meu germà aixecava el seu braç esprimatxat d’adolescent i feia una pregunta al distingit conferenciant mentre el meu pare s’estarrufava d’orgull.

Sovint em pregunten: «Com és això de ser filla de Stephen Hawking?». Inevitablement no hi ha cap resposta breu que pugui satisfer les expectatives. Puc dir que els moments bons eren molt bons, els moments dolents eren molt dolents i entre ells hi havia uns espais que acostumàvem a anomenar normals. Per a nosaltres, ara que ho veiem com a adults, una acceptació que el que ens semblava normal no ho hauria estat per a ningú més. A mesura que el temps esmussa el dolor més viu, he reflexionat que processar les nostres experiències em podria ocupar un temps llarguíssim. En certa manera, no estic ni tan sols segura de voler-ho. De vegades, només vull agafar-me a les darreres paraules que el meu pare em va dir: que havia estat una filla molt agradable i que no havia de tenir por de res. Mai no seré tan valenta com ell —per naturalesa, no sóc una persona gaire coratjosa—, però ell em va mostrar que ho podia intentar. I que el fet d’intentar-ho ja era per si mateix la part més important del coratge.

El meu pare no es va rendir mai, no es va escapolir mai de la lluita. A setanta-cinc anys, completament paralitzat i capaç de moure només alguns músculs facials, encara es llevava cada dia, es vestia i anava a treballar. Tenia fusta per fer-ho i no hauria permès que unes quantes trivialitats s’interposessin en el seu camí. Però haig de dir que si hagués pogut veure els motoristes de l’escorta de policia, els hauria demanat que l’acomboiessin cada dia a través dels semàfors des de la seva casa a Cambridge fins al seu despatx.

Feliçment, ell estava al corrent d’aquest llibre. Era un dels projectes en què treballava en el que havia de ser el seu darrer any a la Terra. La seva idea era aplegar els seus escrits contemporanis en un volum. Com tantes altres coses que han passat des que va morir, m’hauria agradat que hagués pogut veure’n la versió final. Crec que s’hauria sentit ben orgullós d’aquest llibre i fins i tot hauria hagut d’admetre, en darrer terme, que al cap i a la fi havia fet de debò una contribució.

LUCY HAWKING

Juliol del 2018





Agraïments


L’administració del llegat de Stephen Hawking (Stephen Hawking Estate) vol agrair a Kip Thorne, Eddie Redmayne, Paul Davies, Seth Shostak, Dame Stephanie Shirley, Tom Nabarro, Martin Rees, Malcolm Perry, Paul Shellard, Robert Kirby, Nick Davies, Kate Craigie, Chris Simms, Doug Abrams, Jennifer Hershey, Anne Speyer, Anthea Bain, Jonathan Wood, Elizabeth Forrester, Yuri Milner, Thomas Hertog, Ma Hauteng, Ben Bowie i Fay Dowker el seu ajut en la compilació d’aquest llibre.



Stephen Hawking era molt conegut per les seves col·laboracions científiques i creatives al llarg de la seva carrera, des del treball amb col·legues en articles científics trencadors fins a la col·laboració amb guionistes de sèries de TV, com ara l’equip d’Els Simpson. En els seus darrers anys, l’Stephen va necessitar cada cop un nivell més gran d’ajut pels qui el voltaven, tan tècnicament com en termes de suport a la comunicació. L’administració del llegat de Hawking vol manifestar el seu agraïment envers aquells que van ajudar l’Stephen a mantenir-se comunicat amb el món.





STEPHEN W. HAWKING (Oxford, 1942 - Cambridge, 2018) fou un físic anglès. Ocupava la càtedra Lucasiana de matemàtiques que en altres temps va ocupar Newton a la Universitat de Cambridge. Reconegut universalment com un dels més grans físics teòrics del món, el professor Hawking va escriure, tot i les seves enormes limitacions físiques, dotzenes d’articles que signifiquen en conjunt una aportació a la ciència que encara no som capaços d’avaluar adequadament. A més de les seves nombroses publicacions tècniques, destaquen els seus llibres de divulgació: Història del temps. Del big bang als forats negres (1988), Forats negres i universos primitius i altres assajos (1993), L’univers en una closca de nou (2001), Brevíssima història del temps (2003) i El gran disseny (2010).





Notes


[001] Els premis Nobel no poden atorgar-se a títol pòstum, de manera que, tristament, aquesta ambició mai no podrà ser realitzada. [Torna]





