El Harry i els seus amics, el Ron i l’Hermione, han de tornar a l’escola de bruixeria per fer el segon curs, però el Harry i el Ron hi arriben just a temps perquè se’ls ha escapat el tren exprés i han hagut d’agafar un cotxe volador. Aviat es troben immersos en les assignatures més esotèriques: Transfiguració, Pociologia, Defensa contra les forces del mal, encanteris… Aviat el Harry comença a sentir unes veus horribles que ningú no sent i unes pintades sinistres apareixen escrites a les parets, però el misteri no es resoldrà fins que algú descobreixi on és la cambra secreta.





J. K. Rowling





Harry Potter i la cambra secreta


Harry Potter - 2



ePUB v2.0

Raticulina 08.11.13





Títol original: Harry Potter and the Chamber of Secrets

J. K. Rowling, 1998

Traducció: Laura Escorihuela, 1999

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





A Séan P. F. Harris,

guia en la fuga i amic incondicional





1. El pitjor aniversari


No era la primera vegada que hi havia una discussió a l’hora d’esmorzar al número quatre del carrer Privet. A primera hora del matí, al senyor Vernon Dursley l’havia despertat un udol agut que provenia de l’habitació del seu nebot Harry.

—Ja és el tercer cop en una setmana! —va cridar des de l’altra punta de la taula—. Si no pots mantenir a ratlla l’òliba, la farem fora!

El Harry va intentar explicar-se per enèsima vegada.

—S’avorreix —va dir—. Està acostumada a volar a l’aire lliure. Si la pogués deixar anar a la nit…

—Que et penses que sóc ximple? —va rugir el tiet Vernon amb un fil d’ou ferrat penjant-li del bigoti—. Sé perfectament què passarà si la deixes anar.

Ell i la seva dona Petúnia van intercanviar mirades sinistres.

El Harry va intentar replicar, però un rot fastigós del Dudley, el fill dels Dursley, li va ofegar les paraules.

—Vull més bacon.

—N’hi ha més a la paella, rei —va dir la tieta Petúnia mirant-se el seu immens fill amb ulls plorosos—. T’hem d’alimentar bé, ara que podem… No m’agrada el que m’expliques del menjar de l’escola…

—Ximpleries, Petúnia, jo no vaig passar mai gana quan era a Smeltings —va dir el tiet Vernon de bon humor—. Al Dudley li donen prou menjar, oi que sí, fill?

El Dudley, que era tan gros que el cul li sortia pels costats de la cadira, va somriure i es va tombar cap al Harry.

—Passa’m la paella.

—T’has oblidat de dir la paraula màgica —va dir el Harry, molest.

L’efecte que aquesta frase tan simple va provocar en la resta de la família va ser increïble: al Dudley se li va tallar la respiració, va caure de la cadira, i el cop va fer trontollar tot el que hi havia a la cuina; la senyora Dursley va xisclar i es va posar les mans a la boca; el senyor Dursley es va alçar d’un bot i el pols li va començar a bategar.

—Volia dir «sisplau»! —va aclarir el Harry ràpidament—. No tenia res a veure amb…

—Què et vaig dir que passaria —va escridassar-lo el seu tiet, esquitxant la taula de saliva— si pronunciaves la paraula que comença per ema a casa nostra?

—Però si jo no…

—Com t’atreveixes a amenaçar el Dudley?! —va cridar el tiet Vernon, amb un cop de puny a la taula.

—Només volia…

—Ja t’ho vaig advertir! No toleraré que sota aquest sostre es mencioni la teva anormalitat!

El Harry va deixar de mirar fixament el seu tiet, que s’havia posat morat, i va clavar els ulls en la seva tieta, que estava pàl·lida i intentava aixecar el Dudley de terra amb totes les seves forces.

—Bé —va fer el Harry—, d’acord…

El tiet Vernon es va tornar a asseure, respirant com si fos un rinoceront que s’ha quedat sense alè i observant el Harry de prop pel filet dels seus ulls petits i penetrants.

D’ençà que el Harry havia tornat a casa per passar les vacances d’estiu, el tiet Vernon l’havia tractat com si fos una bomba que pogués esclatar en qualsevol moment, perquè era cert que el Harry no era un nen normal. De fet, no podia estar més lluny del que es considera normal.

El Harry Potter era un bruixot, un bruixot que acabava de fer el primer curs a l’Escola de Bruixeria Hogwarts. I, si els Dursley estaven descontents que hagués tornat per les vacances, allò no era res comparat amb l’estat d’ànim del Harry.

Trobava tant a faltar Hogwarts que ser a casa dels Dursley li produïa un mal d’estómac permanent. Trobava a faltar el castell, amb els passadissos secrets i els fantasmes; les classes (tret de la de l’Snape, el mestre de Pocions); els mussols que portaven el correu; els banquets al Gran Saló; el llit amb baldaquí al dormitori de la torre; el Hagrid, el guardabosc, que vivia en una cabana al costat del Bosc Prohibit i, especialment, el quidditch, l’esport més practicat en el món dels bruixots (que es juga en un camp amb sis perxes altíssimes, quatre pilotes voladores i catorze jugadors muntats en escombres).

Tan bon punt el Harry havia arribat a casa, el tiet Vernon havia agafat els llibres d’encanteris, la vareta, els vestits de bruixot, la marmita i l’escombra voladora, una Nimbus 2000 (la millor de totes), i ho havia tancat tot amb clau en un armari sota les escales. Tant els feia, als Dursley, si el Harry perdia el lloc a l’equip de quidditch de la seva residència perquè no s’havia entrenat en tot l’estiu. Tant els feia si el Harry tornava a escola sense els deures d’estiu fets. Els Dursley eren el que els bruixots anomenen «muggles» (ni una gota de sang bruixa a les venes) i, a més, opinaven que tenir un bruixot a la família era profundament vergonyós. El tiet Vernon fins i tot havia posat un cadenat a la gàbia de la Hedwig, l’òliba del Harry, per impedir que portés missatges a ningú del món dels bruixots.

El Harry no s’assemblava en res a la resta de la família. El tiet Vernon era gros, no tenia coll i lluïa un enorme bigoti negre; la tieta Petúnia tenia cara de cavall i era un sac d’ossos; el Dudley era ros, tenia la pell rosa i semblava un porquet. El Harry, en canvi, era petit i prim, tenia els ulls de color verd brillant i els cabells negre atzabeja, que sempre se li despentinaven. Portava unes ulleres rodones i al front tenia una cicatriu en forma de llamp.

Precisament era aquesta cicatriu el que feia que el Harry fos especial, fins i tot en el món dels bruixots. La cicatriu era l’única marca del passat misteriós del Harry, del motiu pel qual l’havien deixat al llindar de casa dels Dursley onze anys enrere.

Quan tenia un any, no se sap com, el Harry havia sobreviscut al sortilegi que li havia fet Lord Voldemort, el bruixot de les forces del mal més gran de tots els temps, el nom del qual moltes bruixes i bruixots encara tenien por de mencionar. Els pares del Harry havien mort en l’agressió de Voldemort, però al Harry només li havia quedat aquella cicatriu en forma de llamp i, d’alguna manera (ningú no entenia per què), Voldemort havia perdut els poders en el moment en què havia estat incapaç de matar el Harry.

Així doncs, al Harry l’havien educat la germana de la seva mare morta i el seu marit. S’havia passat deu anys amb els Dursley sense entendre com aconseguia, sense voler-ho, que passessin coses tan estranyes al seu voltant, i creient-se la història que els Dursley li havien explicat sobre la cicatriu: que se l’havia feta en l’accident de cotxe en què havien mort els seus pares.

I llavors, feia exactament un any, el Harry havia rebut una carta de Hogwarts, i la història sencera havia sortit a la llum. El Harry havia ocupat el seu lloc a l’escola de bruixeria, on ell i la seva cicatriu eren famosos… Però ara el curs escolar s’havia acabat i ell tornava a ser amb els Dursley per passar-hi l’estiu, i el tornaven a tractar com si fos un gos que s’havia rebolcat en alguna cosa pudenta.

Els Dursley ni tan sols s’havien recordat que era el dotzè aniversari del Harry. És clar que ell tampoc no s’esperava res: no avien fet mai cap regal com Déu mana, ni tan sols un pastís; però tant com oblidar-se’n per complet…

En aquell moment, el tiet Vernon es va aclarir la gola amb aires d’importància i va dir:

—Bé, doncs, com tots sabeu, avui és un dia molt important.

El Harry va aixecar la vista, gairebé sense gosar creure-s’ho.

—Avui podria fer la venda més important de la meva carrera professional va dir el tiet Vernon.

El Harry va tornar a concentrar-se en la seva torrada. Evidentment, va pensar amb amargor, el tiet Vernon parlava del sopar dels nassos. No havia parlat de res més en quinze dies. Havia convidat a sopar un constructor ric i la seva dona, i tenia l’esperança que li faria una gran comanda (la fàbrica del tiet Vernon feia broques).

—Crec que hauríem de repassar el programa un altre cop —va dir el tiet Vernon—. A les vuit tots hauríem de ser als nostres llocs. Petúnia, tu seràs…?

—Al saló —va respondre la tieta Petúnia immediatament—, esperant per rebre’ls amb tots els honors a casa nostra.

—Bé, molt bé. I el Dudley?

—Jo estaré esperant i els obriré la porta. —El Dudley va fer un desagradable somriure afectat—. Em permeten que els agafi els abrics, senyors Mason?

—El trobaran encantador! —va exclamar la tieta Petúnia, en èxtasi.

—Perfecte, Dudley —va dir el tiet Vernon. Llavors es va tombar cap al Harry—: I tu?

—Jo seré a la meva habitació, en silenci, com si no hi fos —va dir el Harry en un to monòton.

—Exacte —va dir el tiet Vernon desagradablement—. Els conduiré al saló, us presentaré, Petúnia, i els serviré la beguda. A un quart de nou…

—Anunciaré el sopar —va dir la tieta Petúnia.

—I, Dudley, tu diràs…

—Em fa l’honor de permetre’m que l’acompanyi al menjador, senyora Mason? —va dir el Dudley, oferint-li el braç greixós a una dona invisible.

—Està fet tot un petit cavaller —va dir la tieta Petúnia, a punt de plorar.

—I tu? —va preguntar-li cruelment al Harry el tiet Vernon.

—Jo seré a la meva habitació, en silenci, com si no hi fos —va dir el Harry lànguidament.

—Correcte. I llavors, hauríem de mirar de fer-los alguns elogis a l’hora de sopar. Petúnia, tens cap idea?

—El meu marit m’ha comentat que vostè és un jugador de golf magnífic, senyor Mason… Sisplau, senyora Mason, digui’m on ha comprat el vestit que porta…

—Perfecte… Dudley?

—Què us sembla: «A l’escola ens van fer fer una redacció sobre un heroi, i jo vaig escriure sobre vostè»?

Això va ser massa, tant per a la tieta Petúnia com per al Harry. A ella li van caure les llàgrimes i es va llançar sobre el seu fill per abraçar-lo, mentre que el Harry amagava el cap sota la taula perquè no el veiessin riure.

—I tu, noi?

El Harry va haver d’esforçar-se de valent per mantenir un posat seriós.

—Jo seré a la meva habitació, en silenci, com si no hi fos —va dir ell.

—Oh, i tant! —va dir el tiet Vernon enèrgicament—. Els Mason no saben res de tu, i continuarà sent així. Petúnia, en acabat de sopar, acompanyaràs la senyora Mason al saló per prendre cafè, i jo portaré la conversa cap a les broques. Amb una mica de sort tindré l’acord tancat i signat abans de les notícies de les deu. Demà a aquesta hora ens estarem comprant un apartament a Mallorca.

El Harry no es podia emocionar gaire de sentir allò. Dubtava molt que els Dursley l’apreciessin més a Mallorca que al carrer Privet.

—Molt bé. Me’n vaig al centre a buscar els esmòquings. I tu —va cridar-li al Harry—, tu desapareixeràs per no molestar la tieta mentre fa la neteja.

El Harry va sortir per la porta del darrere. Feia un dia lluminós i assolellat. Va creuar la gespa, es va deixar caure sobre el banc del jardí i va començar a cantar per a ell mateix:


En el dia d’avui

moltes felicitats,

de tot cor em desitjo

que sigui molt feliç.



Cap postal de felicitació, cap regal, i a sobre s’havia de passar el vespre fent com si no hi fos. Es va quedar encantat mirant la tanca feta d’arbustos. No s’havia sentit mai tan sol. Més que cap altra cosa de Hogwarts, fins i tot més que jugar a quidditch, el que el Harry trobava a faltar eren els seus millors amics, el Ron Weasley i l’Hermione Granger. En canvi, no semblava que ells el trobessin a faltar gaire. Cap dels dos no li havia escrit en tot l’estiu, i això que el Ron li havia dit que el convidaria a passar uns dies a casa seva.

El Harry havia estat a punt d’obrir la gàbia de la Hedwig amb un sortilegi innombrables vegades per enviar-la al Ron i a l’Hermione amb una carta, però el risc no pagava la pena. Als bruixots menors d’edat no els deixaven fer servir la màgia fora de l’escola. El Harry no ho havia dit als Dursley; sabia que l’única cosa que els impedia tancar-lo a l’armari de sota de l’escala amb la vareta i l’escombra voladora era la por que els feia que els pogués convertir en escarabats piloters. Durant les dues primeres setmanes, el Harry es va divertir xiuxiuejant paraules inventades que feien córrer el Dudley tan ràpid com les seves cames grasses l’hi permetien. Però el llarg silenci del Ron i l’Hermione l’havia allunyat tant del món màgic que fins i tot fer burla del Dudley ja no li feia gràcia. I ara el Ron i l’Hermione havien oblidat el seu aniversari.

Què no hauria donat en aquells moments per un missatge de Hogwarts o de qualsevol bruixa o bruixot? Gairebé s’alegraria de veure el Draco Malfoy, el seu arxienemic, només per estar segur que tot plegat no havia estat un somni…

Tampoc no es podia dir que el curs a Hogwarts hagués estat sempre divertit. Al final de l’últim trimestre, el Harry s’havia hagut d’enfrontar cara a cara ni més ni menys que amb Lord Voldemort. Voldemort potser tan sols era una ruïna del que havia estat, però tot i així encara era aterridor, astut, i estava decidit a guanyar poder. El Harry havia escapat de les urpes de Voldemort per segon cop, però li havia anat de poc, i fins i tot ara, quan ja havien passat unes quantes setmanes, el Harry continuava despertant-se de nit, amarat d’una suor freda, preguntant-se on devia ser Voldemort en aquells moments, recordant aquella cara lívida, aquells enormes ulls embogits…

De sobte el Harry, que continuava assegut al banc del jardí, es va posar en tensió. S’havia quedat embadocat mirant una tanca d’arbustos que tenia al davant… I ara la tanca el mirava a ell! Dos ulls verds grandiosos havien aparegut entre les fulles.

El Harry es va posar dret d’un bot i just en aquell moment es va sentir una veu insultant que venia de l’altra banda del jardí.

—Sé quin dia és —va fer el Dudley en to burleta. Caminava cap a ell com si fos un ànec.

Els ulls enormes van pestanyejar i van desaparèixer.

—Què? —va fer el Harry, sense perdre de vista l’arbust.

—Sé quin dia és —va repetir el Dudley, al costat seu.

—Molt bé, noi —va dir el Harry—. Finalment t’has après els dies de la setmana?

—Avui és el teu aniversari —va dir amb menyspreu el Dudley—. Com és que no has rebut cap felicitació? Que potser no hi tens amics, en aquell lloc de tarats?

—Val més que la teva mare no et senti parlar de la meva escola —va dir el Harry, tot tranquil. El Dudley es va arromangar els pantalons, que li queien cul avall.

—Per què mires tant la tanca? —va dir, amb recel.

—Intento decidir quin seria el millor sortilegi per calar-hi foc —va respondre el Harry.

El Dudley va fer-se enrere a l’instant. La cara de pa de quilo li traspuava pànic.

—No p-pots… El meu pare et va dir que no podies fer m-màgia… Va dir que et trauria de casa… I no tens cap lloc més on anar… No tens amics que et puguin acollir…

—Baliga-balaga! —va dir el Harry amb veu agressiva—. Abracadabra! Màgia potàgia!

—Maaaaaamà! —va udolar el Dudley, ensopegant quan corria cames ajudeu-me cap a la casa—. Maaaamà! El Harry està fent ja-saps-el-què!

El Harry va pagar cara aquesta trapelleria. Com que ni al Dudley ni a la tanca els havia passat res, la tieta Petúnia sabia que el Harry no havia fet màgia de debò, però tot i així va haver d’ajupir-se per esquivar la paella ensabonada que ella li va llançar al cap amb força. Després li va ordenar que fes una feina i el va amenaçar que no tornaria a menjar fins que no l’hagués acabada.

Mentre el Dudley l’observava, gandulejant i menjant gelats, el Harry va netejar els vidres, va rentar el cotxe, va tallar la gespa dels parterres, va esporgar i regar els rosers i va pintar el banc del jardí. El sol resplendia al cel i li cremava el clatell. El Harry sabia que no hauria hagut de caure a la ratera del Dudley, però és que el Dudley li havia posat el dit a la nafra… Potser era cert que no tenia amics a Hogwarts…

«M’agradaria que veiessin el famós Harry Potter ara!», va pensar, furiós, mentre escampava adob pels parterres, amb l’esquena adolorida i la suor que li lliscava per la cara.

Finalment, a dos quarts de vuit del vespre, la tieta Petúnia el va cridar.

—Entra! I camina sobre els diaris!

Amb molt de gust, el Harry se’n va anar cap a l’ombra de la cuina, que estava resplendent. A sobre de la nevera hi havia el púding del sopar: una muntanya de nata i violetes de sucre fenomenal. Al forn petarrellejava una cuixa de porc rostida.

—Menja ràpid! Els Mason arribaran d’aquí a no res! —li va dir bruscament la tieta Petúnia, assenyalant dues llesques de pa i un tros de formatge que hi havia a la taula de la cuina. Ja s’havia posat el vestit de nit color rosa salmó.

El Harry es va rentar les mans i es va empassar com un llamp el miserable sopar. Tan bon punt va acabar, la tieta Petúnia li va enretirar el plat.

—De pressa! A l’habitació!

Quan passava per davant de la porta de la sala d’estar, el Harry va entreveure el tiet Vernon i el Dudley vestits amb els esmòquings i les corbates de llaç. Així que va arribar al replà va sentir el timbre de la porta. Als peus de l’escala va aparèixer la cara furiosa del tiet Vernon.

—Recorda, noi, un sol soroll i…

El Harry se’n va anar cap a l’habitació de puntetes, s’hi va esmunyir, va tancar la porta i es va girar per llançar-se al llit.

Però el cas era que ja hi havia algú altre.





2. L’advertència del Dobby


El Harry va aconseguir contenir el crit, però li va anar de poc. El petit ésser que hi havia al llit tenia unes orelles de ratpenat molt grosses i els ulls verds i sortits de la mida d’una pilota de tennis. El Harry se’n va adonar a l’instant: allò era el que al matí l’havia estat mirant des de la tanca.

Mentre es miraven fixament, el Harry va sentir la veu del Dudley al rebedor.

—Em permeten que els agafi els abrics, senyors Mason?

Amb un moviment imperceptible, aquell ésser es va aixecar del llit i es va inclinar tan avall davant del Harry que va tocar la catifa amb la punta del nas llarg i prim. El Harry va veure que per vestit duia una mena de funda de coixí vella, esquinçada a les vores per treure els braços i les cames.

—Mmm… Bona nit —va dir el Harry tot nerviós.

—Harry Potter —va dir l’ésser, amb una veu tan aguda que el Harry estava segur que l’haurien sentida des de baix—. Fa tant de temps que el Dobby té ganes de coneixe’l… És un honor tan gran…

—G-g-gràcies —va dir el Harry, caminant a poc a poc, d’esquena a la paret, cap a l’escriptori. Volia asseure’s a la cadira, al costat de la Hedwig, que estava adormida a la gàbia. Li hauria agradat preguntar-li «Què ets?», però va pensar que sonaria groller, de manera que, en comptes d’això, va dir: «Qui ets?».

—El Dobby, senyor. Tan sols el Dobby. Dobby, l’elf domèstic —va dir l’ésser.

—Ah! Sí? —va fer el Harry—. Mmm… No vull semblar mal educat, però resulta que ara no és el millor moment per tenir un elf domèstic a l’habitació…

El riure escandalós i fals de la tieta Petúnia va ressonar a la sala d’estar. L’elf va abaixar el cap.

—No és que no estigui encantat de coneixe’t —va dir el Harry a l’acte—, però, mmm, has vingut per cap motiu especial?

—Oh, sí, senyor —va dir el Dobby amb posat seriós—. Senyor, el Dobby ha vingut per dir-li… És complicat, senyor… El Dobby no sap per on començar…

—Seu —va dir el Harry educadament, assenyalant el llit.

Amb horror, el Harry va veure que l’elf arrencava a plorar… Amb una plorera escandalosa.

—Que segui?! —va gemegar—. Mai… Mai de la vida…

Al Harry li va semblar que les veus de baix s’apagaven.

—Em sap greu —va xiuxiuejar—, no et volia ofendre.

—Ofendre el Dobby! —va dir l’elf ennuegant-se—. Mai cap bruixot no li ha ofert seient al Dobby, mai no l’havien tractat de tu a tu.

El Harry, mirant d’aconseguir que callés i alhora donar-li ànims, va acompanyar-lo al llit. El Dobby s’hi va asseure, sanglotant; semblava una nina molt gran i lletja. Finalment va aconseguir controlar-se i va fixar els ulls colossals en el Harry amb una expressió d’adoració aquosa.

—No deus haver trobat gaires bruixots com Déu mana —va dir el Harry, per animar-lo.

El Dobby va fer que no amb el cap. I llavors, sense dir res més, es va aixecar i va començar a donar cops de cap a la finestra, cridant: «Dobby dolent, Dobby dolent».

—No… Què fas? —va murmurar el Harry, enfadat, i d’un bot es va alçar per tornar el Dobby al llit. La Hedwig s’havia despertat, havia xisclat especialment fort i en aquells moments batia les ales salvatgement contra els barrots de la gàbia.

—El Dobby s’havia de castigar, senyor —va dir l’elf, que s’havia quedat una mica guenyo—. El Dobby gairebé ha parlat malament de la seva família, senyor.

—La teva família?

—La família de bruixots que el Dobby serveix, senyor… El Dobby és un elf domèstic… Compromès a servir una casa i una família per sempre…

—Ells saben que ets aquí? —va preguntar el Harry, encuriosit.

El Dobby es va posar a tremolar.

—Oh, no, senyor, no ho saben… El Dobby s’hauria de castigar severament per haver vingut a veure’l, senyor. El Dobby hauria de ficar les orelles al forn per això. Si mai ho arribessin a saber, senyor…

—Però no se n’adonarien si fiquessis les orelles al forn?

—El Dobby ho dubta, senyor. El Dobby sempre s’ha de castigar per alguna cosa, senyor. Ells deixen via lliure al Dobby perquè ho faci, senyor. De vegades, li recorden al Dobby que ha de fer càstigs suplementaris…

—I per què no marxes? Per què no t’escapes?

—Als elfs domèstics els han de deixar anar. I la família mai no deixarà anar el Dobby… El Dobby servirà la família fins a la mort, senyor…

El Harry se’l va quedar mirant.

—I jo que em sentia injustament maltractat per haver de quedar-me aquí quatre setmanes més —va dir—. Comparat amb això, els Dursley són quasi humans. I no et pot ajudar ningú? No et puc ajudar, jo?

A l’instant, el Harry va desitjar no haver dit res. El Dobby es va tornar a desfer en gemecs de gratitud.

—Sisplau —va xiuxiuejar el Harry, desesperat—, sisplau, no facis soroll. Si els Dursley senten alguna cosa, si s’assabenten que ets aquí…

—Harry Potter vol saber si pot ajudar el Dobby… El Dobby ha sentit a parlar de la seva grandesa, senyor; però de la seva bondat, el Dobby no en sabia res…

El Harry, que sentia que la cara li cremava, va dir:

—Sigui el que sigui el que hagis sentit sobre la meva grandesa, no són més que bestieses. Ni tan sols sóc el millor de la classe a Hogwarts. És l’Hermione, ella…

Però va parar de parlar de seguida, perquè li feia mal pensar en l’Hermione.

—Harry Potter és humil i modest —va dir el Dobby reverentment, amb aquells ulls que semblaven dues esferes enceses—. Harry Potter no parla del seu triomf sobre «aquell a qui no hem d’anomenar».

—Voldemort? —va preguntar el Harry.

El Dobby es va començar a picar les orelles amb els palmells de les mans i va cridar, escandalitzat:

—No en digui el nom, senyor! No en digui el nom!

—Perdona —va dir el Harry ràpidament—. Sé que hi ha molta gent a qui no li agrada… El meu amic Ron…

Va haver de parar una altra vegada. Pensar en el Ron també li feia mal.

El Dobby es va inclinar cap al Harry amb els ulls oberts com taronges.

—El Dobby ha sentit a dir —va dir amb veu ronca— que Harry Potter va trobar-se amb el Senyor del Mal per segona vegada, tan sols fa unes setmanes… Que Harry Potter va tornar a escapar-ne!

El Harry va fer que sí amb el cap i, de sobte, els ulls del Dobby es van omplir de llàgrimes.

—Ah, senyor —va esbufegar, eixugant-se la cara amb una de les vores de la funda de coixí llardosa que duia—, Harry Potter és intrèpid i valent! S’ha enfrontat a tants perills ja! Però el Dobby ha vingut a protegir Harry Potter, a aconsellar-lo, encara que després hagi de ficar les orelles al forn… Harry Potter no ha de tornar a Hogwarts.

Es va fer un silenci que només trencava el so metàl·lic dels coberts que venia de baix i el retrò distant de la veu del tiet Vernon.

—Q-Què? —va balbucejar el Harry—. Però si he de tornar-hi… El curs comença l’1 de setembre. És l’única cosa que em manté amb vida. No saps què és viure aquí. Jo no sóc d’aquest món, sinó del teu, de Hogwarts.

—No, no, no —va xisclar el Dobby, sacsejant tan fort el cap que li van onejar les orelles—. Harry Potter ha de quedar-se allà on no li pugui passar res. És massa gran, massa bo, per perdre’l. Si Harry Potter torna a Hogwarts, estarà en perill mortal.

—Per què? —va preguntar el Harry, sorprès.

—Hi ha una conspiració, Harry Potter. Una conspiració per fer que aquest curs passin coses horribles a l’Escola de Bruixeria Hogwarts —va xiuxiuejar el Dobby, que de sobte es va posar a tremolar—. El Dobby fa mesos que ho sap, senyor. Harry Potter no s’ha de posar en perill. És massa important, senyor!

—Quines coses horribles? —va preguntar el Harry a l’acte—. I, qui conspira per fer-les?

El Dobby va fer un soroll ofegat molt estrany i tot seguit va començar a donar cops de cap a la paret.

—D’acord —va cridar el Harry, i va agafar l’elf pel braç per aturar-lo—. Entenc que no m’ho puguis dir. Però, per què m’ho adverteixes precisament a mi? —De sobte, li va venir al cap un pensament molt desagradable—. Un moment… Això no deu tenir res a veure amb Vol… Ho sento… Amb l’Innominable, oi? Pots dir-m’ho amb el cap —va afegir de pressa, ja que el cap del Dobby es tornava a inclinar perillosament cap a la paret.

El Dobby va fer que no amb el cap molt a poc a poc.

—No, no amb «aquell a qui no hem d’anomenar», senyor.

El Dobby va obrir molt els ulls i semblava voler donar al Harry una pista. El Harry, però, anava totalment perdut.

—No deu tenir cap germà, oi?

El Dobby va fer que no amb el cap, i va obrir encara més els ulls.

—Bé, doncs llavors no se m’acut qui més pot fer que passin coses horribles a Hogwarts —va dir el Harry—. Vull dir que, per començar, hi ha el Dumbledore. Saps qui és el Dumbledore, oi?

El Dobby va inclinar el cap.

—Albus Dumbledore és el millor director que Hogwarts ha tingut mai. El Dobby ho sap, senyor. El Dobby ha sentit a dir que els poders de Dumbledore rivalitzen en força amb els d’«aquell a qui no hem d’anomenar». Però, senyor —la veu del Dobby es va convertir en un murmuri desesperat—, hi ha poders que el Dumbledore no pot…, poders que no hi ha cap bruixot decent que…

I abans que el Harry pogués aturar-lo, el Dobby va saltar del llit, va agafar el llum d’escriptori del Harry i va començar a colpejar-se el cap i a fer uns crits ensordidors.

De sobte, a baix es va fer el silenci. Dos segons més tard, el Harry, amb el cor a cent, va sentir com el tiet Vernon entrava al rebedor i cridava: «El diablet del Dudley es deu haver deixat el televisor encès!».

—Ràpid! A l’armari! —va xiuxiuejar el Harry. I d’una revolada va ficar-hi el Dobby i va tancar-ne la porta. Els va llançar al llit just quan la maneta de la porta girava.

—Què carai fas? —va dir el tiet Vernon ensenyant les dents i acostant molt la cara a la del Harry—. Acabes d’espatllar-me l’acudit del golfista japonès… Un soroll més i et penediràs d’haver nascut, noi!

I se’n va anar amb pas fort.

Tremolant, el Harry va deixar sortir el Dobby de l’armari.

—Veus com em tracten? —va dir—. Veus per què he de tornar a Hogwarts? És l’únic lloc on tinc… Bé, on crec que tinc amics.

—Uns amics que ni tan sols escriuen a Harry Potter? —va dir el Dobby, intrigant.

—Suposo que deuen haver estat molt… Un moment! —va dir el Harry, arrufant les celles—. I tu com saps que els meus amics no m’han escrit?

El Dobby va començar a anar amunt i avall de l’habitació, nerviós.

—Harry Potter no s’ha d’enfadar amb el Dobby… El Dobby ho va fer pel seu bé…

—Has estat amagant-me les cartes?!

—El Dobby les ha portat, senyor —va dir l’elf. Amb un moviment àgil, va sortir de l’abast del Harry i va treure una pila de cartes de la funda de coixí que portava. El Harry va poder reconèixer la lletra polida de l’Hermione, la lletra desendreçada del Ron i uns gargots que semblava que fossin del Hagrid, el guardabosc de Hogwarts.

El Dobby va parpellejar ansiosament.

—Harry Potter no s’ha d’enfadar… El Dobby tenia esperances que… si Harry Potter creia que els seus amics l’havien oblidat… Harry Potter potser no voldria tornar a l’escola, senyor…

El Harry no l’escoltava. Va estirar el braç per prendre-li les cartes, però el Dobby se li va escapar d’un bot.

—Harry Potter les tindrà, senyor, si li promet al Dobby que no tornarà a Hogwarts. Oh, senyor, és un perill que no ha de córrer. Digui que no hi tornarà, senyor!

—No —va dir el Harry, enfadat—. Dóna’m les cartes dels meus amics!

—Llavors Harry Potter no dóna al Dobby cap alternativa —va dir trist l’elf.

Abans que el Harry pogués reaccionar, el Dobby es va abalançar cap a la porta, la va obrir i va baixar corrents les escales.

Amb la boca seca i l’estómac encongit, el Harry va sortir com un llamp darrere seu, procurant no fer soroll. Va saltar els últims sis esglaons d’un cop, va aterrar de quatre potes a la catifa del rebedor i va buscar el Dobby amb la mirada. Va sentir el tiet Vernon a la sala d’estar: «Expliqui-li a la Petúnia aquella història dels lampistes americans tan divertida, senyor Mason. Fa temps que té ganes de sentir-la…».

El Harry va córrer cap a la cuina i en obrir la porta es volia morir.

L’obra d’art de la tieta Petúnia, la muntanya de nau i violetes de sucre, flotava en l’aire a prop del sostre. En una cantonada, a sobre d’un armari, hi havia el Dobby ajupit.

—No! —va fer el Harry sense veu—. Sisplau… Em matarien…

—Harry Potter m’ha de prometre que no tornarà a l’escola…

—Dobby, sisplau…

—Prometi-m’ho, senyor…

—No puc!

El Dobby el va mirar amb ulls de tragèdia.

—Llavors, el Dobby ho haurà de fer, senyor, pel bé de Harry Potter.

El púding va caure a terra amb un espetec dels que aturen el cor. El plat es va fer miques i la nata va esquitxar les parets i les finestres. I llavors, amb el so d’una fuetada, el Dobby va desaparèixer.

Al menjador van sentir-se crits, el tiet Vernon va entrar de cop a la cuina i es va trobar el Harry, paralitzat pel xoc, cobert de púding de cap a peus.

Al principi va semblar que el tiet Vernon aconseguiria trobar una explicació per a tot plegat («És el nostre nebot… Té problemes… Els desconeguts el trastornen, així que vam pensar que valdria més que es quedés a dalt…»). Va fer tornar els Mason cap al menjador, es va prometre que quan marxessin fuetejaria el Harry fins que només li quedés un alè de vida, i li va donar una baieta. La tieta Petúnia va treure gelat del congelador i el Harry, encara tremolós, va començar a fregar la cuina.

El tiet Vernon encara hauria pogut fer la venda… Si no hagués estat pel mussol.

La tieta Petúnia tot just acabava d’oferir una capsa de bombons als convidats quan un formidable mussol va entrar per la finestra del menjador, va deixar caure una carta al cap de la senyora Mason i se’n va anar. La senyora Mason es va posar a xisclar com una boja i va sortir corrents de la casa cridant no sé què d’un manicomi. El senyor Mason tan sols es va quedar el temps necessari per explicar als Dursley que la seva dona tenia una por mortal a qualsevol mena d’ocell, i per preguntar-los si els semblava que la broma havia estat graciosa.

El Harry es va quedar palplantat a la cuina, aferrat al pal de la baieta per no caure, mentre el tiet Vernon se li apropava amb una mirada diabòlica.

—Llegeix-la! —va rugir perversament, mostrant-li la carta que el mussol havia portat—. Vinga, llegeix-la!

El Harry la va agafar. No era cap felicitació d’aniversari.

Benvolgut senyor Potter,

Se’ns ha informat que avui, a un quart menys cinc de deu del vespre, s’ha realitzat un sortilegi d’immobilització i suspensió en l’aire a la vostra residència.

Com sabeu, els menors d’edat tenen prohibit fer sortilegis fora de l’escola, així que qualsevol altra manifestació de màgia per part vostra us podria conduir a l’expulsió de l’esmentada escola, segons el paràgraf c del Decret 11/1875, de 13 de febrer, de regulació de l’accés dels menors d’edat a la màgia.

Així mateix, ens agradaria recordar-vos que tota activitat màgica que corri el risc de ser apercebuda per membres de la comunitat no màgica (muggles) constitueix una falta greu, tal com ho estableix la secció 13 de l’Acta de Secretisme de la Confederació Internacional de Bruixots.

Aprofitem l’avinentesa per desitjar-vos unes bones vacances.

Atentament,

Mafalda Hopkirk

Directora del Departament de Control de l’Ús Indegut

de la Màgia

Conselleria d’Afers Màgics



El Harry va aixecar la vista de la carta i va empassar saliva.

—No ens vas dir que tenies prohibit utilitzar la màgia fora de l’escola —va dir el tiet Vernon amb els ulls rabiosos—. Se’t va oblidar… Se te’n va anar del cap, suposo…

Mirava el Harry com si fos un gran buldog que li ensenyava les dents.

—Bé, noi, tinc males notícies per a tu: et tanco. No tornaràs mai més a aquella escola. Mai. I si intentes sortir amb ajut de la màgia… t’expulsaran!

I, rient com un maníac, va arrossegar el Harry escales amunt.

El tiet Vernon era tan dolent com les seves paraules. L’endemà va fer venir un home per posar barrots a la finestra de l’habitació del Harry. Ell mateix va foradar-ne la porta i va posar-hi una portella a l’altura del terra per poder fer passar petites quantitats de menjar tres cops al dia. Va decidir permetre que el Harry sortís al matí i a la nit per anar al lavabo. Fora d’això, el tenia tancat a l’habitació les vint-i-quatre hores del dia.

Tres dies més tard, els Dursley no donaven indicis de voler cedir i el Harry no veia com podria sortir d’aquella situació. Estava estirat al llit, observant com es ponia el sol rere els barrots de la finestra i preguntant-se llastimosament què li podia passar.

Quin bé en trauria, d’alliberar-se amb màgia, si l’expulsaven de Hogwarts per fer-ho? No obstant això, les condicions de vida al carrer Privet havien arribat a un punt de mínims històrics. Ara que els Dursley sabien que no es llevarien convertits en ratpenats, s’havia quedat sense l’única arma de què disposava. El Dobby potser havia salvat el Harry d’esdeveniments horribles a Hogwarts, però, tal com anaven les coses, de totes maneres probablement es moriria de gana.

La portella va cruixir i va aparèixer la mà de la tieta Petúnia que empenyia un bol de sopa de llauna cap a dins. El Harry, que tenia mal de panxa de tanta gana, va saltar del llit i el va agafar. La sopa estava freda com el gel, però se’n va beure la meitat d’un sol glop. Llavors se’n va anar cap a la gàbia de la Hedwig i va abocar els vegetals reblanits que hi havia al fons del bol dins de la menjadora buida. Ella va arrufar les plomes i li va fer una mirada de fàstic.

—No guanyaràs res girant-hi el bec, és l’únic que tenim —va dir el Harry tot seriós.

Va posar el bol buit a terra, al costat de la portella, i es va tornar a estirar al llit, amb més gana que abans de menjar-se la sopa.

Suposant que encara estigués viu al cap de quatre setmanes, què passaria si no es presentava a Hogwarts? Enviarien algú a investigar per què no hi havia tornat? Podrien obligar els Dursley a deixar-lo anar?

L’habitació estava cada vegada més fosca. Exhaust, amb l’estómac que li feia rau-rau i donant voltes i més voltes a les mateixes preguntes sense resposta, el Harry va caure en un son intranquil.

Va somiar que el tenien en exposició en un zoo, amb una placa que deia «Bruixot menor d’edat» clavada a la gàbia. La gent el mirava amb els ulls fora de les òrbites a través dels barrots i ell estava estirat en un llit de palla, dèbil i afamat. Va veure la cara del Dobby enmig de la gentada i va cridar, demanant auxili; però el Dobby va respondre «Harry Potter està sa i estalvi aquí on és, senyor!» i va desaparèixer. Llavors van aparèixer els Dursley i el Dudley va començar a colpejar els barrots de la gàbia, rient-se d’ell.

—Para! —va dir el Harry per a ell mateix, mentre els cops li matxucaven el cervell—. Deixa’m en pau… Ja n’hi ha prou… Estic dormint…

Va obrir els ulls. La lluna brillava a través de la finestra. I realment hi havia algú mirant-lo amb els ulls fora d’òrbita a través dels barrots: algú amb pigues a la cara, cabells pèl-rojos i nas gran. El Ron Weasley era a l’altra banda del vidre.





3. El cau


—Ron! —va exclamar el Harry. Va sortir del llit, se’n va anar cap a la finestra sigil·losament i la va obrir per poder parlar amb ell a través dels barrots—. Ron, com has…? Què coi…?

El Harry va quedar bocabadat quan va veure l’escena sencera. El Ron treia el cap per la finestra del darrere d’un cotxe vell de color turquesa que estava aparcat a l’aire! Somrient-li als seients del davant, hi havia el Fred i el George, dos dels germans grans del Ron, que eren bessons.

—Tot bé, Harry?

—Què passa? —va preguntar el Ron—. Per què no m’has contestat les cartes? T’he escrit unes dotze vegades convidant-te a venir, i l’altre dia el meu pare va arribar a casa i va dir que havies rebut un avís oficial per haver fet servir màgia davant dels muggles…

—No vaig ser jo… I ell com ho sabia?

—Treballa a la Conselleria —va respondre el Ron—. Però si saps de sobres que no podem fer sortilegis fora de l’escola…

—Mira qui parla —va dir el Harry, clavant els ulls en el cotxe que flotava a l’aire.

—Això no compta —va dir el Ron—. Nosaltres no l’hem encantat, només l’hem agafat; és del meu pare. Però mira que fer màgia davant d’aquests muggles amb qui vius…

—T’ho repeteixo, no vaig ser jo. Ara no t’ho puc explicar, és una història massa llarga. Escolta, pots explicar als de Hogwarts que els Dursley em tenen tancat i que no em deixaran tornar-hi, i que òbviament no em puc escapar amb màgia perquè la Conselleria pensaria que és la segona vegada que en faig en tres dies, així que…?

—No t’empatollis —va dir el Ron—, hem vingut a buscar-te per portar-te a casa.

—Però si vosaltres tampoc no podeu fer màgia per treure’m…

—No ens cal —va dir el Ron, assenyalant els seients del davant amb el cap i somrient—. No has vist qui hi ha amb mi?

—Lliga això als barrots —va dir el Fred, llançant-li al Harry la punta d’una corda.

—Si els Dursley es desperten, sóc home mort —va dir el Harry mentre lligava amb força la corda a un dels barrots i el Fred premia l’accelerador.

—No et preocupis —va dir el Fred— i aparta’t una mica.

El Harry se’n va anar cap a la foscor de l’habitació, al costat de la Hedwig, que semblava adonar-se de la importància de tot allò i estava molt quieta i callada. Les revolucions del cotxe anaven augmentant i feien cada cop més soroll, fins que, de sobte, els barrots van saltar de la paret amb un cruixit i el cotxe va sortir disparat. El Harry va tornar corrents a la finestra i va veure que els barrots penjaven del cotxe a un metre de terra. Esbufegant, el Ron els va posar dins del cotxe. Preocupat, el Harry va parar l’orella, però l’habitació dels Dursley continuava en silenci.

Quan els barrots van ser al seient del darrere amb el Ron, el Fred va fer marxa enrere per apropar-se al màxim a la finestra del Harry.

—Puja —va dir el Ron.

—Però, i les meves coses? La vareta… L’escombra…

—On són?

—Tancades amb clau a l’armari de sota les escales, i jo no puc sortir de l’habitació…

—Cap problema —va dir el George des del seient del davant—. Aparta’t, Harry.

El Fred i el George van saltar per la finestra amb molt de compte. No hi havia ningú més indicat, va pensar el Harry, mentre el George es treia un passador de cap de la butxaca i començava a forçar el pany.

—Molts bruixots pensen que conèixer aquest tipus de truc de muggle no serveix per a res —va dir el Fred—, però nosaltres creiem que són tècniques que val la pena aprendre, encara que siguin una mica lentes.

Es va sentir un clic i la porta es va obrir de bat a bat.

—Bé, nosaltres anirem a buscar el teu bagul, tu agafa tot el que necessitis de l’habitació i dóna-ho al Ron —va xiuxiuejar el George.

—Compte amb l’últim esglaó, que cruix —va xiuxiuejar al seu torn el Harry, i els bessons van desaparèixer en la foscor del replà.

A corre-cuita, el Harry va recórrer l’habitació, va recollir les seves coses i va passar-les al Ron per la finestra. En acabat, se’n va anar a ajudar el Fred i el George a pujar el bagul per les escales. El tiet Vernon va tossir.

Finalment, van arribar al replà de l’escala esbufegant i van creuar l’habitació del Harry fins a arribar a la finestra. El Fred va tornar a saltar dins el cotxe per estirar el bagul amb el Ron, i el Harry i el George es van quedar a empènyer-lo des de l’habitació. Centímetre a centímetre, el bagul va anar lliscant per la finestra.

El tiet Vernon va tornar a tossir.

—Una mica més —va esbufegar el Fred, estirant el bagul des del cotxe—, un esforç més i…

El Harry i el George van fer força amb les espatlles i el bagul va acabar d’entrar al seient del darrere del cotxe.

—Vinga, som-hi —va murmurar el George.

Però, de sobte, quan el Harry pujava a l’ampit de la finestra, van sentir un fort udol que venia de l’habitació, seguit immediatament pel retrò de la veu del tiet Vernon.

—Coi de mussol!

—M’he deixat la Hedwig!

El Harry va creuar l’habitació com un llamp mentre s’encenia el llum del replà. Va agafar la gàbia de la Hedwig, va córrer cap a la finestra i la va passar al Ron. S’enfilava a la calaixera quan el tiet Vernon va picar a la porta, que ja no estava tancada amb clau… I la porta es va obrir de cop.

Durant unes dècimes de segon, el tiet Vernon es va quedar palplantat al llindar; però tot seguit va deixar anar un bram com el d’un brau colèric, es va llançar damunt el Harry i el va agafar pels turmells.

El Ron, el Fred i el George van agafar el Harry pels braços i van estirar tan fort com van poder.

—Petúnia! —va cridar el tiet Vernon—. Que s’escapa! El Harry s’escapa!

Però els Weasley van fer una forta estrebada i el peu del Harry va relliscar-li de les mans. Tan bon punt va ser dins el cotxe, el Harry va tancar la porta de cop i llavors el Ron va cridar:

—Prem l’accelerador a fons, Fred! —El cotxe va sortir disparat cap a la lluna.

El Harry no s’ho podia creure: era lliure! Va abaixar la finestra, el vent de la nit li fuetejava la cara, i va mirar enrere les teulades del carrer Privet que s’encongien. El tiet Vernon, la tieta Petúnia i el Dudley s’havien quedat muts, tots tres abocats a la finestra.

—Fins a l’estiu que ve! —va cridar el Harry.

Els Weasley es van posar a riure i el Harry es va tornar a asseure, somrient d’orella a orella.

—Deixa anar la Hedwig —li va dir al Ron—, que voli darrere nostre. Fa segles que no estira les ales.

El George li va donar el passador al Ron i poc després la Hedwig va aixecar el vol plena de joia i els va seguir com un fantasma.

—Bé, doncs ara ja pots parlar, Harry —va dir el Ron, impacient—. Què ha passat?

El Harry l’hi va explicar tot sobre el Dobby, l’advertència que li havia fet, i el merder del púding. Estupefactes, van quedar-se muts una bona estona després que el Harry acabés.

—Això fa pudor —va dir finalment el Fred.

—Certament, és ben estrany —va afegir el George—. I així que ni tan sols et va dir qui se suposa que trama tot això?

—No crec que pogués —va dir el Harry—. Ja us ho he dit, cada cop que estava a punt de deixar escapar alguna cosa, començava a donar-se cops de cap a la paret.

Va notar que el Fred i el George es miraven.

—Què passa? Creieu que em va mentir? —va preguntar el Harry.

—Home —va començar el Fred—, pensa-ho bé. Els elfs domèstics tenen poders màgics propis, però normalment no els poden fer servir sense el permís del seu amo. Jo crec que al Dobby el van enviar per impedir que tornessis a Hogwarts. Algú molt graciós, sens dubte. Saps d’algú que et tingui tírria a l’escola?

—Sí —van respondre a l’instant el Harry i el Ron.

—El Draco Malfoy —va aclarir el Harry—. M’odia.

—Draco Malfoy? —va preguntar el George, girant-se enrere—. Que és fill del Lucius Malfoy?

—Deu ser-ho, no és un cognom gaire comú, oi? —va dir el Harry—. Per què?

—He sentit com el pare en parlava —va explicar el George—. Era un seguidor convençut de l’Innominable.

—I quan l’Innominable va desaparèixer —va dir el Fred, i va tombar el cap per mirar el Harry—, en Lucius Malfoy va tornar dient que no havia tingut mai la intenció de seguir-lo. I un be negre amb potes rosses! El pare creu que formava part del cercle més íntim de l’Innominable. El Harry ja havia sentit aquells rumors sobre la família Malfoy i no el sorprenien gens. Al costat del Malfoy, el Dudley Dursley semblava un noi agradable, assenyat i sensible.

—No sé si els Malfoy tenen un elf domèstic —va dir el Harry.

—Bé, sigui qui sigui, ha de ser una família de bruixots amb tradició, i rica —va dir el Fred.

—Sí, la mare sempre diu que li agradaria tenir un elf domèstic que planxés —va dir el George—. Però només tenim un dimoni necròfag a les golfes que fa pena i un munt de gnoms al jardí. Els elfs domèstics es troben en cases senyorials, castells i llocs per l’estil; no ensopegaràs amb cap a casa nostra…

El Harry es va quedar callat. Tenint en compte que el Draco Malfoy sempre tenia el millor de qualsevol cosa, la seva família devia nedar en or de bruixots; s’imaginava perfectament el Malfoy caminant amb pas afectat per una casa senyorial. I allò d’enviar el criat de la família per impedir que el Harry tornés a Hogwarts també era exactament la mena de cosa que podria fer el Malfoy. Havia estat ximple de prendre’s el Dobby seriosament?

—En qualsevol cas, estic content que haguem vingut a buscar-te —va dir el Ron—. Estava molt preocupat perquè no em contestaves les cartes. Al principi em vaig pensar que era culpa de l’Errol…

—Qui és l’Errol?

—El mussol de la família. És molt vell. No seria la primera vegada que defalleix en un viatge. Així que vaig demanar l’Hermes…

—Qui?

—El mussol que el pare i la mare van comprar al Percy quan el van fer monitor —va dir el Fred des del davant.

—Però el Percy no va voler deixar-me’l —va seguir el Ron—. Va dir que el necessitava.

—El Percy s’està comportant de manera molt estranya, aquest estiu —va dir el George, arrufant les celles—. I de fet és cert que ha enviat moltes cartes i que ha passat molt de temps tancat a l’habitació… No ho sé, però per molt que poleixi la insígnia de monitor, no lluirà més… Fred, te n’estàs anant massa cap a l’oest —va afegir, assenyalant la brúixola del taulell de comandaments. El Fred va redreçar el volant.

—I el vostre pare sap que li heu agafat el cotxe? —va preguntar el Harry, convençut que en sabia la resposta.

—Mmm, no —va fer el Ron—. Avui tenia guàrdia. Amb una mica de sort el deixarem al garatge sense que la mare s’adoni que l’hem tret a fer un volt.

—I què fa el vostre pare a la Conselleria d’Afers Màgics?

—Treballa al departament més avorrit de tots —va dir el Ron—. El de Control de l’Ús Indegut d’Objectes de Muggles.

—El què?

—Controlen que ningú no embruixi objectes fets pels muggles, per si de cas acaben tornant a una botiga o una casa de muggles. L’any passat, per exemple, una bruixa vella va morir i el seu joc de te va anar a parar a una botiga d’antiguitats. Una dona muggle el va comprar, se’l va endur a casa i el va usar per servir el te als seus amics. Va ser un malson. El pare va haver de fer hores extres durant unes quantes setmanes.

—Què va passar?

—Doncs que la tetera es va tornar boja i va començar a ruixar-ho tot amb te bullent. Un home va acabar a l’hospital amb les pinces del sucre agafades al nas. El pare es va posar frenètic: al departament només hi són ell i un bruixot vell que es diu Perkins, i van haver de fer sortilegis de l’oblit i un munt de coses més per amagar-ho tot…

—Però llavors el vostre pare… Aquest cotxe…

El Fred va esclatar a riure.

—Sí, el pare està boig per qualsevol cosa que tingui a veure amb els muggles, casa nostra està plena de trastos de muggles. Els desmunta, encanta les peces i els torna a muntar. Si fes un escorcoll a casa nostra, s’hauria d’arrestar. A la mare la torna boja.

—Allà hi ha la carretera principal —va dir el George, guaitant el terra a través del parabrisa—. D’aquí a deu minuts haurem arribat… Quina sort, s’està fent de dia…

Cap a l’est de l’horitzó es veia una llum tènue de color rosa.

El Fred va fer baixar el cotxe i el Harry va veure un mosaic fosc de camps i grups d’arbres.

—Vivim als afores del poble —va dir el George—. Ottery St Catchpole…

El cotxe volador baixava cada cop més. La vora d’un sol vermell brillant resplendia entre els arbres.

—Aterrem! —va exclamar el Fred quan van arribar a terra amb un lleuger sotrac. Havien aterrat en un petit pati al costat d’un garatge que amenaçava ruïna. El Harry va veure la casa del Ron per primer cop a la vida.

Feia tota la pinta d’haver estat una gran cort de pedra, a la qual s’havien afegit unes quantes habitacions aquí i allà de manera que ara tenia uns quants pisos d’alt. Estava tan torta que semblava que s’aguantés per art de màgia (la qual cosa, va recordar el Harry, probablement era certa). De la teulada vermella penjaven quatre o cinc xemeneies que semblava que haguessin de caure. Clavat a terra a prop de l’entrada, hi havia un cartell tort que deia «El Cau». Rere la porta d’entrada hi havia un desgavell de botes de plàstic i una marmita molt rovellada. Unes quantes gallines grasses de color marró picotejaven el terra del pati.

—No és gran cosa —va dir el Ron.

—És fabulós —va dir el Harry, pensant en el carrer Privet.

Van sortir del cotxe.

—Ara pujarem a les habitacions sense fer soroll —va dir el Fred— i esperarem que la mare ens cridi per esmorzar. Llavors, Ron, tu baixaràs botant les escales i diràs: «Mira, mare, qui ha aparegut aquesta nit!», i ella es posarà contenta de veure el Harry i no cal que ningú sàpiga mai que hem agafat el cotxe.

—Molt bé —va dir el Ron—. Harry, som-hi, jo dormo al…

Amb els ulls clavats en la casa, el Ron s’havia posat d’un color verd molt lleig. Els altres tres es van tombar.

La senyora Weasley avançava pel pati, escampant les gallines, i, per ser una dona baixeta, rabassuda i de cara afable, era extraordinari que s’assemblés tant a un tigre d’ullals de sabre.

—Oh, oh —va dir el Fred.

—Déu meu —va dir el George.

La senyora Weasley es va aturar davant d’ells, les mans als malucs, i la seva mirada va passar d’una cara culpable a una altra. Duia un davantal de flors i la vareta li sobresortia de la butxaca.

—Què, nois? —va dir.

—Bon dia, mare —va dir el George amb una veu que a ell li va semblar segura i convincent.

—Us adoneu de com m’heu fet patir? —va dir la senyora Weasley amb una veu que feia por.

—Perdona, mare, però és que havíem de…

Els tres fills de la senyora Weasley eren més alts que ella, però es van agemolir de por quan ella els va descarregar la seva ràbia.

—Els llits buits! Cap nota! El cotxe desaparegut… Podíeu haver tingut un accident… Jo perdent el son per vosaltres… Tant us era, oi? Mai, mai de la vida… Ja veureu quan arribi el pare… El Bill, el Charlie i el Percy no han fet mai una cosa així…

—Percy el perfecte —va murmurar el Fred.

—Doncs ja podríeu seguir l’exemple del Percy! —va cridar la senyora Weasley, empenyent el Fred amb el dit—. Us podríeu haver matat, us podrien haver vist, podríeu haver fet perdre la feina al pare…

Se’ls va fer etern. La senyora Weasley va cridar fins a quedar-se sense veu. En acabat, es va girar cap al Harry, que va fer un pas enrere.

—Estic molt contenta de veure’t, Harry —va dir—. Entra, que et donaré una mica d’esmorzar.

Es va tombar i va tornar cap a la casa. El Harry, després de fer-li una mirada interrogativa al Ron, que el va encoratjar amb el cap, la va seguir.

La cuina era petita i atapeïda. Al mig hi havia una taula de fusta molt usada i unes cadires. El Harry es va asseure i va mirar al seu voltant. No havia estat mai a casa d’uns bruixots.

El rellotge que hi havia davant seu a la paret només tenia una busca i cap número. Al marc hi havia escrites coses com «Hora de fer el te», «Hora de donar menjar a les gallines» i «Fas tard». Sobre la lleixa de la llar de foc hi havia tres fileres de llibres amb títols com Sortilegis per fer formatges, La màgia a la cuina i Prepari un banquet en un minut. És màgic! I, si les orelles no l’enganyaven, la ràdio vella que hi havia al costat de la pica acabava d’anunciar que feien «l’Hora Embruixada, amb la coneguda cantant maga Celestina Picdeguerra».

La senyora Weasley estava enfeinada: havia començat a fer l’esmorzar d’una manera una mica caòtica i anava llançant mirades punitives als seus fills mentre tirava salsitxes a la paella. De tant en tant murmurava coses com «no sé en què devíeu estar pensant» i «mai no m’ho hauria imaginat».

—Tu no en tens cap culpa, xato —li va assegurar al Harry, abocant vuit o nou salsitxes al plat—. L’Arthur i jo també hem estat molt preocupats per tu. Ahir mateix vam comentar que t’aniríem a buscar si divendres encara no havies contestat al Ron. Però, la veritat —va dir afegint-hi tres ous ferrats—, travessar el país volant en un cotxe il·legal… Us podria haver vist qualsevol…

Va fer un gest de vareta sense importància sobre la pica i els plats van començar a rentar-se sols, amb un dring-dring suau que se sentia de fons.

—Estava molt ennuvolat, mare! —va dir el Fred.

—No parlis mentre menges! —va dir bruscament la senyora Weasley.

—L’estaven matant de gana, mare! —va afegir el George.

—Tu tampoc! —va exclamar la senyora Weasley; però amb una expressió lleugerament suavitzada va començar a tallar-li pa al Hany i a untar-lo amb mantega.

En aquell moment els va distreure una aparició en forma de personeta de cabells pèl-rojos en camisa de dormir, que va entrar a la cuina, va fer un xiscle i se’n va anar corrents.

—La meva germana —li va dir el Ron al Harry a cau d’orella—, la Ginny. S’ha passat tot l’estiu parlant de tu.

—Sí, segur que et demana un autògraf, Harry —va dir el Fred rient, però es va trobar amb la mirada de la seva mare i va tornar la vista al plat sense obrir la boca. Ja no van dir res més fins que els quatre plats van ser buits, la qual cosa van aconseguir en un espai de temps increïblement curt.

—Caram, sí que estic cansat —va dir el Fred amb un badall i finalment va deixar anar els coberts—. Em sembla que me n’aniré a dormir i…

—Ah, no —va fer la senyora Weasley—. No és culpa meva si no has dormit aquesta nit. M’has de desgnomar el jardí, que els gnoms tornen a estar fora de control.

—Mare…

—Vosaltres dos també —va continuar, mirant severament el Ron i el Fred—. Harry, tu te’n pots anar al llit —va afegir—: no els vas demanar pas que et vinguessin a buscar volant en aquell cotxe atrotinat.

Però el Harry, que no tenia gens de son, va dir a l’acte:

—Si no li fa res, ajudaré el Ron. No he vist mai una desgnomació…

—Ets molt amable, Harry, però t’adverteixo que és molt avorrit —va dir la senyora Weasley—. Vejam què ens aconsella Decors…

I va treure un llibre gruixut de la pila que hi havia a la lleixa de la llar de foc. El George va protestar.

—Mare, ja sabem desgnomar un jardí.

El Harry va mirar la coberta del llibre de la senyora Weasley. En elegants lletres daurades hi deia: La guia per eliminar plagues domèstiques de Gilbert Decors. A sota, hi havia una gran fotografia d’un bruixot molt ben plantat, de cabells rossos ondulats i ulls blaus brillants. Com passava sempre en el món dels bruixots, la imatge de la fotografia es movia, i el bruixot, que el Harry va suposar que era Gilbert Decors, no parava de fer-los l’ullet descaradament a tots. La senyora Weasley li va fer un gran somriure.

—Aquest home és prodigiós —va dir—, en sap un munt, de plagues domèstiques, de debò, és un llibre fantàstic…

—La mare s’ha penjat d’ell —va dir el Fred amb un murmuri perfectament comprensible.

—No diguis ximpleries, Fred —va dir la senyora Weasley, amb les galtes vermelles—. Molt bé, si creus que en saps més que Decors, ja pots començar, però ai de tu si queda un sol gnom al jardí quan surti a inspeccionar-lo.

Badallant i lamentant-se, els Weasley van sortir a fora amb el cap cot, i el Harry, al darrere. El jardí era gran i, als ulls del Harry, totalment normal. Als Dursley no els hauria agradat: hi havia un munt de males herbes i s’hi havia de tallar la gespa, però uns arbres fabulosos n’encerclaven el perímetre; unes plantes que el Harry no havia vist mai vessaven dels parterres i hi havia un gran estany ple de granotes.

—Saps?, els muggles també tenen gnoms al jardí —li va dir el Harry al Ron quan caminaven per la gespa.

—Sí, ja he vist aquelles coses que ells es pensen que són gnoms —va dir el Ron, ajupit, amb el cap dins una mata de peònia—. Pares Noel nans i rabassuts amb canyes de pescar…

Es va sentir un enrenou violent com de batussa, la mata de peònia es va sacsejar i el Ron es va aixecar.

—Això és un gnom —va dir, tot seriós.

—Dixa’m! Dixa’m! —va xisclar el gnom.

Certament, no s’assemblava gens al Pare Noel. Era petit i tenia la pell colrada i el cap gran, calb, bonyegut, igual que una patata. El Ron el subjectava amb el braç estirat perquè no parava de donar cops de peu amb aquells peuets callosos, fins que el va agafar pels turmells i el va tombar cap per avall.

—El que has de fer és això —va dir. Llavors va aixecar el gnom per sobre del seu cap (Dixa’m!) i va fer-lo girar en grans cercles, com si fos un llaç i estigués en un rodeo. En veure la cara d’espant que feia el Harry, va afegir—: No els fa cap mal. Només els has de marejar prou perquè no trobin el camí de tornada al cau.

Va deixar anar el gnom, que va sortir volant sis metres i va aterrar amb una patacada al prat que hi havia a l’altra banda de la tanca.

—Penós —va dir el Fred—. M’hi jugo el que vulguis que jo llanço el meu més enllà d’aquella soca.

Ben aviat els gnoms van deixar de fer-li pena, al Harry. Havia decidit deixar-los caure a l’altra banda de la tanca en lloc de llançar-los pels aires, i el primer gnom que va agafar, en notar signes de debilitat, li va clavar les dents afilades al dit i li va costar molt treure-se’l de sobre fins que…

—Carai, Harry, deuen haver estat quinze metres…

Ben aviat el cel va estar ple de gnoms voladors.

—Veus?, no són gaire intel·ligents —va dir el George, mentre agafava cinc o sis gnoms de cop—. Tan bon punt s’adonen que ha començat la desgnomació, surten tots de cop a veure què passa. Hauria estat més lògic que ja haguessin après a quedar-se al cau.

Poc després, la munió de gnoms que quedava al jardí se’n va anar en fila índia, amb el cap enfonsat a les espatlles.

—Tornaran —va dir el Ron mentre miraven com desapareixien per la tanca—. Els encanta estar aquí… El pare és massa tou amb ells perquè li fan gràcia…

I en aquell precís moment van sentir que la porta d’entrada es tancava.

—Ha tornat! —va cridar el George—. El pare és a casa!

Van córrer pel jardí cap a la casa.

El senyor Weasley estava escarxofat en una cadira de la cuina. S’havia tret les ulleres i tenia els ulls tancats. Era un home prim, que s’estava quedant calb, però els pocs cabells que li quedaven eren tan vermells com els de qualsevol dels seus fills. Portava un vestit de bruixot de color verd ple de pols i arrugat del viatge.

—Quina nit —va mussitar, buscant la tetera a les palpentes, mentre tots s’asseien al seu voltant—. Nou escorcolls! Nou! I a més el vell Mundungus Fletcher ha intentat fer-me un sortilegi quan jo estava d’esquena…

El senyor Weasley va fer un gran glop de te i va sospirar.

—Has trobat res, pare? —va preguntar el Fred àvidament.

—Només unes quantes claus que s’encongien i una tetera que mossegava —va dir el senyor Weasley, badallant—. Hi ha hagut un assumpte una mica lleig en un altre departament, però. S’han endut el Mordake per fer-li unes preguntes sobre unes fures molt, molt estranyes; gràcies a Déu això era feina del Comitè d’Encanteris Experimentals.

—I què en treu, la gent, de fer claus que s’encongeixen? —va preguntar el George.

—Tan sols prendre el pèl als muggles —va sospirar el senyor Weasley—. Els venen una clau que s’encongeix fins a convertir-se en no res, de manera que mai no la troben quan la necessiten… Evidentment, és molt difícil condemnar algú per això, perquè cap muggle no reconeixerà mai que la seva clau es fa petita… Insisteixen a dir que simplement la perden cada dos per tres. Afortunadament, farien qualsevol cosa abans d’acceptar l’existència de la màgia, encara que la tinguessin davant dels ulls… Però les coses que la nostra gent ha arribat a encantar… No us ho creuríeu…

—Com ara cotxes, potser?

La senyora Weasley havia entrat a la cuina amb un atiador que semblava una espasa. El senyor Weasley va obrir els ulls de cop. Va mirar la seva dona amb cara de culpable.

—Q-què vols dir, cotxes?

—El que sents, Arthur: cotxes —va dir la senyora Weasley amb els ulls encesos—. Imagina que un bruixot compra un cotxe vell i rovellat i li diu a la seva dona que només el vol per desmuntar-lo i veure com funciona, quan en realitat el que fa és encantar-lo per fer-lo volar.

El senyor Weasley va parpellejar:

—Amor meu, si t’hi paressis a pensar, trobaries que no està del tot fora de la llei, encara que, mmm, potser hauria fet bé de… aaa… dir-li a la seva dona la veritat. Hi ha un buit a la llei, saps?… Mentre no tingués la intenció de fer-lo servir, el fet que el cotxe pogués volar no…

—Arthur Weasley, ja te’n vas cuidar bé, ja, que hi hagués un buit a la llei quan la vas escriure! —va cridar la senyora Weasley—. Per poder continuar potinejant amb totes aquelles andròmines de muggle al cobert! I per si t’interessa, el Harry ha arribat aquest matí en el cotxe que no tenies intenció de fer volar!

—El Harry? —va preguntar el senyor Weasley tot sorprès—. Quin Harry?

Va mirar al seu voltant, va veure el Harry i va fer un bot.

—Senyor!, és el Harry Potter? Encantat de coneixe’t. El Ron ens ha parlat tant de…

—Aquesta nit els teus fills han anat volant amb el cotxe a casa del Harry! —va cridar la senyora Weasley—. No hi tens res a dir?

—De debò? —va dir el senyor Weasley, il·lusionat—. Ha anat bé? V-vull dir —s’havia desinflat en veure els ulls rabiosos de la senyora Weasley—, que, que això està molt mal fet, nois, molt mal fet.

—Val més que els deixem sols —li va dir el Ron al Harry a cau d’orella quan la senyora Weasley es va començar a inflar com una granota americana—. Vine, t’ensenyaré la meva habitació.

Van sortir de la cuina sense fer soroll, van baixar per un passatge estret fins a arribar a una escala atrotinada que pujava per la casa en zig-zag. Al tercer replà hi havia una porta oberta. Abans que la porta es tanqués de cop, el Harry tot just va tenir temps de veure un parell d’ulls marrons que l’observaven.

—La Ginny —va dir el Ron—. No saps pas com n’és, d’estrany, que no obri la boca; normalment no calla…

Van pujar dos trams d’escala més i van arribar a una porta amb la pintura escrostonada on penjava una placa que deia «Ron».

El Harry va entrar a l’habitació, el sostre de la qual gairebé tocava amb el cap, i va parpellejar. Era com si hagués entrat en un forn: gairebé tot el que hi havia a dins era d’un color taronja pujat: el cobrellit, les parets, fins i tot el sostre. Immediatament, el Harry es va adonar que el Ron havia tapat el paper vell de la paret amb pòsters de bruixes i bruixots, sempre els mateixos, que duien vestits taronges i escombres voladores i que saludaven enèrgicament.

—El teu equip de quidditch? —va preguntar.

—Els Chudley Cannons —va dir el Ron, assenyalant el cobrellit taronja que estava engalanat amb dues C gegants de color negre i una bala de canó—. Van novens a la lliga.

Els llibres de text del Ron estaven apilonats en una cantonada, al costat d’una pila de còmics que narraven Les aventures de Muci Roig, el muggle boig. La vareta màgica del Ron era a sobre d’un aquari ple d’ous de granota que hi havia a l’ampit de la finestra, al costat de l’Scabbers, la rata grisa i obesa, que estava adormida en ple raig de sol.

El Harry va saltar per sobre d’un joc de cartes que es remenaven soles que hi havia al terra i va treure el cap per la finestra diminuta. Al prat que hi havia a baix en la llunyania va veure una banda de gnoms que tornaven a entrar al jardí dels Weasley d’esquitllentes i un per un. Llavors es va girar per mirar el Ron, que l’estava observant gairebé nerviós, com si esperés la seva opinió.

—És una mica petita —va dir el Ron ràpidament—. No com l’habitació que tenies a casa dels muggles. I estic a sota mateix del dimoni necròfag de les golfes, que es passa el dia colpejant les canonades i lamentant-se…

Però el Harry, somrient, va dir:

—És la millor casa que he trepitjat mai.

El Ron es va posar vermell.





4. A Gargots i Nibres


La vida a El Cau no podia ser més diferent de la vida al carrer Privet. Als Dursley els agradava que tot estigués polit i ben endreçat; la casa dels Weasley era un brollador de coses estranyes i inesperades. El Harry es va quedar d’una peça la primera vegada que es va mirar al mirall que hi havia a sobre de la llar de foc de la cuina, perquè el mirall li va cridar: «Posa’t la camisa per dins, mal educat». EI dimoni necròfag de les golfes udolava i feia caure canonades quan creia que l’ambient estava massa tranquil, i les petites explosions que sortien de l’habitació del Fred i el George eren considerades una cosa perfectament normal. De totes maneres, el que el Harry va trobar més estrany de la vida a casa del Ron no va ser el mirall que parlava ni el dimoni que repicava, sinó el fet que en aquella casa tothom semblava apreciar-lo.

La senyora Weasley es va escandalitzar quan va veure l’estat dels seus mitjons i va intentar que repetís tres vegades en cada àpat. Al senyor Weasley li agradava que el Harry s’assegués a taula al seu costat per poder-lo bombardejar amb preguntes sobre la vida amb els muggles i demanar-li com funcionaven coses com els endolls i el servei de correus.

—Fascinant! —deia, quan per exemple el Harry li explicava com es feia servir el telèfon—. Molt enginyosa, realment, la manera com els muggles s’espavilen sense la màgia.

El Harry va rebre notícies de Hogwarts un matí assolellat quan feia una setmana que havia arribat a El Cau. Ell i el Ron havien baixat a esmorzar i s’havien trobat els senyors Weasley i la Ginny asseguts a taula. Tan bon punt va veure el Harry, a la Ginny li va caure el bol de farinetes a terra accidentalment i va fer molt de soroll. La Ginny semblava tenir una gran facilitat perquè li caiguessin les coses quan el Harry entrava en una habitació. Es va ajupir sota la taula per recollir el bol i va tornar a aparèixer amb la cara vermella com un tomàquet. Fent veure que no se n’havia adonat, el Harry va seure i va acceptar la torrada que li oferia la senyora Weasley.

—Cartes de l’escola —va dir el senyor Weasley, i va donar al Harry i al Ron dos sobres idèntics de pergamí groguenc amb les adreces escrites en tinta verda—. El Dumbledore ja sap que ets aquí, Harry. No se’n perd ni una, aquest home. A vosaltres també us han arribat —va afegir quan el Fred i el George van entrar, encara en pijama.

Durant uns minuts hi va haver silenci, el temps de llegir les cartes. La del Harry deia que, com sempre, agafés el Hogwarts Express a l’estació de King’s Cross el dia 1 de setembre. També hi havia una llista dels llibres que necessitaria per al nou curs.

Els alumnes de segon necessitaran:

Llibre d’encanteris (nivell 2), de Marina Fetillera

Una nit amb un esperit fornit, de Gilbert Decors

Un bivac amb un drac eslovac, de Gilbert Decors

Una primavera fent de mainadera a una fera grollera, de Gilbert Decors

Un juliol amb un troll camperol que tocava el flabiol, de Gilbert Decors

Vaig ser testimoni del matrimoni d’un dimoni, de Gilbert Decors

Un dia d’autoestop amb un home llop, de Gilbert Decors

Peti qui peti, un any amb un ieti, de Gilbert Decors

El Fred, que ja havia acabat de llegir la seva llista, va mirar la del Harry.

—A vosaltres també us fan comprar tots els llibres de Decors! —va exclamar—. El nou professor de Defensa Contra les Forces del Mal en deu ser un fanàtic. M’hi jugo el que vulguis que és una dona.

En aquell moment, el Fred va ensopegar amb la mirada de la seva mare i ràpidament va trobar feina amb la melmelada.

—Aquest lot de llibres no serà barat —va dir el George, donant una ullada als seus pares—. Els llibres de Decors són molt cars…

—Ja ens espavilarem —va dir la senyora Weasley; però semblava preocupada—. Suposo que podrem aconseguir de segona mà moltes coses de la Ginny.

—Així que aquest any comences a Hogwarts? —li va preguntar el Harry a la Ginny.

Ella va fer que sí amb el cap, es va posar vermella fins a les arrels dels cabells pèl-rojos i va repenjar el colze en el plat de la mantega. Afortunadament, a part del Harry ningú no ho va veure, perquè just en aquell moment el Percy, germà del Ron, va entrar a la cuina. Ja anava vestit, i portava la insígnia de monitor de Hogwarts a l’armilla.

—Bon dia a tots —va dir el Percy enèrgicament—. Fa un dia preciós.

Es va asseure en l’única cadira que quedava lliure, però es va tornar a aixecar quasi immediatament, traient-se de sota un espolsador de plomes gris que semblava que estigués canviant el plomatge (o, com a mínim, això és el que es va pensar el Harry que era, fins que va veure que respirava).

—Errol! —va dir el Ron, i va agafar al Percy el mussol coix, que duia una carta sota Tala—. Ja era hora! Porta la resposta de l’Hermione. Li vaig escriure per dir-li que miraríem de rescatar-te dels Dursley.

Va portar l’Errol a una perxa que hi havia rere la porta i va intentar que s’hi aguantés dret, però l’Errol va caure a l’acte; per tant, en lloc d’això, el va estirar a l’escorredora mussitant «patètic». Aleshores va obrir la carta de l’Hermione i la va llegir en veu alta:

Hola Ron (i Harry si ets allà)!

Espero que tot hagi anat bé i que el Harry estigui bé i que no fessis res il·legal per ajudar-lo a escapar, Ron, perquè això també portaria problemes al Harry. He estat molt preocupada; i si el Harry està bé, sisplau, digue-m’ho immediatament. Però potser seria millor que fessis servir un altre mussol, perquè crec que un altre viatge acabaria de destrossar aquest.

Per descomptat, estic molt enfeinada amb els deures.



—Com pot ser? —va dir el Ron horroritzat—. Estem de vacances!

Dimecres que ve anirem a Londres a comprar els llibres per al nou curs. I si ens trobéssim a la ronda d’Alla?

Digue’m alguna cosa tan aviat com puguis.

Una abraçada,

Hermione



—És una bona idea. Podem anar tots a comprar les vostres coses llavors —va dir la senyora Weasley mentre començava a desparar la taula—. Què teniu pensat fer, avui?

El Harry, el Ron, el Fred i el George planejaven anar a un petit tancat que tenien els Weasley a dalt d’un turó. Estava envoltat d’uns arbres que evitaven que es veiés des del poble de baix, la qual cosa volia dir que podien practicar el quidditch sempre que no volessin gaire amunt. No podien fer servir pilotes de quidditch de veritat, perquè els posarien en un compromís si s’escapessin i volessin cap al poble, així que, en lloc d’això, jugaven amb pomes. Feien servir per torns la Nimbus 2000 del Harry, que era de bon tros la millor escombra; la vella Estel Fugaç del Ron sovint l’avançaven fins i tot les papallones.

Cinc minuts després ja pujaven pel turó amb les escombres a les espatlles. Havien preguntat al Percy si volia anar amb ells, però els havia respost que tenia coses a fer. Fins llavors, el Harry només havia vist el Percy durant els àpats, perquè la resta del dia s’estava tancat a l’habitació.

—M’agradaria saber què fa —va dir el Fred arrufant les celles—. No és ell. Les seves notes van arribar un dia abans que tu vinguessis, va treure dotze excel·lents als exàmens de GNOM i gairebé no s’hi va recrear.

—Graduació de Nivell Ordinari en Màgia —va explicar el George, que va veure la cara de perplexitat del Harry—. El Bill també en va treure dotze. Si no anem amb compte, tindrem un altre cap de monitors a la família. Em sembla que no podria resistir la vergonya.

El Bill era el germà gran dels Weasley. Ell i el Charlie, el següent germà, ja havien acabat l’escola. El Harry no els coneixia, però sabia que el Charlie era a Romania estudiant dracs i el Bill a Egipte treballant per a Gringotts, el banc dels bruixots.

—No sé com s’ho faran els pares per pagar tot el material escolar aquest any —va dir el George una estona després—. Cinc lots de llibres de Decors! I la Ginny s’ha de comprar l’uniforme, la vareta i tota la resta…

El Harry no va dir res. Se sentia una mica estrany. Guardada en una cambra de seguretat als soterranis de Gringotts a Londres, tenia una petita fortuna que havia heretat dels seus pares. Òbviament, només tenia diners al món dels bruixots: els galeons, els sickles i els knuts no es podien fer servir a les botigues de muggles. Mai no havia dit res als Dursley sobre el seu compte bancari a Gringotts: no creia que l’horror que sentien per qualsevol cosa relacionada amb la màgia s’estengués també a una gran pila d’or.

Dimecres la senyora Weasley els va cridar aviat. Després de menjar-se com un llamp mitja dotzena de sandvitxos de bacon cada un, es van posar les capes i la senyora Weasley va agafar una torreta de la lleixa de la cuina i va mirar a dins.

—En queda molt poc, Arthur —va sospirar—. N’haurem de comprar més, avui… Bé, doncs, els convidats primer! Passa, Harry!

I li va oferir la torreta.

El Harry se’ls va quedar mirant a tots, i ells l’observaven.

—Q-què se suposa que he de fer? —va balbucejar.

—No ha viatjat mai amb pols migratòria —va dir el Ron de sobte—. Perdona, Harry, me n’havia oblidat.

—Mai? —va preguntar el senyor Weasley—. I com vas arribar a la ronda d’Alla per comprar les coses per a l’escola l’any passat?

—En metro…

—De debò? —va dir el senyor Weasley encuriosit—. I hi havia escalades mecàniques? I, exactament, com…

—Ara no, Arthur —va dir la senyora Weasley—. La pols migratòria és molt més ràpida, xato, però, Déu meu, si no l’has feta servir mai…

—No passarà res, mare —va dir el Fred—. Harry, mira com ho fem nosaltres.

Va agafar un pessic de pólvores brillants de la torreta, es va apropar al foc i les va llançar a les flames.

Amb un tro eixordador, el foc es va tornar de color verd maragda i les flames van créixer més que el Fred, que va fer una passa endavant, va entrar dins el foc, va cridar alguna cosa i va desaparèixer.

—Has de dir el nom molt clarament —li va dir al Harry la senyora Weasley, mentre el George ficava la mà a la torreta—, i vigila que no surtis per un altre fogall…

—Per on? —va dir el Harry, nerviós, mentre el foc tronava i s’empassava el George.

—És que hi ha un munt de llars de bruixots per triar, però mentre parlis clarament…

—Tot anirà bé, Molly, no l’emboliquis —va dir el senyor Weasley, agafant ell també una mica de pólvores.

—Però, reina, si es perdés, com ho explicaríem als seus tiets?

—Oh, no es preocupi, no els faria res —va dir el Harry per tranquil·litzar-la—. Si em perdés en una xemeneia, el Dudley pensaria que ha estat una jugada brillant.

—Bé, d’acord, vés darrere l’Arthur, doncs —va dir la senyora Weasley—. Quan entris al foc, digues on vols anar…

—I mantén els colzes enganxats al cos —li va advertir el Ron.

—I els ulls tancats —va afegir la senyora Weasley—. El sutge…

—No et moguis gaire —va dir el Ron—, o acabaràs en una altra llar de foc.

—Però tampoc no et posis nerviós i surtis massa d’hora, espera a veure el Fred i el George.

Procurant no oblidar res, el Harry va agafar un pessic de pols migratòria i se’n va anar cap a la llar de foc. Va respirar profundament, va escampar les pólvores sobre les flames i va fer una passa endavant. Un cop a dins, li va venir una brisa calenta. Va obrir la boca i acte seguit es va empassar un munt de cendra.

—R-ron-da d’Alla —va dir tossint.

Es va sentir com si el xuclés un forat de pica immens. Li va semblar que feia voltes a tota velocitat. Sentia un brunzit eixordador. Es va esforçar a mantenir els ulls oberts, però el remolí de flames verdes el marejava… Es va clavar un cop al colze amb alguna cosa molt dura i el va enganxar al cos, sense parar de fer més i més voltes. Ara sentia com si un munt de mans glaçades el bufetegessin. Forçant els ulls, va veure un riu difuminat de llars de foc i va caçar al vol escenes de les habitacions que hi havia al darrere. Va tornar a tancar els ulls desitjant que s’acabés, i llavors… Va caure endavant sobre una pedra freda i les ulleres se li van trencar.

Marejat, masegat i cobert de sutge, es va posar dret cautelosament, subjectant-se les ulleres trencades contra el nas. Estava sol, i no tenia idea d’on era. Només sabia que era a la llar de foc de pedra del que semblava una botiga de bruixots gran i fosca…, si no fos que res del que hi havia no semblava que hagués de ser mai a la llista de material escolar de Hogwarts.

A prop tenia una vitrina que contenia una mà seca sobre un coixí, un paquet de cartes tacat de sang i un ull de vidre que el mirava fixament. A les parets hi havia màscares diabòliques que somreien impúdicament; al taulell, tot un assortiment d’ossos humans; i del sostre penjaven una sèrie d’instruments clavetejats i oxidats. I el que era pitjor, el carrer estret i fosc que el Harry veia a través del vidre de l’aparador segur que no era la ronda d’Alla.

Com més aviat sortís d’aquell lloc, millor. Amb el nas encara adolorit allà on havia tocat a terra, el Harry va començar a anar cap a la porta de pressa i en silenci, però, a mig camí, dues persones van aparèixer a l’altra banda del vidre, i una d’elles era l’últim ésser que hauria volgut trobar-se en una situació com aquella, perdut, cobert de sutge i amb les ulleres trencades: el Draco Malfoy.

El Harry va mirar de pressa al seu voltant i a mà esquerra va veure un armari, s’hi va ficar a corre-cuita i va tancar les portes, deixant una petita escletxa per poder observar. Pocs segons més tard, va sonar una campana i el Malfoy va entrar a la botiga.

L’home que el seguia només podia ser el seu pare. Tenia la mateixa cara pàl·lida i allargada i uns ulls grisos i freds idèntics. El senyor Malfoy va creuar la botiga, va donar una ullada als objectes en exposició, i va tocar el timbre que hi havia al taulell. Aleshores es va girar cap al seu fill i li va dir:

—No toquis res, Draco.

El Malfoy, que ja havia allargat el braç cap a l’ull de vidre, va dir:

—M’has dit que em faries un regal.

—He dit que et compraria una escombra de carreres —va dir el seu pare, picant al taulell amb els dits.

—I de què em servirà si no estic a l’equip de la meva residència? —va dir el Malfoy, fent morros—. Al Harry Potter li van donar una Nimbus 2000 l’any passat i un permís especial del Dumbledore perquè pogués jugar per a Gryffindor i ni tan sols és bo, ho van fer només perquè és famós… Famós perquè té una ridícula cicatriu al front…

El Malfoy es va inclinar per examinar un prestatge ple de calaveres.

—Tothom pensa que és tan llest i tan fantàstic, el Potter, amb la seva cicatriu i la seva escombra…

—Això ja t’ho he sentit a dir com a mínim una desena de vegades —va dir el senyor Malfoy amb actitud dominant—, i et recordo que no és «prudent» ostentar que no sents adoració pel Harry Potter, no quan la majoria de la nostra gent el té per l’heroi que va fer que el Senyor de les Forces del Mal desaparegués… Ah, senyor Borgin!

Un home que caminava encorbat havia aparegut darrere el taulell, tirant-se enrere els cabells negres i greixosos que li queien a la cara.

—Senyor Malfoy, quin plaer tornar-lo a veure! —va exclamar el senyor Borgin amb una veu tan enganxifosa com els seus cabells—. Estic encantat… I el jove senyor Malfoy també és aquí… Meravellós. El puc ajudar en res? Precisament aquest matí m’ha arribat, i a molt bon preu…

—Avui no he vingut a comprar res, senyor Borgin, sinó a vendre —va dir el senyor Malfoy.

—A vendre? —el somriure del senyor Borgin es va esvair lleugerament.

—Deu haver sentit a dir, evidentment, que la Conselleria està practicant més escorcolls —va dir el senyor Malfoy, traient-se un rotlle de pergamí de la butxaca interior i desenrotllant-lo perquè el senyor Borgin el pogués llegir—. Tinc algunes, mmm, coses a casa que em podrien posar en un compromís si la Conselleria…

El senyor Borgin es va col·locar un pinçanàs i va mirar la llista.

—No deuen voler molestar-lo, oi?

El senyor Malfoy va arrufar el nas.

—De moment no m’han vingut a veure. El cognom Malfoy encara inspira un cert respecte, però la Conselleria cada cop és més tafanera. Els rumors diuen que estan preparant un nou decret de protecció dels muggles… No hi ha cap dubte que el mort de gana pollós i boig pels muggles de l’Arthur Weasley hi està al darrere…

Al Harry li va venir una bafarada de ràbia.

—I com pot veure, alguns d’aquests verins podrien fer que…

—És clar, me’n faig càrrec, senyor —va dir el senyor Borgin—. A veure…

—Em compres allò? —va interrompre el Draco, assenyalant la mà seca que hi havia al coixí.

—Ah, la mà de la Glòria! —va exclamar el senyor Borgin, i va abandonar la llista del senyor Malfoy per córrer cap al Draco—. S’hi posa una espelma, i només fa llum a qui la porta! És una amiga inseparable de lladres i saquejadors! Té bon gust, el seu fill, sí senyor.

—Espero que el meu fill sigui alguna cosa més que un lladre o un saquejador, senyor Borgin —va dir el senyor Malfoy durament.

I el senyor Borgin va afegir de seguida:

—Perdoni, no el volia ofendre, senyor, perdoni.

—És clar que si no treu més bones notes —va dir el senyor Malfoy, més durament encara—, potser sí que s’hi haurà de dedicar, a això.

—No és culpa meva —va replicar molest el Draco—. Els professors sempre tenen un preferit, i és l’Hermione Granger…

—T’hauria de fer vergonya que una noia sense avantpassats màgics et superi en tots els exàmens —va dir bruscament el senyor Malfoy.

—He, he! —va fer el Harry a sota veu, encantat de veure el Draco avergonyit i empipat.

—A tot arreu passa el mateix —va dir el senyor Borgin, amb aquella veu enganxifosa—. La sang bruixa compta cada vegada menys.

—No per a mi —va dir el senyor Malfoy, els narius en flames.

—Ni per a mi, senyor —va dir el senyor Borgin, fent una reverència.

—En aquest cas potser podem tornar a la meva llista —va dir el senyor Malfoy, sec—. Tinc una mica de pressa, Borgin, he de resoldre uns assumptes importants, avui.

Van començar a regatejar. El Harry els observava, neguitós, mentre el Draco s’anava acostant cada cop més al lloc on s’amagava, examinant els objectes que hi havia a la venda. Els va aturar a contemplar el llaç de corda d’un penjat i a llegir amb un somriure de superioritat una nota que hi havia en un collaret d’òpals magnífic: «No el toqueu, és perillós: està encantat. Ha acabat amb la vida dels dinou muggles que en van ser propietaris».

El Draco es va girar i davant seu va veure l’armari. S’hi va acostar… Va allargar la mà cap al pom…

—Llestos! —va dir el senyor Malfoy al taulell—. Som-hi, Draco!

El Draco se’n va anar i el Harry es va eixugar el front ple de suor amb la màniga.

—Que acabi de passar un bon dia, senyor Borgin. L’espero demà a la meva residència perquè s’emporti la mercaderia.

Tan bon punt es va tancar la porta, el senyor Borgin va abandonar el posat afectat.

—Bon dia a vostè, Malfoy, i si el que es diu és cert, no m’ha venut ni la meitat del que hi ha amagat a la seva «residència»…

Murmurant sinistrament, el senyor Borgin va desaparèixer a la rebotiga. El Harry va esperar-se uns minuts, per si de cas tornava, i aleshores va sortir sigil·losament de l’armari, va deixar enrere les vitrines i va sortir de la botiga.

Subjectant-se les ulleres perquè no li caiguessin, va mirar al seu voltant. Era en un passatge tenebrós, on semblava que totes les botigues, sense excepció, es dediquessin a la màgia negra. La que acabava de deixar enrere, Borgin i Burkes, era la més gran, però davant mateix hi havia un aparador molt desagradable ple de caps reduïts, i dues portes més enllà hi havia una gran gàbia amb aranyes negres gegants. A l’ombra d’un portal hi havia dos bruixots d’aspecte tronat que l’observaven i murmuraven. Inquiet, el Harry se’n va anar d’allà, fent tots els possibles perquè no li caiguessin les ulleres i alhora desitjant amb tot el cor trobar la manera de sortir.

La placa vella de fusta que penjava sobre una botiga que venia espelmes enverinades li va dir que era a la ronda de Golallop. Allò no el va ajudar gaire, perquè mai no havia sentit a parlar d’aquell lloc. Va suposar que, amb la boca plena de cendra, no havia parlat prou clarament a la llar de foc dels Weasley. Intentant no posar-se nerviós, es va començar a plantejar què havia de fer.

—Que potser t’has perdut, noi? —li va dir una veu a l’orella que li va fer fer un bot.

Era una bruixa vella que duia una safata amb unes cosetes que s’assemblaven terriblement a unes ungles humanes arrencades d’arrel. Li va fer un somriure molt desagradable que va deixar al descobert unes dents negres. El Harry va fer una passa enrere.

—No passa res —va dir—. Tan sols…

—Harry! Què coi fas aquí? El cor del Harry va fer un bot, i la bruixa també. Un munt d’ungles li van caure als peus en cascada i va començar a renegar mentre la massa colossal del Hagrid, el guardabosc de Hogwarts, s’apropava cap a ells a grans passos, amb els ulls d’escarabat encesos sobre la gran barba aspra.

—Hagrid! —va exclamar alleugerit el Harry, quasi sense veu—. M’he perdut… La pols migratòria…

El Hagrid va agafar el Harry pel clatell i se’l va endur lluny de la bruixa amb un gest que li va fer caure la safata de les mans. Els xiscles de la bruixa els van seguir tot el camí pel passatge sinuós fins a arribar a la llum del sol. Aleshores el Harry va veure en la distància un edifici de marbre blanc com la neu que li era familiar: el Banc Gringotts. El Hagrid l’havia conduït directament a la ronda d’Alla.

—Ets un desastre! —va dir el Hagrid amb veu rogallosa i enfadat, espolsant de sutge el Harry amb tanta energia que gairebé el va fer caure sobre un barril d’excrements de drac que hi havia a l’entrada d’una apotecaria.

—Ja me n’he adonat —va dir el Harry, amagant el cap en veure que el Hagrid tenia la intenció de tornar-lo a espolsar—. T’ho repeteixo, m’havia perdut… I per cert, tu què hi feies, allà?

—Buscava un pesticida per a llimacs —va rondinar el Hagrid—. S’estan menjant les cols de l’hort de l’escola. No deus haver vingut sol, oi?

—No, estic amb els Weasley, però ens hem separat —li va explicar el Harry—. Ara els he de trobar…

Van començar a caminar junts carrer avall.

—Com és que no me vas contestar cap carta? —va preguntar el Hagrid mentre el Harry s’afanyava per no perdre’l (havia de fer tres passes per cada gambada que feien les enormes botes del Hagrid). El Harry li va explicar la història dels Dursley i el Dobby.

—Maleïts muggles —va tornar a rondinar el Hagrid—. Si ho hagués sabut…

—Harry! Harry! Aquí!

El Harry va aixecar la vista i va veure l’Hermione Granger al capdavall de les escales de pedra blanca que duien a Gringotts. Va córrer cap a ells, amb els abundants cabells marrons onejant al vent.

—Què t’ha passat a les ulleres? Hola, Hagrid! Oh, és meravellós tornar-vos a veure! Véns a Gringotts, Harry?

—Quan hagi trobat els Weasley —va dir el Harry.

—No t’hauràs d’esperar gaire —va dir el Hagrid amb un somriure.

El Harry i l’Hermione van mirar al seu voltant. Corrent carrer amunt entre la gentada venien el Ron, el Fred, el George, el Percy i el senyor Weasley.

—Harry! —va esbufegar el senyor Weasley—. Esperàvem de tot cor que només haguessis anat una llar de foc més enllà… —Es va eixugar la calba suada—. La Molly està desesperada… Ara ve.

—On has sortit? —va preguntar el Ron.

—A la ronda de Golallop —va dir el Harry, seriós.

—Colossal! —van dir el Fred i el George a la vegada.

—A nosaltres no ens hi han deixat anar mai —va dir el Ron, mort d’enveja.

—És clar que no —va grunyir el Hagrid.

En aquell moment va aparèixer la senyora Weasley, que pujava a pas lleuger, amb la bossa balancejant en una mà i la Ginny ben aferrada a l’altra.

—Oh, Harry, fill, podries haver acabat vés a saber on…

Agafant aire per la boca, es va treure un gran raspall de roba de la bossa i va començar a raspallar-li el sutge que el Hagrid no havia aconseguit treure-li a sacsejades. El senyor Weasley va agafar les ulleres del Harry, va fer un gest amb la vareta i les hi va retornar com si fossin noves.

—Jo he de marxar —va dir el Hagrid mentre la senyora Weasley li donava la mà (La ronda de Golallop! Si no te l’haguessis trobat, Hagrid!)—. Ens veiem a Hogwarts! —I se’n va anar a grans passos, amb el cap i les espatlles que sobresortien entre la gentada.

—Segur que no us imagineu qui he vist a Borgin i Burkes! —va dir el Harry al Ron i l’Hermione quan pujaven les escales de Gringotts—. El Malfoy i el seu pare.

—Ha comprat res, el Lucius Malfoy? —va preguntar el senyor Weasley bruscament.

—No, ha venut.

—Així doncs, està preocupat —va dir el senyor Weasley amb una satisfacció que no el feia feliç—. Oh, com m’agradaria empaperar el Lucius Malfoy per alguna cosa…

—Vés amb compte, Arthur —va dir la senyora Weasley severament, mentre un goblin que hi havia a la porta els mostrava el camí d’entrada al banc amb una reverència—. És una família perillosa, no vulguis acabar primer el pa que la gana.

—Així que creus que no estic a l’altura del Lucius Malfoy? —va dir el senyor Weasley, indignat, però immediatament el va distreure la visió dels pares de l’Hermione, que estaven drets al taulell que hi havia tot al llarg del gran vestíbul de marbre, esperant nerviosos que l’Hermione els presentés.

—Però si són muggles! —va dir el senyor Weasley, encantat—. Hem d’anar junts a prendre alguna cosa! Què és això que porten? Ah, estan canviant moneda de muggles. Mira, Molly! —Va assenyalar tot entusiasmat els bitllets de deu lliures que el senyor Granger tenia a les mans.

—Ens trobem aquí mateix —li va dir el Ron a l’Hermione, quan va aparèixer un altre goblin de Gringotts per portar els Weasley i el Harry a les cambres de seguretat subterrànies.

A les cambres, s’hi arribava amb unes vagonetes conduïdes per gòblins a gran velocitat, per uns rails que els duien pels túnels soterrats del banc. Al Harry li va agradar molt aquell viatge a tot gas cap a la cambra dels Weasley, però es va sentir fatal, molt pitjor que a la ronda de Golallop, quan la van obrir. Només hi havia una pila molt petita de sikles de plata, i un sol galeó d’or. La senyora Weasley va mirar bé pels racons abans de posar-se tot el que hi havia a la bossa. El Harry encara es va sentir pitjor quan van arribar a la seva cambra. Va procurar que no es veiés el contingut mentre posava apressadament uns quants grapats de monedes a la bossa.

Un cop a fora, a les escales de marbre, es van separar. El Percy va dir que necessitava una ploma d’oca nova. El Fred i el George havien vist de lluny el Lee Jordan, el seu amic de Hogwarts. La senyora Weasley i la Ginny anaven a una botiga de roba de segona mà. El senyor Weasley insistia a emportar-se els Granger a La Marmita Foradada per prendre alguna cosa.

—Ens trobem d’aquí a una hora a Gargots i Nibres per comprar els llibres —va dir la senyora Weasley, agafant-li la mà a la Ginny per marxar—. I que no se us acudeixi posar els peus a la ronda de Golallop! —va cridar als bessons, que ja se n’anaven.

El Harry, el Ron i l’Hermione van començar a caminar amb pas decidit per aquell carrer sinuós pavimentat amb llambordes. La bossa d’or, plata i bronze que dringuejava animadament a la butxaca del Harry li demanava a crits que en gastés el contingut, així que el Harry va comprar tres gelats grans de maduixa i crema de cacauet que van llepar tot contents mentre passejaven carrer amunt, observant els fascinants aparadors. El Ron va mirar encantat durant una llarga estona un equip complet de quidditch dels Chudley Cannons a l’aparador de La Botiga del Quidditch fins que l’Hermione se’ls va endur a comprar pergamí i tinta a l’establiment del costat. A El Saltiró i l’Ensurt: Objectes de Broma Màgics es van trobar el Fred i el Lee Jordan, que s’estaven proveint de Coets del Dr. Filibuster: Peten Xops i No Cal Flama, i, en una botiga petitíssima de trastos vells plena de varetes trencades, jocs de pesos de llautó inestables i capes tacades de pocions, van trobar el Percy immers en un llibret profundament avorrit anomenat Monitors que es van fer famosos.

—Un estudi sobre els monitors de Hogwarts i la seva trajectòria posterior —va llegir el Ron de la contracoberta en veu alta—. Sona fascinant…

—Fuig —va engegar-li el Percy.

—És clar, és molt ambiciós, ell, ja ho té tot planejat… Vol ser conseller d’Afers Màgics… —va dir el Ron al Harry i l’Hermione a mitja veu, quan van deixar sols el Percy i el seu llibre.

Una hora més tard, es van dirigir a Gargots i Nibres. Però no eren els únics que anaven a la llibreria. Quan van ser a prop, van veure estranyats una gentada que s’empentava a la porta, mirant d’entrar. La raó, l’anunciava una gran pancarta que penjava de les finestres del pis de dalt:

GILBERT DECORS

signarà exemplars de la seva autobiografia

LA MÀGIA EN MI

avui de 2/4 d’1 a 2/4 de 5

—El podrem conèixer en persona! —va xisclar l’Hermione—. Vaja, és l’autor de gairebé tots els llibres de la llista que ens han donat!

Aquella munió de gent estava formada majoritàriament per bruixes de l’edat de la senyora Weasley. A la porta hi havia una bruixa turmentada que anava dient:

—Sisplau, senyores, tranquil·litat… Les d’allà, que no empenyin… Vagin amb compte amb els llibres…

El Harry, el Ron i l’Hermione es van esmunyir cap a dins. La llarga cua arribava fins al final de la botiga, on hi havia Gilbert Decors signant llibres. Tots tres van agafar un exemplar d’Una nit amb un esperit fornit, es van colar a mitja fila i es van posar amb els altres Weasley, que feien cua amb els senyors Granger.

—Ah, molt bé, ja sou aquí —va dir la senyora Weasley. Semblava que s’hagués quedat sense alè, i no parava d’arreglar-se els cabells—. El veurem d’aquí a pocs minuts…

A poc a poc, Gilbert Decors va anar apareixent en el seu camp de visió. Seia darrere d’una taula, envoltat de retrats d’ell mateix que feien l’ullet i enlluernaven la gent amb unes dents blanques centellejants. El Decors de carn i ossos portava un vestit de bruixot d’un color blau nomoblidis exactament igual que el dels seus ulls, i el barret punxegut graciosament disposat sobre els cabells ondulats.

Un home petit i malhumorat es movia per tot arreu fent fotografies amb una gran càmera negra que emetia una bafarada de fum violeta cada vegada que disparava el flaix.

—Deixin-me passar! —li va cridar al Ron—. Sóc del Periòdic Profètic.

—I a mi què —va dir el Ron, fregant-se el peu que el fotògraf li havia trepitjat.

Gilbert Decors el va sentir. Va aixecar la vista. Va veure el Ron… I llavors va veure el Harry. Li va clavar la mirada. Llavors es va aixecar i va cridar amb decisió:

—Que és el Harry Potter?

La gentada li va obrir espai, murmurant exaltada. El Decors va anar cap endavant, va agafar el Harry pel braç i el va portar fins a la taula. Tothom va començar a aplaudir. El Harry es va posar molt vermell quan el Decors li va donar la mà davant del fotògraf, que feia fotos com un boig, llançant un fum espès sobre els Weasley.

—Somriu, Harry —va dir el Decors, amb un somriure brillant—. Junts, tu i jo, farem la primera plana.

Quan finalment li va deixar anar la mà, el Harry gairebé no sentia els dits. Delicadament, va mirar de tornar cap als Weasley, però el Decors li va passar el braç per les espatlles i se’l va acostar.

—Senyors i senyores —va dir en veu alta, fent gestos amb la mà demanant silenci—. Quin esdeveniment tan extraordinari! És el moment perfecte perquè anunciï una decisió que he pres i mantingut en secret durant un temps!

»Quan el jove Harry aquí present ha entrat a Gargots i Nibres, tan sols volia comprar la meva autobiografia… (Que ara estic orgullós de poder-li oferir) —la gentada va tornar a aplaudir— i no sabia —va continuar el Decors, sacsejant el Harry de manera que les ulleres li van lliscar fins a la punta del nas— que en breu tindrà molt, molt més de mi que el meu llibre La màgia en mi. Ell i els seus companys de classe tindran accés a la veritable màgia que hi ha en mi. I és que, senyors i senyores, tinc el gran plaer i el gran honor d’anunciar que aquest setembre prendré possessió de la plaça de professor de Defensa Contra les Forces del Mal a l’Escola de Bruixeria Hogwarts!

La gentada va rebre sorollosament la notícia i el Harry es va trobar amb la col·lecció completa de llibres de Gilbert Decors a les mans. Tentinejant lleugerament pel pes, va aconseguir sortir de sota els focus i anar-se’n a un racó on hi havia la Ginny amb la seva marmita nova.

—Té, te’ls regalo —va mormolar el Harry, i va deixar caure els llibres dins la marmita—. Jo ja me’n compraré uns altres…

—Però si t’ha encantat, Potter —va dir una veu que el Harry va reconèixer immediatament. Es va incorporar i es va trobar cara a cara amb el Draco Malfoy, que feia el seu habitual somriure burleta.

»El famós Harry Potter —va continuar el Malfoy—. Ni tan sols pot anar a una llibreria sense sortir a la primera plana dels diaris.

—Deixa’l en pau, ell no ha anat a buscar-ho! —va dir la Ginny. Era el primer cop que parlava davant del Harry. Treia foc pels ulls.

—Carai, Potter, no sabia que tinguessis nòvia! —va dir el Malfoy, lentament i amb afectació. La Ginny es va posar vermella i llavors van arribar el Ron i l’Hermione fent-se camí a cops de colze, amb una pila de llibres del Decors cada un.

—Ah, ets tu —va dir el Ron, mirant el Malfoy com si acabés de trepitjar una tifa—. M’imagino que deus estar molt sorprès de veure el Harry aquí, oi?

—No tan sorprès com estic de veure’t a tu en una botiga, Weasley —li va replicar el Malfoy—. Suposo que els teus pares estaran un mes sense menjar per pagar-te aquests llibres.

El Ron es va posar tan vermell com la Ginny. Ell també va llançar els llibres a la marmita i se’n va anar cap al Malfoy, però el Harry i l’Hermione el van agafar per la jaqueta.

—Ron! —va cridar el senyor Weasley, fent esforços per arribar allà on era amb el Fred i el George—. Què feu? Anem a fora, això és una bogeria.

—Bé, bé, bé, mireu qui tenim aquí… Però si és l’Arthur Weasley!

Era el senyor Malfoy. Amb la mà a l’espatlla del Draco, feia el mateix somriure burleta que ell.

—Lucius —va dir el senyor Weasley fredament, movent el cap.

—Sembla que esteu molt enfeinats a la Conselleria —va dir el senyor Malfoy—. Amb tants escorcolls… Suposo que et paguen les hores extres.

Va ficar la mà a marmita de la Ginny i en va extreure, d’entre els lluents llibres del Decors, un exemplar molt vell i tronat d’Introducció a la transfiguració.

—Veig que no —va afegir—. Realment, no sé de què serveix embrutar la reputació dels bruixots, si ni tan sols et paguen bé per fer-ho.

El senyoi Weasley va envermellir encara més que el Ron i la Ginny.

—Em sembla que tenim un concepte molt diferent del que embruta la reputació dels bruixots, Malfoy —va respondre.

—Això és evident —va dir el senyor Malfoy, amb els seus ulls pàl·lids clavats en els senyors Granger, que s’ho miraven amoïnats—. Et fas amb una gent, Weasley… I jo que em pensava que la teva família no podia caure més baix…

La marmita de la Ginny va sortir volant; el senyor Weasley s’havia llançat sobre el senyor Malfoy i l’havia fet caure contra una prestatgeria de llibres. Un munt de llibres de màgia gruixuts els va caure al cap amb un soroll eixordador; el Fred i el George van cridar «Acaba amb ell, pare!»; la senyora Weasley xisclava «No, Arthur, no!»; la gent va sortir a la desbandada, tirant més prestatges a terra; un dependent va cridar «Senyors, sisplau, sisplau!» i, després, encara més fort «Senyors, dispersin-se, dispersin-se!».

El Hagrid els saludava amb la mà per sobre del mar de llibres. En un instant, va aconseguir separar el senyor Weasley i el senyor Malfoy. El senyor Weasley tenia un tall al llavi i el senyor Malfoy un ull inflat del cop que li havia donat l’Enciclopèdia de bolets verinosos. Encara duia el llibre vell de transfiguració de la Ginny a la mà. Li va llançar el llibre amb força; els ulls li brillaven amb malícia.

—Té, nena, agafa el llibre, és el millor que el teu pare et pot donar…

Es va deixar anar del Hagrid, que encara el subjectava, va fer un gest al Draco perquè el seguís i se’n van anar de la botiga.

—L’hauries hagut d’ignorar, Arthur —va dir el Hagrid, gairebé aixecant-lo del terra de la força que feia per allisar-li la roba—. La família sencera està podrida fins al fons, tothom ho sap. No val la pena escoltar-ne cap. Mala sang, això és el que són. I ara, som-hi, sortim d’aquí.

El dependent feia cara de voler aturar-los, però com que no li arribava al Hagrid ni a la cintura, s’hi va repensar. Van començar a caminar de pressa carrer amunt, els Granger tremolant de l’ensurt i la senyora Weasley fora de si de tan enrabiada.

—Quin bon exemple per als teus fills… Barallar-se en públic… Què en deu haver pensat, Gilbert Decors…?

—Estava molt content —va dir el Fred—. No has sentit què deia quan sortíem? Li estava preguntant al paio del Periòdic Profètic si podria informar de la batussa en el seu article… Ha dit que li donaria publicitat.

Però el grup estava afligit quan es va dirigir cap a la llar de foc de La Marmita Foradada, on el Harry, els Weasley i totes les compres emprendrien el viatge de tornada amb pols migratòria cap a El Cau. Es van acomiadar dels Granger, que havien de sortir del pub i tornar al carrer muggle de l’altra banda. El senyor Weasley va començar a preguntar-los com anaven les parades d’autobús, però es va aturar ràpidament quan va veure la cara que feia la senyora Weasley.

El Harry es va treure les ulleres i se les va posar a la butxaca abans d’agafar pols migratòria. Definitivament, no era la manera de viatjar que més li agradava.





5. El pi cabaralla


Les vacances d’estiu es van acabar massa d’hora pel gust del Harry. Tenia ganes de tornar a Hogwarts, però aquell mes a El Cau havia estat el més feliç de la seva vida. Era difícil no tenir enveja del Ron quan pensava en els Dursley i en la rebuda que li farien quan tornés al carrer Privet.

L’última nit, la senyora Weasley va fer aparèixer un sopar sumptuós amb els plats preferits del Harry que es va acabar amb un púding de melassa que feia venir aigua a la boca. El Fred i el George van arrodonir la vetllada amb una sessió de Coets del Dr. Bocamoll, que van omplir la cuina amb estels blaus i vermells que van estar rebotant del terra al sostre com a mínim mitja hora. En acabat, va arribar l’hora de prendre l’última tassa de llet amb xocolata i d’anar-se’n al llit.

L’endemà va costar una bona estona engegar motors. Es van llevar amb el cant del gall, però tot i així semblava que encara els faltaria temps. La senyora Weasley es passejava per la casa de mal humor buscant mitjons desaparellats i plomes d’oca; no van parar de xocar a les escales, a mig vestir i amb restes de torrada a la mà, i el senyor Weasley va estar a punt de trencar-se el coll quan creuava el pati amb el bagul de la Ginny i va ensopegar amb una gallina que s’havia perdut.

El Harry no entenia com s’ho volien fer per encabir vuit persones, sis baguls enormes, dos mussols i una rata en un petit Ford Anglia. És clar que no havia pensat en els complements que el senyor Weasley hi havia afegit.

—No en diguis res a la Molly —li va dir al Harry a cau d’orella quan va obrir el portaequipatge i li va ensenyar que l’havia ampliat amb màgia, de manera que els baguls hi cabien perfectament.

Quan finalment van ser tots al cotxe, la senyora Weasley va mirar al seient del darrere, on hi havia el Harry, el Ron, el Fred, el George i el Percy còmodament asseguts un al costat de l’altre i va dir:

—Aquests muggles en saben més que no ens pensem, oi? —Ella i la Ginny van seure al seient del davant, que el senyor Weasley havia engrandit de forma que semblés un banc de jardí—. Vaja, que des de fora ningú no hauria dit que fos tan espaiós, oi?

El senyor Weasley va engegar el motor i van sortir molt a poc a poc del pati. El Harry es va girar per mirar la casa per últim cop. Gairebé no havia tingut temps de preguntar-se quan la tornaria a veure que ja hi havien tornat: el George s’havia deixat la capsa de Coets del Dr. Bocamoll. Cinc minuts més tard, van aturar-se d’una frenada al pati perquè el Fred pogués córrer a buscar la seva escombra. Ja quasi havien arribat a l’autopista que la Ginny va recordar que s’havia deixat el diari. Quan va ser de nou al cotxe, feien tard i l’ambient s’estava escalfant. El senyor Weasley va donar una ullada al rellotge i després a la seva dona.

—Molly, amor meu…

—No, Arthur.

—No ens veuria ningú. Veus aquest botó? És un injector d’invisibilitat que vaig instal·lar… Amb això podríem elevar-nos en l’aire… Llavors podríem volar per sobre els núvols, ser allà en deu minuts, i ningú no s’adonaria de res…

—He dit que no, Arthur, no a plena llum del dia.

Van arribar a King’s Cross a tres quarts d’onze. El senyor Weasley va creuar el carrer per agafar carretons per portar els baguls i tots van córrer cap a l’estació.

El Harry ja havia agafat el Hogwarts Express l’any anterior. L’única part complicada era arribar a l’andana nou i tres quarts, que no era visible a l’ull muggle. El que calia fer era travessar la sòlida barrera que separava les andanes nou i deu. No feia mal, però s’havia de fer amb molt de compte per tal que els muggles no veiessin com s’esvaïen en el no-res.

—Percy, tu primer —va dir la senyora Weasley, mirant nerviosament el rellotge que hi havia damunt seu, que indicava que només tenien cinc minuts per desaparèixer per la barrera.

El Percy se’n va anar cap a la barrera amb pas decidit i va desaparèixer. A continuació va passar el senyor Weasley, i el Fred i el George el van seguir.

—Jo aniré amb la Ginny i vosaltres dos vindreu després —els va dir la senyora Weasley al Harry i al Ron, agafant la Ginny de la mà i començant a avançar. En un tancar i obrir d’ulls, havien desaparegut.

—Val més que passem junts, només ens queda un minut —li va dir el Ron al Harry.

El Harry va comprovar que la gàbia de la Hedwig estigués ben subjecta a la part superior del seu bagul i va fer girar el carretó per posar-lo de cara a la barrera. Se sentia totalment segur, allò no era ni la meitat d’incòmode que usar la pols migratòria. Tots dos van posar el cap sobre la barra dels seus respectius carretons i van començar a caminar de manera decidida cap a la barrera, agafant cada cop més velocitat. A un parell de metres, van arrencar a córrer i…

Craix!

Els dos carretons van topar amb la barrera i van rebotar enrere. El bagul del Ron va caure amb un cop sec que va sonar molt fort, el del Harry també, i la gàbia de la Hedwig, que es va posar a xisclar indignada, va rodolar pel terra encerat. La gent que tenien al voltant se’ls va quedar mirant i un vigilant que hi havia a prop va cridar:

—Però què carai heu fet?

—He perdut el control del carretó —va esbufegar el Harry, agafant-se les costelles mentre s’aixecava. El Ron va córrer a recollir la Hedwig, que estava organitzant tal espectacle que la gent que els envoltava va començar a murmurar sobre els animals maltractats.

—Per què no podem passar? —li va preguntar el Harry al Ron a mitja veu.

—Ni idea…

El Ron va mirar al seu voltant. Encara els observaven un grapat de curiosos.

—Perdrem el tren —va xiuxiuejar el Ron—. No entenc com és que la porta d’entrada està tancada.

El Harry va mirar al monumental rellotge que tenien a sobre i va sentir que se li encongia l’estómac. Deu segons, nou… Dissimuladament, va empènyer el carretó fins a la barrera i va fer força amb tota l’ànima. El metall continuava tan sòlid com abans.

Tres segons… Dos… Un…

—Se n’ha anat —va dir el Ron, estupefacte—. El tren ha marxat. I si els meus pares no poden sortir? Tens moneda muggle?

El Harry va fer un riure histèric.

—Els Dursley no m’han donat setmanada des de fa sis anys.

El Ron va prémer l’orella contra la freda barrera.

—No sento res —va dir, tot tens—. Què hem de fer, ara? No sé quant de temps trigaran els meus pares a tornar.

Van mirar al seu voltant. Encara hi havia gent que els observava, principalment perquè la Hedwig no havia parat de xisclar.

—Em sembla que val més que sortim i esperem al cotxe —va dir el Harry—. Estem atraient massa l’aten…

—Harry! —va exclamar el Ron, amb ulls brillants—. El cotxe!

—Què li passa?

—Podem anar volant amb el cotxe fins a Hogwarts!

—Però jo creia que…

—Ens hem quedat penjats, oi? I hem d’anar a l’escola, no? A més, els menors podem usar la màgia en casos de necessitat, secció dinou o alguna cosa semblant del Decret de restricció de jo-què-sé…

El sentiment de pànic del Harry es va convertir de sobte en exaltació.

—Saps fer-lo volar?

—Cap problema —va dir el Ron, i va fer girar el carretó per posar-lo de cara a la sortida—. Vinga, som-hi, si ens afanyem podrem seguir el Hogwarts Express.

I se’n van anar deixant enrere una munió de muggles encuriosits. Van sortir de l’estació i van tornar al carrer secundari on estava aparcat el Ford Anglia.

El Ron va obrir el portaequipatge amb un seguit de copets de vareta i, amb molt d’esforç, van posar-hi els baguls. La Hedwig, la van posar al seient del darrere, i ells van seure al del davant.

—Comprova que no miri ningú —va dir el Ron, engegant el motor amb un altre copet de vareta. El Harry va treure el cap per la finestra: al carrer principal hi havia molt de trànsit, però en aquell tot estava tranquil.

—Endavant —va dir.

El Ron va prémer un botonet platejat que hi havia al quadre de comandaments. El cotxe va desaparèixer… I ells també. El Harry notava com vibrava el seient, sentia el motor, es notava les mans als genolls i les ulleres al nas, però, si tenia en compte només el que veia, s’havia convertit en un parell d’ulls que flotaven a un metre del terra en un carrer lúgubre ple de cotxes aparcats.

—Som-hi —va dir la veu del Ron a la seva dreta.

El terra i els edificis bruts es van començar a allunyar, i es veien cada cop menys a mesura que el cotxe s’enlairava. En pocs segons, tot Londres, cobert de fum i centellejant, s’estenia als seus peus.

Llavors es va sentir un pet i el cotxe, el Harry i el Ron van reaparèixer.

—Uh, uh! —va fer el Ron, prement amb força el botó de l’injector d’invisibilitat—. Està espatllat…

Tots dos van començar a clavar-hi cops de puny. El cotxe va desaparèixer. I a continuació va tornar a aparèixer.

—Espera! —va cridar el Ron, sense poder treure el peu de l’accelerador. Van sortir disparats, van entrar als núvols baixos i cotonosos i tot es va tornar gris i boirós.

—I ara, què? —va dir el Harry, mirant cap a la massa espessa de núvols que els pressionava per tots costats.

—Hem de veure cap on va el tren per saber en quina direcció hem d’anar —va dir el Ron.

—Doncs torna a baixar, ràpid…

Van sortir dels núvols i es van moure pels seients, forçant els ulls per veure el terra…

—Ja el veig! —va cridar el Harry—. Allà davant!

El Hogwarts Express circulava veloçment sota seu com si fos una serp escarlata.

—Hem d’anar cap al nord —va dir el Ron, després de mirar la brúixola que hi havia al quadre—. Bé, doncs a partir d’ara tan sols haurem d’anar comprovant la direcció cada mitja hora o una cosa així. —I van tornar a pujar. Un minut després van sortir a una clapa de sol.

Era un món diferent. Les rodes del cotxe rasaven el mar de núvols esponjosos, el cel era d’un blau esplendorós que no s’acabava mai, sota un sol blanc enlluernador.

—Ara només ens hem de preocupar dels avions —va dir el Ron.

Es van mirar i van començar a riure, i durant una bona estona no van poder parar.

Era com si s’haguessin capbussat en un somni fabulós. Aquella, va pensar el Harry, era la millor manera de viatjar: entre remolins i torricons de núvols que semblaven de neu, en un cotxe cobert de raigs de sol calents i lluminosos, amb un enorme paquet de caramels a la guantera, i amb l’expectativa de veure la cara de gelosia del Fred i el George quan aterressin suaument i espectacularment a la majestuosa gespa del castell de Hogwarts.

A mesura que volaven cap al nord, anaven comprovant la posició del tren a intervals regulars, i cada immersió que feien sota els núvols els mostrava un paisatge diferent. Ben aviat van deixar Londres, que va ser reemplaçat per prats verds molt polits, i a continuació per boscos salvatges d’un to violat i poblets amb petites esglésies com de joguina i una gran ciutat, amb cotxes que semblaven formigues multicolors.

Però després d’unes quantes hores sense incidents, el Harry va haver d’admetre que part de la diversió començava a esvair-se. Els caramels els havien assedegat, i no tenien res per beure. Ell i el Ron s’havien tret el jersei, però tot i així feia tanta calor que al Harry se li havia enganxat la samarreta al seient i les ulleres li relliscaven contínuament pel nas suat. Ara ja no es fixava en les formes fantàstiques dels núvols, i trobava a faltar el tren que tenien a uns quants quilòmetres sota seu, on es podia comprar suc de carabassa fredíssim a una bruixeta rabassuda que es passejava amb un carretó. Per què no havien pogut arribar a l’andana nou i tres quarts?

—No podem ser gaire lluny, oi? —va dir gairebé sense veu el Ron, unes quantes hores després, quan el sol havia començat a submergir-se en aquell terra de núvols, tacant-lo de magenta—. Estàs preparat per a una altra capbussada?

El tren continuava allà baix, fent-se camí sinuosament per unes muntanyes nevades. Sota la pantalla de núvols era molt més fosc.

El Ron va prémer l’accelerador i van anar cap amunt un altre cop, però aleshores el motor va començar a queixar-se.

El Harry i el Ron van intercanviar mirades de pànic.

—Deu estar cansat —va dir el Ron—. No havia anat mai tan lluny…

I tots dos van fer veure que no sentien que cada cop es queixava més mentre el cel s’anava fent gradualment més fosc. Les estrelles començaven a brillar en la foscor. El Harry es va tornar a posar el jersei, intentant no fer cas dels eixugavidres que s’agitaven feblement, com en senyal de protesta.

—Ja queda poc —va dir el Ron, més pel cotxe que pel Harry—, ja queda poc —i va donar uns copets d’ànim al quadre de comandaments.

Quan van baixar de nou sota els núvols una estoneta més tard, van haver de forçar els ulls en la foscor per trobar alguna fita que reconeguessin.

—Allà! —va cridar el Harry. El Ron i la Hedwig van fer un bot—. Allà davant!

En la foscor de l’horitzó, dalt d’un turó sobre un llac, es dibuixava la silueta de les torres i torricons del castell de Hogwarts.

Però el cotxe havia començat a tremolar i a perdre velocitat.

—Vinga —va dir el Ron per encoratjar-lo, sacsejant lleugerament el volant—, estem a punt d’arribar, un esforç més i…

El motor va gemegar. Del capó sortia vapor a raig. El Harry es va haver de subjectar fortament al seient quan van començar a baixar cap al llac.

El cotxe va fer una batzegada molt lletja. Per la finestra, el Harry va veure la superfície llisa, negra i brillant de l’aigua que era a un quilòmetre de distància. El Ron tenia els nusos dels dits blancs, de tan fort com s’aferrava al volant. El cotxe va fer una altra batzegada.

—Sisplau —va murmurar el Ron.

Eren sobre el llac, tenien el castell ben bé al davant, el Ron va fer pressió sobre l’accelerador.

Es va sentir un espetec molt fort, va sortir un raig d’aigua i el motor va quedar mort.

—Ai, ai! —va fer el Ron, trencant el silenci.

El morro del cotxe es va inclinar cap avall. Van començar a caure en picat, cada cop a més velocitat, en direcció a un dels murs massissos del castell.

—Noooooo! —va cridar el Ron, girant el volant; el cotxe va fer un gran arc i van passar a pocs centímetres de la paret de pedra. Van passar per sobre dels hivernacles, de l’hort, dels camps de gespa foscos, i cada vegada perdien més altura.

El Ron va deixar anar el volant i es va treure la vareta de la butxaca del darrere.

—Atura’t! Atura’t! —va cridar com un boig, picant sobre el quadre i el parabrisa, però continuaven desplomant-se i el terra se’ls apropava vertiginosament…

—Compte amb aquell arbre! —va bramar el Harry, abalançant-se sobre el volant, però ja era massa tard…

Bum!

Van xocar contra el tronc gruixut de l’arbre amb un cop ensordidor del metall contra la fusta i van caure a terra de la batzegada. Del capó abonyegat sortia un munt de fum, la Hedwig xisclava espantada, el Harry tenia un bony al cap de la mida d’una pilota de golf allà on havia picat contra el parabrisa, i a la seva dreta el Ron gemegava desesperadament.

—Estàs bé? —va preguntar el Harry ansiós.

—La vareta —va respondre el Ron, tremolant—. Mira la meva vareta.

Gairebé s’havia partit en dos; la punta penjava tristament, aguantada només per algunes estelles.

El Harry va obrir la boca per dir que estava convençut que a l’escola l’hi podrien arreglar, però ni tan sols va poder començar a parlar. En aquell precís moment alguna cosa va colpejar el costat del cotxe on era ell amb la força d’un brau que carrega i va sortir disparat cap al Ron, mentre rebien un cop igual de fort al sostre.

—Què pass…? —Amb els ulls fixos en el parabrisa, al Ron se li va tallar la respiració i el Harry es va tombar just a temps de veure com una branca del gruix d’una pitó li clavava un cop monumental. L’arbre contra el qual havien xocat els estava agredint. Estava totalment encorbat cap endavant i les seves branques retorçades s’estaven afartant de donar cops al cotxe.

—Aaargh! —va fer el Ron quan una altra d’aquelles extremitats recargolades va fer un bony enorme a la porta. El parabrisa tremolava sota l’efecte d’una carretada de cops produïts per uns branquillons que semblaven les articulacions de la mà, i una branca que semblava un ariet martellejava furiosament el sostre, que estava a punt de cedir…

—Sortim d’aquí! —va cridar el Ron, llançant-se amb tot el seu pes contra la porta. Però acte seguit la punta d’una branca diabòlica el va fer recular cap a la falda del Harry.

—No hi ha res a fer! —es va queixar el Ron quan el sostre finalment es va esfondrar. Però de sobte el terra del cotxe va començar a vibrar… El motor s’havia tornat a engegar.

—Fes marxa enrere! —va cridar el Harry, i el cotxe va sortir disparat cap enrere. L’arbre continuava volent colpejar-los; van sentir el cruixit de les arrels quan estaven a punt de sortir de sota terra, però finalment només van aconseguir donar un cop a l’aire perquè el cotxe ja era fora del seu abast.

—Ens ha anat d’un pèl —va esbufegar el Ron—. T’has portat molt bé, cotxe.

Però el cotxe havia arribat al límit de les seves energies. Es van sentir dos «clecs», les portes es van obrir de bat a bat i el Harry va notar que el seient s’inclinava cap a fora. Un instant després estava escarxofat contra el terra humit. Un parell de cops secs li van indicar que el cotxe havia expulsat els baguls del portaequipatge. La gàbia de la Hedwig va sortir pels aires i es va obrir; enfadada, ella es va enlairar xisclant i se’n va anar com un llamp cap al castell sense mirar enrere. Aleshores el cotxe se’n va anar retronant cap a la foscor, abonyegat, esgarrapat i traient fum, amb els llums del darrere llampeguejant d’ira.

—Torna! —va cridar el Ron rere seu, aixecant la vareta—. El pare em matarà!

Però el cotxe va desaparèixer amb un últim esbufec de motor.

—Quina sort que hem tingut —va dir el Ron afligit, ajupint-se a agafar l’Scabbers—. De tots els arbres que podíem trobar, havíem d’anar a parar en un que s’hi torna.

Va mirar enrere cap a l’arbre mil·lenari, que encara agitava les branques amenaçadorament.

—Vinga —va dir el Harry baldat—, val més que pugem a l’escola.

Allò no va ser de cap manera l’arribada triomfal que s’havien imaginat. Anquilosats, freds i plens de blaus, van agafar els baguls per un costat i van començar a arrossegar-los pel pendent de gespa amunt, en direcció a la portalada de roure.

—Em sembla que la cerimònia ja ha començat —va dir el Ron, i va deixar caure el bagul als peus de l’esglaó d’entrada per anar-se’n sigil·losament a mirar a través d’una finestra que estava il·luminada—. Ei, Harry, vine a veure això, és la tria!

El Harry va córrer cap on era el Ron i tots dos van mirar de punta a punta el Gran Saló.

Hi havia milers i milers d’espelmes que flotaven en l’aire sobre quatre taules allargades embotides de gent. Les espelmes feien centellejar els plats d’or i les copes altes de les taules. Per sobre, al sostre encantat perquè sempre fos com el cel que hi havia a fora, brillaven les estrelles.

A través del bosc de barrets negres punteguts de Hogwarts, el Harry va veure entrar al Gran Saló una llarga fila d’alumnes de primer amb cara d’espantats. La Ginny n’era una, fàcilment reconeixible a causa del seus vívids cabells Weasley. Mentrestant, la professora McGonagall, una bruixa que portava ulleres i els cabells recollits en un monyo tibant, situava en un tamboret davant els nouvinguts el famós Barret que Tria.

Cada any, aquest barret vell, apedaçat, desgastat i molt brut, triava a quina de les quatre residències de Hogwarts (Gryffindor, Hufflepuff, Ravenclaw i Slytherin) havien d’anar els alumnes nous. El Harry recordava molt bé el moment en què se l’havia posat, feia exactament un any, i havia esperat, petrificat, que es decidís mentre li murmurejava coses a l’orella. Durant uns segons horribles va témer que el fes anar a Slytherin, la residència de la qual havien sortit la majoria de les bruixes i bruixots que s’havien passat al cantó de les forces del mal. Però va acabar a Gryffindor, amb el Ron, l’Hermione i la resta dels Weasley. L’últim trimestre del curs anterior, el Harry i el Ron havien ajudat Gryffindor a guanyar la Copa Interresidències, que van prendre als de Slytherin per primer cop en set anys.

Havien cridat un noi baixet de cabells castany clar perquè es posés el barret. El Harry va dirigir la vista cap al professor Dumbledore, el director de l’escola, que observava la tria des de la taula de professors. La barba de plata i les ulleres de mitja lluna li brillaven sota la llum de les espelmes. Uns quants seients més enllà hi havia el Gilbert Decors, que portava un vestit de color aiguamarina. I al final de tot de la taula hi havia el Hagrid, immens i pelut, que bevia animadament d’una copa.

—Ei, has vist? —li va dir el Harry al Ron a mitja veu—. Hi ha una cadira buida a la taula dels professors… On és l’Snape?

El professor Severus Snape era el mestre que menys li agradava al Harry. Casualment, el Harry també era l’alumne que menys li agradava a l’Snape. L’Snape, que ensenyava Pocions, era cruel i sarcàstic, i tots els alumnes de l’escola l’odiaven, excepte els de Slytherin, la seva residència.

—Potser és que està malalt! —va dir el Ron amb optimisme.

—Potser és que ha marxat —va seguir el Harry— perquè s’ha quedat sense la plaça de professor de Defensa Contra les Forces del Mal un altre cop!

—També pot ser que l’hagin fet fora —va dir el Ron entusiasmat—. Com que tothom l’odia…

—O potser —va dir una veu freda darrere seu— està esperant sentir per què vostès dos no han arribat en el tren de l’escola.

El Harry es va girar de cop. Allà, amb el vestit onejant al vent, tenien el Severus Snape. Era un home prim de pell groguenca, nas de garfi, cabells negres greixosos que li arribaven a les espatlles, i en aquell moment somreia d’una manera que indicava clarament que el Harry i el Ron s’havien ficat en un bon embolic.

—Segueixin-me —va dir l’Snape.

Sense ni tan sols atrevir-se a mirar-se l’un a l’altre, el Harry i el Ron van seguir l’Snape, que va pujar les escales i va entrar a l’immens vestíbul il·luminat amb torxes. Del Gran Saló sortia una oloreta deliciosa de menjar, però l’Snape els va allunyar de l’escalfor i la llum i els va fer baixar per una escala de pedra estreta que duia a les masmorres.

—Entrin! —va ordenar després d’obrir una porta que hi havia a mig passadís.

Tremolant de fred, van entrar al despatx de l’Snape. A les parets fosques hi havia un munt de lleixes amb pots de vidre on flotaven tota mena de coses fastigoses, el nom de les quals el Harry no tenia cap interès a aprendre en aquell moment. La llar de foc estava fosca i buida. L’Snape va tancar la porta i es va girar cap a ells.

—Així que —va començar a dir amb veu suau— el tren no és prou bo per al famós Harry Potter i el seu fidel subordinat Weasley… Volien arribar amb un cop d’efecte, oi, nois?

—No, senyor, ha estat la barrera a King’s Cross que no…

—Silenci! —va fer l’Snape fredament—. Què n’han fet, del cotxe?

El Ron es va ennuegar. Aquell no era el primer cop que el Harry tenia la impressió que l’Snape era capaç de llegir el pensament. Però immediatament ho va entendre quan l’Snape va desenrotllar un exemplar d’aquell dia del Periòdic Profètic del Vespre.

—Els han vist —va murmurar, mostrant-los el titular de primera plana: «Ford Anglia al cel en els muggles desperta recel». Va començar a llegir en veu alta—: A Londres, dos muggles diuen que estan convençuts que han vist volar un cotxe per sobre l’oficina de correus… Al migdia, a Norfolk, la senyora Hetty Bayliss estenia la roba quan… El senyor Angus Fleet, de Peebles, va denunciar a la policia… Un total de sis o set muggles. Em sembla que el seu pare treballa al Departament de Control de l’Ús Indegut d’Objectes de Muggles, oi? —va dir, mirant el Ron als ulls i somrient encara més desagradablement—. Déu n’hi do… El seu propi fill…

El Harry es va sentir com si una de les branques més grans de l’arbre foll li acabés de clavar un cop a l’estómac. Si algú arribava a esbrinar que el senyor Weasley havia encantat el cotxe… No hi havia pensat.

—En la ronda de reconeixement al jardí, he remarcat que un pi cabaralla molt valuós sembla haver sofert danys considerables —va seguir l’Snape.

—Aquell arbre ens ha fet molt més mal a nosaltres que… —va esclatar el Ron.

—Silenci! —va tornar a ordenar l’Snape—. Desgraciadament, no estan a la meva residència, i la decisió d’expulsar-los no depèn de mi. Ara aniré a buscar les persones que tenen la sort de tenir aquest poder. Esperin-se aquí.

El Harry i el Ron es van mirar pàl·lids. Al Harry li havia passat la gana de cop. Ara més aviat tenia ganes de vomitar. Va intentar no mirar un vés-a-saber-què bavós que hi havia dins un líquid verd a la lleixa de darrere de l’escriptori de l’Snape. Si l’Snape havia anat a buscar la professora McGonagall, responsable de Gryffindor, la seva condició no milloraria gaire. Ella potser era més justa que l’Snape, però tot i així era igual d’estricta.

Al cap de deu minuts l’Snape va tornar i, òbviament, era la professora McGonagall qui l’acompanyava. El Harry l’havia vista enfadada en diverses ocasions, però, o bé havia oblidat com se li transformava la cara, o bé mai no l’havia vista tan enfadada. Tan bon punt va entrar al despatx, va aixecar la vareta. El Harry i el Ron es van encongir, però ella va apuntar cap a la llar de foc, que de sobte es va omplir de flames.

—Seguin —va ordenar, i tots dos es van arraulir en unes cadires que hi havia al costat del foc.

—Expliquin-se —va afegir amb uns ulls que li brillaven amenaçadorament.

El Ron va iniciar el relat, començant per la barrera de l’estació que no els havia deixat passar.

—No podíem fer res més, professora, no podíem pujar al tren.

—I per què no ens han enviat una nota amb el mussol? Em sembla que vostè té un mussol, oi? —li va dir la professora McGonagall al Harry.

El Harry la va mirar, desconcertat. Ara que ho deia, li va semblar la cosa més òbvia.

—No… No hi hem pensat…

—Això —va dir la professora McGonagall— és evident.

Algú va picar a la porta del despatx i l’Snape, que estava més content que mai, es va aixecar a obrir-la. Era el professor Dumbledore, el director.

El Harry es va quedar de pedra. El Dumbledore estava seriós com no l’havien vist mai. Els va mirar fixament, el nas tort ben a prop, i el Harry va pensar de sobte que preferia estar a les urpes del pi cabaralla.

Es va produir un llarg silenci. Aleshores el Dumbledore va dir:

—Sisplau, expliquin-me per què ho han fet.

Si els hagués cridat, no s’haurien sentit tan malament. Però el Dumbledore estava defraudat. I, per alguna raó, el Harry no podia mirar-lo als ulls, així que va parlar mirant-se els peus. L’hi va explicar tot excepte que el cotxe encantat pertanyia al senyor Weasley, i va semblar com si el Ron i ell s’haguessin trobat casualment aparcat al carrer un cotxe que volava. Era evident que el Dumbledore se n’havia adonat, però no va preguntar res sobre el cotxe. Quan el Harry va acabar, es va limitar a observar-los.

—Anirem a buscar les coses —va dir el Ron amb una espècie de veu desesperada.

—Què diu, Weasley? —va grunyir la professora McGonagall.

—Home, ens expulsen, no? —va dir el Ron.

El Harry va mirar el Dumbledore de cua d’ull.

—Avui no, senyor Weasley —va dir el Dumbledore—. Però vull que els quedi constància de la gravetat del que han fet. Aquesta nit escriuré a les seves famílies. També els he d’advertir que si mai tornessin a fer alguna cosa semblant, llavors sí que no em quedaria altre remei que expulsar-los.

L’Snape feia cara de no haver tingut cap regal de Reis. Es va aclarir la veu i va dir:

—Professor Dumbledore, aquests nois han violat el Decret de regulació de l’accés dels menors d’edat a la màgia, han danyat considerablement un arbre mil·lenari molt valuós… És evident que actes d’aquesta naturalesa…

—La professora McGonagall serà qui decidirà com castigar aquests nois, Severus —va dir el Dumbledore serenament—. Són a la seva residència i per tant són responsabilitat seva. —I es va dirigir a la professora McGonagall—: Ara hauríeu de tornar a la festa, Minerva, he d’anunciar un parell de coses. Veniu, Severus, hi ha un pastís de crema que fa una pinta deliciosa i m’agradaria tastar-lo.

L’Snape va fer una mirada al Harry i al Ron que era pur verí mentre es deixava arrossegar fora del seu despatx. Es van quedar sols amb la professora McGonagall, que seguia mirant-los amb la sang encesa.

—Weasley, val més que vagi a l’hospital; està sagnant.

—No és res —va dir el Ron, i es va apressar a eixugar-se amb la màniga el tall que tenia a la cella—. Professora, m’agradaria veure com trien la meva germana.

—La cerimònia de la tria s’ha acabat —va dir la professora McGonagall—. La seva germana també és a Gryffindor.

—Que bé! —va dir el Ron.

—I parlant de Gryffindor… —va dir la professora McGonagall severament, però el Harry la va tallar.

—Professora, quan hem agafat el cotxe, el trimestre encara no havia començat, així que… Així que Gryffindor no hauria de perdre punts pel que hem fet, oi? —li va dir, mirant-la angoixat.

La professora McGonagall el va travessar amb la mirada, però el Harry estava segur que per sota havia somrigut. Fos com fos, tenia la cara menys tensa.

—No, no trauré punts a Gryffindor —va dir, i el Harry es va sentir alleugerit—. Però tots dos seran castigats.

Les coses havien anat molt millor del que el Harry s’havia imaginat. La possibilitat que el Dumbledore escrivís als Dursley no l’havia de preocupar. Sabia perfectament que tan sols els decebria que el pi cabaralla no l’hagués estrangulat.

La professora McGonagall va tornar a aixecar la vareta i va apuntar cap a la taula. Amb un «pop» va aparèixer un plat amb entrepans, dues copes de plata i una gerra de suc de carabassa glaçat.

—Menjaran aquí i després aniran directament al dormitori —va dir—. I ara, jo també he de tornar a la festa.

Quan la professora va haver sortit, el Ron va deixar anar un xiulet llarg i greu.

—Em pensava que ja estàvem llestos —va dir, agafant un entrepà.

—Jo també —va dir el Harry, i també en va agafar un.

—Quina mala sort hem tingut, per això —va dir el Ron amb la boca plena de pollastre i pernil—. El Fred i el George deuen haver volat amb el cotxe cinc o sis cops, i cap muggle els ha vist mai. —Es va empassar el que tenia a la boca i va fer un altre mos enorme—. Per què no hem pogut travessar la barrera?

El Harry va encongir les espatlles.

—Haurem d’anar amb molt de compte, a partir d’ara —va dir, fent un glop de suc de carabassa—. M’hauria agradat poder anar a la festa.

—No volia que ens féssim veure —va dir el Ron sàviament—. No vol que la gent pensi que és molt enginyós, això d’arribar aquí amb un cotxe volador.

Quan van haver menjat tants entrepans com van voler (el plat es reomplia sol), es van aixecar i van marxar del despatx pel camí que duia a la torre de Gryffindor. El castell estava en silenci, la festa s’havia acabat. Van passar pel costat d’uns quants retrats que parlaven i d’armadures que cruixien i van pujar trams d’escala de pedra estrets i empinats, fins que finalment van arribar al passadís on hi havia l’entrada secreta a la torre de Gryffindor, amagada rere el retrat a l’oli d’una dona molt grassa que duia un vestit de seda rosa.

—Contrasenya? —els va dir quan s’hi apropaven.

—Emmm… —va fer el Harry.

Com que encara no havien vist cap monitor de Gryffindor, no sabien la contrasenya d’aquell any, però aviat els va arribar ajuda: van sentir uns passos que s’apropaven corrents i es van girar: era l’Hermione.

—Mi-te’ls! On éreu? Han començat a córrer uns rumors ben grotescos… Algú fins i tot ha dit que us havien expulsat per haver tingut un accident amb un cotxe volador.

—No ens han expulsat —va assegurar el Harry.

—O sigui, que sí que heu arribat volant? —va dir l’Hermione, en un to gairebé tan sever com el de la professora McGonagall.

—Estalvia’t el sermó —va dir el Ron, neguitós—, i digue’ns la contrasenya nova.

—Ocell barbut —va dir l’Hermione—. De totes maneres, això no és important…

Però les seves paraules van quedar tallades perquè el retrat de la Senyora Grassa es va obrir i es van trobar amb una tempesta d’aplaudiments. Tots els residents de Gryffindor eren allà, drets sobre les taules inclinades i les toves butaques, omplint de gom a gom la sala comuna circular, esperant que arribessin. Uns braços van aparèixer a l’altra banda del forat que havia deixat el retrat i van estirar amunt el Harry i el Ron. A l’Hermione la van deixar enrere i va haver de pujar de quatre grapes ella sola.

—Colossal! —va exclamar el Lee Jordan—. Al·lucinant! Quina entrada! Xocar amb un cotxe volador contra un pi cabaralla! La gent en parlarà durant anys!

—Una obra mestra —va dir un de cinquè amb qui el Harry no havia parlat mai. Algú li va donar uns copets a l’esquena com si acabés de guanyar una marató. El Fred i el George els van empènyer endavant i van dir alhora:

—Ens ho podríeu haver dit, no? —El Ron estava vermell com un tomàquet de vergonya i va somriure. Però el Harry va notar que hi havia una persona que no semblava estar gens contenta. El cap del Percy sobresortia entre els d’uns quants alumnes de primer molt exaltats, i semblava com si provés d’acostar-se fins on eren ells per dir-los que la festa s’havia acabat. El Harry li va donar un cop de colze al Ron i va assenyalar en direcció al Percy amb el cap. El Ron ho va entendre de seguida.

—Anem a dalt… Estem una mica cansats —va dir, i tots dos es van començar a obrir pas entre la gent en direcció a la porta que hi havia a l’altra banda de la sala, que donava a l’escala en espiral que duia als dormitoris.

—Bona nit —li va dir el Harry a l’Hermione, que feia tan mala cara com el Percy.

Amb uns quants cops a l’esquena més, van aconseguir travessar la sala i van trobar la pau de les escales. Van pujar de pressa, sense aturar-se, i finalment van arribar a la porta del seu antic dormitori, on ara penjava un cartell que deia «Alumnes de segon». Van entrar a l’habitació circular que els era tan familiar, i van veure els cinc llits amb baldaquí i cortines de vellut d’un vermell intens, i les finestres altíssimes. Els havien pujat els baguls i els havien col·locat als peus dels seus llits.

El Ron li va fer un somriure de culpabilitat al Harry.

—Ja sé que no ho hauria de trobar divertit, però…

La porta del dormitori es va obrir de cop i van entrar els altres nois de segon de Gryffindor: el Seamus Finnigan, el Dean Thomas i el Neville Longbottom.

—Increïble! —va dir el Seamus amb un somriure.

—Bestial! —va dir el Dean.

—Extraordinari! —va dir el Neville, impressionat.

El Harry no ho va poder evitar. Ell també va somriure.





6. Gilbert Decors


En canvi, l’endemà el Harry no va somriure gens. Tot va començar a anar malament a l’hora d’esmorzar al Gran Saló. A les quatre taules allargades hi havia grans quantitats de farinetes, platerades d’arengs fumats, muntanyes de torrades i safates amb ous ferrats i bacon. Tot allò, sota el sostre encantat (aquell dia era gris i núvol). El Harry i el Ron es van asseure a la taula de Gryffindor al costat de l’Hermione, que tenia el seu exemplar de Vaig ser testimoni del matrimoni d’un dimoni obert i recolzat contra un gran got de llet. Van notar una certa duresa en el to que va fer servir per dir «bon dia», cosa que va fer veure al Harry que continuava reprovant la manera com havien arribat a Hogwarts. Per la seva banda, el Neville Longbottom els va saludar efusivament. El Neville era un noi de cara rodona, molt propens a tenir accidents, amb la pitjor memòria que el Harry havia vist mai.

—El correu arribarà d’aquí a uns minuts. Em sembla que l’àvia m’ha enviat unes quantes coses que em vaig deixar a casa.

El Harry tot just havia començat a menjar-se el plat de farinetes quan de lluny van sentir que s’acostava una gran agitació, i, llavors, com era d’esperar, van entrar un centenar de mussols a la sala que van començar a voltar per deixar caure cartes i paquets a la multitud que xerrava animadament. Un gran paquet bonyegut va rebotar al cap del Neville i un segon més tard alguna cosa grisa va caure al got de llet de l’Hermione i els va esquitxar a tots de llet i plomes.

—Errol! —va exclamar el Ron, aixecant el mussol brut per les potes. L’Errol es va desmaiar, i va quedar inconscient sobre la taula amb les potes enlaire i un sobre vermell xop al bec.

—Oh, no! —va fer el Ron.

—No passa res, encara està viu —va dir l’Hermione, acariciant el mussol amb un dit.

—No l’Errol, allò.

El Ron va assenyalar el sobre vermell. Al Harry li va semblar que no tenia res d’extraordinari, però el Ron i el Neville se’l miraven com si fos una bomba de rellotgeria.

—Què passa? —va preguntar el Harry.

—M’ha… M’ha enviat un xiulet —va dir el Ron sense veu.

—Val més que l’obris, Ron —va dir el Neville, tímidament—. Si no l’obres serà pitjor. Un cop l’àvia me’n va enviar un i jo vaig fer com si res… —va empassar saliva—. Va ser horrible.

El Harry va passar la mirada de les cares petrificades dels seus amics al sobre vermell.

—Què és un «xiulet»? —va preguntar.

Però el Ron estava totalment concentrat en el sobre, que havia començat a treure fum de les puntes.

—Obre’l —va dir amb urgència el Neville—. Només seran uns minuts…

El Ron va allargar el braç, tremolós, va treure el sobre del bec de l’Errol i el va obrir. El Neville es va tapar les orelles amb els dits. Una dècima de segon després, el Harry va entendre per què. Durant uns instants es va pensar que realment era una bomba que havia explotat: un tro imponent va omplir la sala i va fer caure pols del sostre.

—Mira que robar el cotxe! No m’hauria estranyat gens que t’haguessin expulsat! Ja veuràs quan tornis! Suposo que no t’has parat a pensar com vam patir el teu pare i jo quan vam veure que no hi era!

Els crits de la senyora Weasley, cent vegades més forts que de costum, ressonaven eixordidorament a les parets de pedra i feien tremolar els plats i les culleres que hi havia a la taula. Tots els que eren a la sala es van tombar per veure qui era que havia rebut el xiulet, així que el Ron es va enfonsar en la cadira i només se li veia el front que se li havia posat vermell.

—Vam rebre una carta del Dumbledore ahir; ens vam morir de vergonya! Així és com t’hem ensenyat a comportar-te? Tu i el Harry us podíeu haver matat…

El Harry s’havia demanat tota l’estona quan sortiria el seu nom. Va fer veure que no sentia la veu que li estava fent esclatar les orelles.

—Estic molt disgustada. Al teu pare li han obert una investigació. Tot és culpa teva, i si et tornes a passar un pèl de la ratlla, et vindrem a buscar immediatament.

Es va fer un silenci colpidor. El sobre vermell, que li havia caigut al Ron de les mans, es va encendre i es va convertir en cendres. El Harry i el Ron van quedar atordits, com si una onada gegant els acabés de passar per sobre. Alguns van riure i, a poc a poc, tothom va tornar a parlar.

L’Hermione va tancar Vaig ser testimoni del matrimoni d’un dimoni i va mirar cap al Ron, que encara no s’havia incorporat.

—Home, no sé què t’esperaves, Ron, però…

—No cal que em diguis que m’ho mereixia —va etzibar el Ron.

El Harry va apartar el plat de farinetes. El sentiment de culpabilitat li cremava les entranyes. Al senyor Weasley li havien obert una investigació. Després de tot el que havien fet per ell aquell estiu els senyors Weasley…

Però no va tenir gaire temps de pensar-hi: la professora McGonagall feia una volta a la taula, lliurant horaris. El Harry va agafar el seu i va veure que, per començar, tenien dues hores de Botànica amb els de Hufflepuff.

El Harry, el Ron i l’Hermione van sortir del castell junts, van creuar l’hort i es van dirigir als hivernacles, on es guardaven les plantes màgiques. Almenys el xiulet havia tingut una conseqüència positiva: l’Hermione creia que ja els havien castigat prou i tornava a ser l’amiga de sempre.

En apropar-se als hivernacles, van veure que la resta de la classe era a fora, esperant la professora Coliflor. El Harry, el Ron i l’Hermione tot just s’acabaven d’unir al grup quan ella va aparèixer, acompanyada del Gilbert Decors. La professora Coliflor duia els braços embenats i, en un altre atac de culpabilitat, el Harry va mirar el pi cabaralla en la distància, que ara duia algunes de les branques en cabestrell.

La professora Coliflor era una bruixeta rabassuda que duia un barret apedaçat sobre uns cabells fins i suaus. Normalment duia la roba plena de terra, i les seves ungles haurien fet desmaiar la tieta Petúnia. En canvi, el Gilbert Decors portava un vestit turquesa immaculat que li arribava fins a terra i els cabells daurats li brillaven sota un barret perfectament col·locat també turquesa enrivetat d’or.

—Bon dia, nois! —els va cridar el Decors, somrient als alumnes que estaven esperant—. Ara mateix acabo d’ensenyar a la professora Coliflor la manera correcta de curar un pi cabaralla! Però ara no vull que us penseu que en sé més que ella, de Botànica! Només és que casualment m’he trobat unes quantes d’aquestes exòtiques plantes en els meus viatges…

—Nois, avui toca hivernacle 3! —va dir la professora Coliflor, que estava clarament contrariada i no era la bruixa alegre de sempre.

Es va produir un xivarri d’excitació. Fins aleshores només havien treballat a l’hivernacle 1; l’hivernacle 3 allotjava plantes molt més interessants i perilloses. La professora Coliflor es va treure una clau enorme del cinturó i va obrir la porta. El Harry va sentir una forta olor de terra humida i de fertilitzant que es barrejava amb el perfum dens de les flors de la mida d’un paraigua que penjaven del sostre. Anava a entrar a l’hivernacle rere el Ron i l’Hermione quan el Decors el va aturar.

—Harry! Volia parlar amb tu… No us fa res si entra uns minuts tard, oi, professora Coliflor?

Per la mala cara que va fer la professora Coliflor, sí que li feia res, però el Decors va fer:

—Perfecte! —i li va tancar la porta als morros.

—Harry —va dir el Decors, movent el cap, i les grans dents blanques li van brillar a la llum del sol—. Harry, Harry, Harry.

Completament perdut, el Harry no va badar boca.

—Quan vaig sentir que… És clar, tot ha estat culpa meva. Em mereixo una bufetada.

El Harry no sabia de què parlava. Va estar a punt de dir-l’hi quan el Decors va tornar a parlar:

—No recordo res que m’hagi sorprès tant. Volar en un cotxe fins a Hogwarts! És clar que de seguida vaig saber per què ho havies fet. Es veia d’una hora lluny. Harry, Harry, Harry.

Resultava increïble com era capaç de mostrar totes i cada una d’aquelles dents brillants fins i tot quan no parlava.

—Et vaig donar un primer tast de fama, oi? —va dir el Decors—. Et vaig fer venir el cuquet. Vas sortir a primera plana del diari amb mi i no vas poder resistir la temptació de tornar-hi.

—Oh, no, professor, jo…

—Harry, Harry, Harry —va fer el Decors, agafant-lo per l’espatlla—. Si ho entenc… És normal que en vulguis més un cop ho has tastat… I la culpa és meva per donar-t’ho a tastar, perquè ja es veia que et pujaria al cap. Però m’has de fer cas, jovenet, no pots començar a fer volar cotxes només per cridar l’atenció. Calma’t una miqueta, eh? Ja tindràs temps de fer aquestes coses quan siguis gran. Sí, sí, sé el que penses: «És clar, és molt fàcil parlar quan ja s’és un bruixot conegut internacionalment!». Però deixa’m que et digui que quan jo tenia la teva edat era tan desconegut com tu ho ets ara. De fet, he de reconèixer que encara ho era més! Vaja, que més d’un ja ha sentit a parlar de tu, oi? Tota aquella història amb «aquell a qui no hem d’anomenar»… —Va mirar la cicatriu en forma de llamp que el Harry tenia al front—. Ja ho sé, ja ho sé, no és tan important com guanyar el premi de la revista Bruixa Indiscreta al somriure més encantador cinc anys seguits, com jo he fet… Però és una manera de començar, Harry, és una manera de començar.

Li va fer l’ullet amistosament i se’n va anar. El Harry es va quedar palplantat uns segons i llavors va recordar que se suposava que havia de ser a l’hivernacle. Va obrir la porta i s’hi va esmunyir.

La professora Coliflor era al centre de l’hivernacle darrere d’un taulell que es recolzava sobre cavallets. Sobre el taulell hi havia uns vint parells d’orelleres de diferents colors. Quan el Harry va estar assegut a lloc, entre el Ron i l’Hermione, la professora va dir:

—Avui trasplantarem mandràgores. A veure, qui em pot dir les propietats de la mandràgora?

Ningú no es va sorprendre de veure la mà de l’Hermione enlaire.

—La mandràgora, o Mandragora officinalis, és un poderós reconstituent —va dir l’Hermione, que, com sempre, semblava que s’hagués empassat el llibre de text—. S’usa per fer tornar al seu estat original persones que han estat transfigurades o embruixades.

—Perfecte. Deu punts per a Gryffindor —va dir la professora Coliflor—. La mandràgora és un ingredient indispensable de molts antídots. No obstant això, és perillosa. Algú de vostès em pot dir per què?

L’Hermione gairebé li va fer caure les ulleres al Harry quan va aixecar de nou la mà.

—El plor de la mandràgora és mortal —va dir diligentment.

—Exacte. Deu punts més —va dir la professora Coliflor—. És clar que les mandràgores que tenim aquí són molt joves.

Mentre parlava, va assenyalar una fila de safates fondes i tothom s’hi va acostar per veure-les millor. A dins creixien en fileres un centenar de plantetes de color verd violeta. Al Harry, que no tenia la més petita idea del que havia volgut dir l’Hermione amb allò del «plor», li va semblar que no tenien res d’extraordinari.

—Agafin un parell d’orelleres cada un —va dir la professora Coliflor.

Es va organitzar un bon aldarull perquè tothom en volia un parell que no fossin ni roses ni peludes.

—Quan els digui que se les posin, assegurin-se que tenen les orelles completament tapades —va dir la professora—. Quan se les puguin treure, els faré un senyal amb el dit. Entesos? Ara posin-se les orelleres.

El Harry es va posar les orelleres, que aïllaven completament del so. La professora Coliflor se’n va posar un parell de roses i peludes, es va arromangar, va agafar una de les plantetes fermament i va estirar fort.

El Harry va deixar anar un xisclet de sorpresa que ningú no va sentir.

En comptes d’arrels, el que va sortir de la terra va ser un bebè petitíssim, lletgíssim i ple de fang. Les fulles li creixien directament al cap. Tenia la pell verd pàl·lida i tacada, i s’hi estava deixant els pulmons, de tant cridar.

La professora Coliflor va agafar una torreta de sota la taula, hi va ficar la mandràgora i la va cobrir amb compost fins que només se’n van veure les fulles. La professora Coliflor es va espolsar les mans, va fer el senyal amb el dit i es va treure les orelleres.

—Com que les nostres mandràgores acaben de sortir de la llavor, el plor encara no és mortal —va dir tranquil·lament, com si no hagués fet res més que regar una begònia—. De totes maneres, sí que els deixaria inconscients unes hores, i, com que estic segura que cap de vostès es vol perdre el primer dia d’escola, treballin amb les orelleres ben posades. Ja els avisaré quan sigui hora de recollir.

»Quatre per safata… Allà tenen un munt de torretes… El compost és en aquells sacs… I vagin amb compte amb el tentacle verinós, li estan sortint les dents.

I, mentre deia això, va clavar una bona estomacada a una planta de color granat plena de punxes, de manera que les antenes que havien estat avançant sigil·losament per la seva espatlla van recular.

A la cubeta del Harry, el Ron i l’Hermione, s’hi va afegir un noi de Hufflepuff de cabells arrissats que el Harry coneixia de vista, però amb qui no havia parlat mai.

—Justin Finch de Fletchley —va dir tot content, donant la mà al Harry—. Evidentment, ja sé qui ets: el famós Harry Potter… Tu ets l’Hermione Granger, la millor en tot… —L’Hermione va somriure quan el noi li va donar la mà també a ella—. I tu, el Ron Weasley. No era teu el cotxe volador?

El Ron no va somriure. Encara tenia el xiulet al cap.

—Aquest Decors és tot un personatge, oi? —va dir el Justin alegrement, mentre començaven a omplir les torretes de compost d’excrement de drac—. Un home molt valent. Heu llegit els seus llibres? Jo m’hauria mort de por si un home llop m’hagués acorralat en una cabina de telèfon, però ell va fer com si res i se’l va carregar. Simplement fantàstic.

»M’havien apuntat a Eton, ja sabeu, l’escola on van els fills dels reis, però no us imagineu que content estic d’haver vingut aquí. Òbviament, la mamà estava una mica decebuda, però, d’ençà que li vaig fer llegir els llibres del Decors, em penso que va començar a veure que seria pràctic tenir un bruixot amb estudis a la família…

Desprès d’allò ja no van poder parlar més. Es van tornar a posar les orelleres i es van haver de concentrar en les mandràgores. La professora Coliflor havia fet que semblés facilíssim, però no ho era gens. A les mandràgores no els agradava haver de sortir de la terra, i un cop a fora no hi volien tornar. Es retorçaven, donaven cops de peu, aixecaven els diminuts punys amenaçadorament i ensenyaven les dents. El Harry es va passar deu minuts sencers mirant d’entaforar-ne una de molt grassa en una torreta.

Al final de la classe, el Harry, com tots els altres, estava suat, adolorit i cobert de terra. Es van arrossegar cap al castell per rentar-se una mica i llavors els de Gryffindor van córrer cap a classe de Transfiguració.

Les classes de la professora McGonagall sempre eren difícils, però la d’aquell dia va ser especialment dura. Tot el que el Harry havia après l’any anterior semblava haver-se-li escolat del cervell durant l’estiu. Se suposava que havia de convertir un escarabat en un botó, però l’únic que va aconseguir va ser que l’escarabat fes un munt d’exercici per fugir de la vareta.

Els problemes del Ron van ser molt pitjors. Havia apedaçat la vareta amb una mica de cel·lo màgic que li havien deixat, però semblava que no hi havia manera d’arreglar-la. Grinyolava i treia espurnes quan menys s’ho esperava, i cada cop que provava de transfigurar l’escarabat, s’envoltava d’un munt de fum gris i dens que feia olor d’ous podrits. Com que no podia veure què feia, el Ron va aixafar l’escarabat amb el colze i en va haver de demanar un altre. Allò no li va agradar gens, a la professora McGonagall.

El Harry es va sentir alleujat quan va sonar la campana. Tenia el cervell com una taronja espremuda. Tothom va sortir de l’aula menys ell i el Ron, que colpejava furiosament la vareta contra el pupitre.

—Quin… trasto… més… inútil…

—Escriu als teus pares i els en demanes una altra —va suggerir el Harry quan la vareta va fer un seguit de detonacions, com si fos un petard.

—Sí, és clar, i que m’enviïn un altre xiulet —va dir el Ron, ficant-se a la bossa la vareta, que s’havia posat a xiular. Se’n van anar a dinar, i al menjador l’humor del Ron no va millorar, sobretot perquè l’Hermione els va ensenyar el grapat de botons d’abric perfectes que havia fabricat a classe.

—Què tenim aquesta tarda? —va preguntar el Harry, canviant de tema ràpidament.

—Defensa Contra les Forces del Mal —va dir l’Hermione com un llamp.

—Per què —li va preguntar el Ron, traient-li l’horari de les mans— has subratllat totes les classes del Decors amb cors petitets?

L’Hermione li va arrabassar l’horari. S’havia posat molt vermella.

Van acabar de dinar i van sortir al pati ennuvolat. L’Hermione es va asseure en un esglaó de pedra i va tornar a enfonsar el nas en Vaig ser testimoni del matrimoni d’un dimoni. El Harry i el Ron es van quedar drets parlant de quidditch una estona abans que el Harry s’adonés que algú l’observava. Quan va aixecar la vista, va veure aquell noi baixet de cabells castany clar que havia vist emprovant-se el Barret que Tria la nit abans, que el mirava com si estigués transfigurat. A les mans duia un objecte que semblava una càmera fotogràfica de muggles ordinària i, quan el Harry el va mirar, es va posar molt vermell.

—Com estàs, Harry? Sóc… Sóc el Pau Parra —va dir sense esma, i va fer una passa titubejant endavant—. Jo també estic a Gryffindor. Creus que…? Et semblaria bé que…? Et puc fer una foto? —va dir, aixecant la càmera esperançat.

—Una foto? —va repetir el Harry, molt sorprès.

—Per poder demostrar que t’he conegut —va dir el Pau Parra il·lusionat, acostant-s’hi amb cautela una mica més—. Ho sé tot sobre tu. Tothom me n’ha parlat. Sé que vas sobreviure quan l’Innominable et va intentar matar, i que llavors ell va desaparèixer i que tu encara tens una cicatriu al front en forma de llamp. —Va examinar el front del Harry—. Un noi que dorm amb mi em va dir que, si revelo la pel·lícula amb una poció especial, les fotos es mouran. —El Pau respirava entretalladament de l’emoció—. És increïble això, oi? No sabia que les coses rares que em passaven eren màgia fins que vaig rebre la carta de Hogwarts. El meu pare és repartidor de llet; ell tampoc no s’ho creia. Així que estic fent un munt de fotos per enviar-les-hi. I seria genial si pogués enviar-n’hi una de teva. —Va mirar el Harry implorant—. Si la volgués fer el teu amic, jo podria sortir al teu costat. I després, me la podries firmar?

—Fotos firmades? Potter, reparteixes fotos firmades?

La veu forta i càustica del Draco Malfoy va ressonar a les parets del pati. S’havia aturat darrere mateix del Pau, com sempre acompanyat del Crabbe i el Goyle, els seus dos enormes amiguets amb pinta de perdonavides.

—Poseu-vos tots a la cua! —va cridar el Malfoy—. El Harry Potter reparteix fotos firmades!

—No reparteixo res —va dir el Harry empipat, serrant els punys—. Vols callar, Malfoy?

—Li tens enveja —va intervenir el Collin, el cos sencer del qual feia el mateix d’ample que el coll del Crabbe.

—Enveja? —va dir el Malfoy, que ja no havia de cridar: la meitat dels que eren al pati estaven pendents del que passava—. De què? De la ridícula cicatriu al cap? No la vull ni regalada, gràcies. Personalment, no crec que un tall al cap sigui una cosa tan especial.

El Crabbe i el Goyle reien com uns beneits.

—Menja llimacs, Malfoy —va dir el Ron, enfadat. El Crabbe va parar de riure i es va començar a fregar de manera amenaçadora aquells nusos dels dits que semblaven castanyes—. Vés amb compte, Weasley —va dir el Malfoy amb menyspreu—. Si et fiques en problemes la teva mama haurà de venir a buscar-te. —Va fer una veu aguda i estrident i va continuar—: Et tornes a passar un pèl de la ratlla…

Un grup d’alumnes de cinquè de Slytherin van riure molt quan ho van sentir.

—Potter, al Weasley li agradaria tenir una foto teva firmada —va dir el Malfoy rient altivament—. Valdria més que la casa dels seus pares.

El Ron va treure la vareta amb cel·lo, però l’Hermione va tancar Vaig ser testimoni del matrimoni d’un dimoni de cop i va xiuxiuejar:

—Vigileu!

—Què passa aquí? —El Gilbert Decors caminava a grans passos cap a ells, el vestit turquesa onejant al vent—. Qui reparteix fotos firmades?

El Harry va començar a parlar però el Decors el va tallar. Li va passar el braç per les espatlles i va dir jovialment:

—No sé per què ho pregunto! Ens tornem a trobar, eh, Harry!

Atrapat al costat del Decors i mort de vergonya, el Harry va veure el Malfoy esmunyir-se entre la gent amb un somriure burleta.

—Vinga, doncs, senyor Parra —va dir el Decors somrient-li—. Un retrat doble, què més pot demanar? I l’hi signarem tots dos.

Tot emocionat, el Pau va agafar la càmera i va fer la fotografia en el precís moment que sonava la campana que anunciava l’inici de les classes de la tarda.

—Vinga, nois, cap a classe —va dir el Decors dirigint-se a tots els que eren al pati, i se’n va anar cap al castell, sense deixar anar el Harry, a qui li hauria agradat molt saber un bon sortilegi per poder desaparèixer—. Un consell, Harry —li va dir el Decors paternalment quan entraven a l’edifici per una porta lateral—. Aquest cop t’he cobert l’esquena amb això del Parra… Fotografiant-me també a mi, els teus companys no pensaran que tens tantes ganes de fer-te veure…

Sord als balbucejos del Harry, el Decors el va arrossegar per un corredor ple d’alumnes que els miraven i li va fer pujar unes escales.

—Deixa’m dir-te que anar repartint fotos firmades tan aviat no és raonable… Per ser-te sincer, Harry, està una mica fora de lloc. Potser arribarà el dia en què, com jo, hauràs de tenir-ne una pila a mà allà on vagis, però… —Va fer un riure de satisfacció—. Em sembla que encara et falta una mica.

Havien arribat a l’aula del Decors i finalment va deixar anar el Harry. Ell es va estirar el vestit i se’n va anar cap al final de tot de la classe, on es va entretenir a apilar els set llibres del Decors de manera que pogués evitar mirar-lo de veritat.

La resta de la classe va entrar esvalotadament i el Ron i l’Hermione es van asseure cada un a un costat del Harry.

—Tenies la cara tan vermella que hi podíem haver fet ous ferrats —va dir el Ron—. Val més que el Parra no conegui la Ginny, perquè són capaços d’organitzar el club de fans de Harry Potter.

—Calla! —va etzibar el Harry. L’últim que li faltava era que el Decors sentís les paraules «club de fans de Harry Potter».

Quan la classe es va haver assegut, el Decors es va aclarir la gola sorollosament i es va fer silenci. Va fer uns passos endavant, va agafar l’exemplar del Neville d’Un juliol amb un troll camperol que tocava el flabiol i el va aixecar per mostrar-los el retrat de la coberta que els feia l’ullet.

—Aquest sóc jo —va dir, assenyalant-lo, i els va fer l’ullet ell també—, Gilbert Decors, Orde de Merlí de tercera classe, membre honorari de la Lliga de Defensa Contra les Forces del Mal i cinc cops guanyador del premi de la revista Bruixa Indiscreta al somriure més encantador… Però no parlarem d’això. No em vaig desfer de l’esperit fornit de Vilpetit amb un somriure!

Va esperar que els alumnes riguessin; alguns van somriure lleugerament.

—Veig que s’han comprat un lot complet dels meus llibres… Ben fet. He pensat que avui començaríem amb un test senzill. Tranquils, és només per comprovar si els han llegit atentament, si n’han tret profit…

Va repartir els tests, va tornar a la tarima i va dir:

—Tenen mitja hora per contestar. Comencin ja!

El Harry va abaixar la vista i va llegir:

1. Quin és el color preferit de Gilbert Decors?

2. Quina és l’ambició secreta de Gilbert Decors?

3. Quin creus que és l’èxit més gran de Gilbert Decors fins al dia d’avui?



I seguia així, omplint tres pàgines de paper, fins a:

54. Quan és l’aniversari de Gilbert Decors, i què li agradaria que li regalessin?

Mitja hora més tard, el Decors va recollir els tests i els va fullejar davant de la classe.

—Malament… Gairebé ningú no sap que el meu color preferit és el lila. Ho dic a Peti qui peti, un any amb un ieti. I n’hi ha uns quants que s’han de llegir més atentament Un dia d’autoestop amb un home llop. Al capítol 12 dic clarament que el millor regal d’aniversari que em podrien fer és la pau entre els pobles màgics i els no màgics… És clar que tampoc no faria escarafalls d’una ampolla d’Ogden’s Old Firewhisky!

Els va tornar a fer l’ullet en senyal de complicitat. El Ron va començar a mirar el Decors amb cara d’incredulitat; el Seamus Finnigan i el Dean Thomas, que seien al davant de tot, tremolaven de tant aguantar-se el riure. En canvi l’Hermione escoltava el Decors amb els cinc sentits i va fer un bot quan ell va dir el seu nom.

—No obstant això, la senyoreta Hermione Granger sabia que les meves ambicions secretes són esborrar el mal del món i comercialitzar la meva pròpia marca de pocions per tenir cura dels cabells… Bona noia! De fet… —va girar els fulls—, ha tret un deu! On és la senyoreta Hermione Granger?

L’Hermione va aixecar la mà tremolosa.

—Excel·lent! —va dir el Decors amb un somriure—. Excel·lent! Deu punts per a Gryffindor! I ara, a treballar…

Es va ajupir rere l’escriptori i va treure una gran gàbia coberta amb una peça de roba.

—I ara… Vagin amb compte! La meva feina és armar-los contra les criatures més nauseabundes que coneix el gènere bruixot! En aquesta aula s’hauran d’enfrontar amb grans perills. Només cal que sàpiguen que no els passarà res mentre jo sigui amb vostès. Així que els demano que no perdin la calma.

A desgrat seu, el Harry no va poder evitar inclinar-se a un costat per veure millor la gàbia. El Decors va posar la mà sobre la peça de roba. El Dean i el Seamus havien parat de riure. El Neville tremolava de por a la primera fila.

—Els demano que no cridin —va dir el Decors en veu baixeta—. Els podria provocar.

Mentre la classe sencera s’aguantava la respiració, el Decors va treure la peça de roba.

—Efectivament —va dir en un to teatral—, follets de Cornualles acabats d’agafar.

El Seamus Finnigan no es va poder controlar. Va deixar anar una riallota que ni tan sols el Decors podia confondre amb un crit de terror.

—Sí? —li va preguntar amb un somriure.

—Home, no és que siguin… No són… No són gaire perillosos que diguem… —va dir el Seamus ennuegant-se.

—No n’estigui tan segur! —va exclamar el Decors, remenant un dit molestament en direcció al Seamus—. Poden arribar a ser uns personatges diabòlicament empipadors!

Els follets eren de color blau elèctric, feien uns vint centímetres d’alçada, tenien la cara afilada i la veu tan estrident que era com sentir un munt de cotorres discutint-se. Tan bon punt se’ls havia destapat, havien començat a xerrar, a moure’s descontroladament, a sacsejar els barrots de la gàbia i fer carotes als que tenien a prop.

—Bé, doncs —va dir el Decors en veu alta—. Vejam què en feu! —I va obrir la gàbia.

Allò es va convertir en una olla de grills. Els follets van sortir disparats com coets en totes direccions. Dos d’ells van agafar el Neville per les orelles i el van aixecar enlaire. Uns quants es van llançar directament per la finestra i van dutxar la fila del darrere amb vidres trencats. La resta va procedir a destrossar la classe més efectivament que no ho hauria fet un rinoceront embogit. Van agafar pots de tinta i van ruixar-ho tot, van estripar llibres i pergamins, van trencar els quadres de les parets, van tombar la paperera, van agafar carteres i llibres i els van llençar per la finestra que havien trencat; minuts després la meitat dels alumnes s’havia refugiat sota els pupitres i el Neville penjava del canelobre del sostre.

—Vinga, nois, acorralin-los, acorralin-los, només són follets… —va cridar el Decors.

Llavors es va arromangar, va empunyar la vareta i va cridar amb veu clara i profunda:

—Peskipiksi Pesternomi!

No va fer cap efecte. Un dels follets li va agafar la vareta i la va llençar per la finestra. El Decors va empassar saliva i va buscar aixopluc sota l’escriptori. El Neville va estar a punt d’aixafar-lo quan el canelobre va cedir i va caure a terra un segon després.

Va sonar la campana i tothom va córrer cames ajudeu-me cap a la porta. En la calma relativa que va seguir, el Decors es va aixecar, va veure el Harry, el Ron i l’Hermione, que estaven a punt de sortir, i va dir:

—Vostès tres, recullin els que queden i tanquin-los a la gàbia. —I va marxar.

—Increïble! —va bramar el Ron quan un dels follets el va mossegar a l’orella.

—Ha volgut donar-nos una lliçó pràctica —va dir l’Hermione mentre immobilitzava dos follets d’un sol cop amb un sortilegi de congelació molt hàbil i els posava dins la gàbia.

—Una lliçó pràctica? —va dir el Harry, que mirava d’enxampar un follet que ballava fora de control traient la llengua—. Hermione, no tenia la més petita idea del que feia.

—Ximpleries —va dir l’Hermione—. Ja heu llegit els seus llibres… Penseu totes les coses increïbles que ha fet…

—Que diu que ha fet —va dir el Ron a mitja veu.





7. Sang de fang i sorolls


Durant els dies següents, el Harry va procurar defugir el Decors cada cop que el veia venir per un passadís. Però el Pau Parra encara era més difícil d’esquivar. Qualsevol hauria dit que s’havia après de memòria l’horari del Harry. No semblava que hi hagués res que l’emocionés més que dir «Què tal, Harry?» i sentir «Hola, Pau» per resposta sis o set cops al dia, per més exasperat que semblés el Harry quan ho deia.

La Hedwig encara estava enfadada amb el Harry pel desastrós viatge en cotxe, i la vareta del Ron continuava funcionant malament: divendres al matí a classe d’Encanteris s’havia superat a ella mateixa quan va sortir disparada de les mans del Ron, va clavar un cop al professor Flitwick just a l’espai entre els dos ulls i va aconseguir que li sortís un enorme bony de color verd allà on havia picat. Així que, entre una cosa i l’altra, el Harry es va posar molt content que arribés el cap de setmana. El Ron, l’Hermione i ell havien pensat visitar el Hagrid dissabte al matí. Però el Marc Roure, el capità de l’equip de quidditch de Gryffindor, el va despertar a cops unes quantes hores abans del que li hauria agradat.

—Què passa? —va fer el Harry mig adormit.

—Entrenament de quidditch! —va dir el Roure—. Vinga!

El Harry va mirar per la finestra amb els ulls mig tancats. El cel era rosa i daurat i estava cobert d’una boira fina. Ara que estava despert, no comprenia com havia pogut dormir amb el soroll que feien els ocells.

—Marc —va dir el Harry amb la veu ronca—, encara no ha sortit el sol.

—Exactament —va dir el Roure. Era un alumne de sisè alt i corpulent, i en aquell moment li brillaven els ulls d’entusiasme—. Això forma part del nou programa d’entrenament. Vinga, agafa l’escombra i som-hi —va dir exultant—. Cap dels altres equips ha començat a entrenar, encara; aquest any serem els primers…

Badallant i tremolant lleugerament, el Harry va sortir del llit i va buscar l’uniforme de quidditch.

—Molt bé —va dir el Roure—. Ens veiem al camp d’aquí a un quart d’hora.

Un cop es va haver posat la capa sobre l’uniforme per no passar fred, li va escriure una nota al Ron explicant-li on havia anat i va baixar les escales en espiral amb la Nimbus 2000 a l’espatlla. Tot just arribava al forat del retrat a la sala comuna que va sentir un soroll darrere seu i va veure aparèixer el Pau Parra amb la càmera penjant del coll i alguna cosa aferrada a la mà.

—He sentit que algú deia el teu nom a les escales, Harry! Mira què tinc aquí! L’he fet revelar, te la volia ensenyar…

El Harry va mirar bocabadat la fotografia que el Pau li havia posat sota el nas.

Un Decors en blanc i negre estirava fort un braç que el Harry va reconèixer com a propi. Es va alegrar que el seu jo fotogràfic plantés cara i es negués a sortir a la imatge. Mentre la mirava, el Decors es va donar per vençut i va caure enrere, esbufegant, contra el marge blanc de la fotografia.

—Me la firmaràs? —va preguntar el Pau àvidament.

—No —va dir el Harry sense més ni més, mirant al seu voltant per comprovar que l’habitació estava realment deserta—. Ho sento, Pau, tinc pressa… Entrenament de quidditch. I va saltar pel forat del retrat.

—Oh, uau! Espera’m! Mai no he vist jugar a quidditch!

El Pau va pujar pel forat darrere seu.

—Serà molt avorrit —va dir el Harry expeditiu, però el Pau no en va fer cas; la cara li resplendia d’exaltació.

—Tu ets el jugador més jove que hi ha hagut en un segle, oi, Harry? Oi, Harry? —va dir el Pau, trotant al seu costat—. Deus ser extraordinari. Jo mai no he volat. És difícil? Aquesta és la teva escombra? És la millor que hi ha, oi?

El Harry no sabia com desfer-se’n. Era com tenir una ombra molt xerraire.

—Encara no he entès com funciona el quidditch —va dir el Pau esbufegant—. És veritat que es juga amb quatre pilotes? Que dues van per on volen i procuren fer caure els jugadors de l’escombra?

—Sí —va dir el Harry, fastiguejat i resignat a explicar-li les complicades regles del quidditch—. Es diuen bales. A cada equip hi ha dos batedors que porten bats per colpejar les bales i allunyar-les dels membres del seu equip. El Fred i el George Weasley són els batedors de Gryffindor.

—I les altres boles per a què serveixen? —va preguntar el Pau, que va ensopegar i va caure un parell d’esglaons més avall perquè anava bocabadat mirant el Harry.

—La bomba (aquesta és la més gran, la vermella) és la que serveix per marcar punts. Els tres encistelladors de cada equip es van passant la bomba fins que la fan passar per les cistelles que hi ha a cada extrem del camp. Les cistelles són les tres perxes altes que tenen un cèrcol a la punta.

—I la quarta pilota?

—És la papallona daurada —va dir el Harry—. És molt petita, molt ràpida i molt difícil d’enxampar. Però això és el que ha de fer el caçador, perquè un partit de quidditch no s’acaba fins que s’ha enxampat la papallona. I el caçador que la caça fa guanyar cent cinquanta punts al seu equip.

—I tu ets el caçador de Gryffindor, oi? —va dir el Pau amb respecte i temor a la vegada.

—Sí —va respondre el Harry, quan ja sortien del castell i començaven a creuar la gespa completament xopa de rosada—. I a més hi ha el porter, que vigila les cistelles. Això és tot.

Però el Pau no va parar de fer-li preguntes durant tot el camí de baixada a través dels camps de gespa, i el Harry no se’l va poder treure de sobre fins que van arribar als vestidors. Quan el Harry se’n va anar, el Pau va cridar amb veu aflautada:

—Me’n vaig a agafar un bon lloc, Harry! —I se’n va anar cap a la graderia.

La resta de l’equip de Gryffindor ja era als vestidors. El Roure era l’únic que estava realment despert. El Fred i el George Weasley estaven asseguts, amb els ulls inflats i els cabells embullats, al costat de l’Alícia Spinnet, una noia de quart a qui li queia el cap contra la paret del darrere cada cop que es quedava adormida. La Katie Bell i l’Angelina Johnson, les altres dues encistelladores, badallaven una al costat de l’altra al banc del davant.

—Ara arribes? Què t’ha passat? —va dir el Roure, molt actiu—. Bé, doncs, m’agradaria tenir una xerradeta amb vosaltres abans de sortir al camp, perquè m’he passat tot l’estiu ideant un programa d’entrenament nou que em sembla que aconseguirà marcar diferències…

El Roure havia aixecat un gran diagrama d’un camp de quidditch amb moltes línies, fletxes i creus de colors diferents. Va treure la vareta, va donar uns copets al tauló i les fletxes van començar a bellugar-se pel diagrama com si fossin cucs. Quan el Roure va començar el discurs sobre les noves tàctiques de joc, al Fred Weasley li va caure el cap sobre l’espatlla de l’Alícia Spinnet i va començar a roncar.

Va trigar vint minuts a explicar el primer diagrama, però és que a sota n’hi havia un segon, i més avall un tercer. El Harry va caure en un profund estupor, i la cançoneta del Roure no s’acabava mai.

—Què? —va dir finalment el Roure, i el Harry va sortir de cop d’una fantasia melangiosa en què s’imaginava el que podria estar esmorzant en aquell precís instant a dalt al castell—. Ha quedat clar? Cap pregunta?

—Jo tinc una pregunta, Marc —va dir el George, que s’havia despertat amb un sobresalt—. Per què no ens vas explicar tot això ahir, quan estàvem desperts?

Al Roure no li va fer cap gràcia.

—Gent, escolteu-me bé —va dir, mirant-los a tots amb les celles arrufades—. L’any passat hauríem hagut de guanyar el campionat. Érem, de bon tros, els millors. Però, desgraciadament, per causes que escapaven al nostre control…

El Harry es va moure al seient amb sentiment de culpabilitat. El dia de l’últim partit del curs anterior estava inconscient a l’hospital i Gryffindor havia hagut de sortir al terreny de joc amb un jugador menys, per la qual cosa havia rebut la pallissa més gran dels darrers tres-cents anys.

El Roure va trigar un instant per reprendre el control sobre si mateix. Era evident que l’última desfeta encara el torturava.

—Així que aquest any entrenarem més fort que mai… Vinga, doncs, a posar la teoria en pràctica! —va cridar el Roure. Va agafar l’escombra i va obrir el camí cap a fora els vestidors. Amb les cames rovellades i badallant, la resta de l’equip el va seguir.

Havien estat tanta estona als vestidors que el sol ja era ben amunt al cel, tot i que encara quedaven restes de boira sobre la gespa de l’estadi. Quan entrava al camp, el Harry va veure el Ron i l’Hermione a les grades.

—Ja heu acabat? —va cridar el Ron, que no s’ho creia.

—Encara no hem començat! —va dir el Harry mirant-se amb enveja la torrada amb mantega i melmelada que el Ron i l’Hermione havien tret del Gran Saló—. El Roure ens ha estat ensenyant jugades noves.

Va pujar a l’escombra, va donar un cop de peu a terra i es va enlairar. L’aire fred del matí li picava la cara i el va despertar molt més eficaçment que la llarga xerrada del Roure. Era meravellós tornar a ser al camp de quidditch. Va fer una volta al camp a tota velocitat, competint amb el Fred i el George.

—Què és aquest «clic» estrany que se sent? —va cridar el Fred en tombar la cantonada.

El Harry va mirar cap a la graderia. El Pau estava assegut en un dels seients més alts, amb la càmera enlairada, fent un munt de fotografies, i el sorollet que feia quedava estranyament ampliat en l’estadi desert.

—Harry, mira’m! Aquí! —va cridar amb una veueta fina.

—Qui és aquell? —va preguntar el Fred.

—Ni idea —va mentir el Harry, i va accelerar per allunyar-se del Pau tant com pogués.

—Què passa aquí? —va dir el Roure, arrufant les celles, mentre s’apropava a ells—. Per què fa fotos aquell de primer? No m’agrada. Podria ser un espia de Slytherin que hagués vingut a descobrir el nostre nou programa d’entrenaments.

—És de Gryffindor —va dir el Harry ràpidament.

—I als de Slytherin no els cal cap espia, Marc —va afegir el George.

—A què treu cap, això? —va dir el Roure irascible.

—Que han vingut ells mateixos —va dir el George, assenyalant a terra.

Uns quants alumnes que portaven uniformes verds feien camí cap al camp amb les escombres a la mà.

—No pot ser! —va murmurar el Roure indignat—. Vaig reservar el camp per avui! Ara em sentiran!

El Roure se’n va anar cap a baix com un llamp, va aterrar una mica més bruscament del que pretenia, de tan enfadat que estava, i va estar a punt de caure. El Harry, el Fred i el George el van seguir.

—Flint! —va cridar el Roure al capità de Slytherin—. És la nostra hora d’entrenament! Ens hem aixecat exprés! Ja us en podeu anar!

El Mike Flint era encara més corpulent que el Roure. Feia cara de tenir la intel·ligència d’un troll quan va respondre:

—Hi ha espai per a tothom, Roure.

L’Angelina, l’Alícia i la Katie també havien baixat a terra. No hi havia noies a l’equip de Slytherin, que, espatlla contra espatlla i encarats als de Gryffindor, somreien maquiavèl·licament com un sol home.

—Però jo vaig reservar el camp! —va dir ell rugint d’ira—. El vaig reservar!

—I jo —va dir el Flint— tinc un permís especial firmat pel professor Snape: Jo, el professor Snape, dono permís a l’equip de Slytherin per entrenar-se avui al camp de quidditch per tal que puguin preparar el nou caçador.

—Teniu un caçador nou? —va dir el Roure mig distret—. On?

I de darrere les sis figures corpulentes que tenien al davant, en va sortir una setena, un noi més escanyolit, que somreia altivament amb cara pàl·lida i afilada. Era el Draco Malfoy.

—Tu no ets el fill del Lucius Malfoy? —va preguntar el Fred, mirant el Malfoy amb antipatia.

—És curiós que mencionis el pare del Draco —va dir el Flint, mentre l’equip sencer de Slytherin somreia de manera encara més descarada—. T’ensenyaré el generós regal que ha fet a l’equip de Slytherin.

Tots set van aixecar les escombres que portaven. Set mànecs completament nous i polits amb les seves corresponents inscripcions en lletres daurades que deien «Nimbus 2001» resplendien amb el sol del matí davant dels nassos dels de Gryffindor.

—L’últim model. Ha sortit fa tan sols un mes —va dir el Flint com si no hi donés importància, traient una brossa que hi havia a la seva escombra—. Es veu que superen de molt les velles de la sèrie 2000. I en comparació amb les Sensepols —va somriure desagradablement al Fred i al George, que duien tots dos unes Sensepols 5—, arrasen.

A cap dels membres de l’equip de Gryffindor no se li va acudir res durant una estona. El Malfoy portava un somriure tan gran a la cara que els seus ulls freds s’havien reduït a dues línies.

—Mireu —va dir el Flint—. Ens envaeixen el camp.

El Ron i l’Hermione havien començat a creuar el terreny de joc per anar a veure què passava.

—Què passa? —li va preguntar el Ron al Harry—. Per què no jugueu? I aquest què fa aquí?

Es referia al Malfoy, que duia l’uniforme de quidditch de Slytherin.

—Sóc el nou caçador de Slytherin, Weasley —va dir el Malfoy amb aires de superioritat—. Estàvem admirant les escombres que el meu pare ha comprat a l’equip.

El Ron es va quedar encantat, amb la boca oberta, mirant les set escombres superbes que tenia al davant.

—Estan bé, oi? —va dir el Malfoy amb veu suau—. L’equip de Gryffindor podria fer una col·lecta per comprar-se escombres noves. Podríeu subhastar les Sensepols 5, suposo que algun museu hi estaria interessat.

Els de l’equip de Slytherin es van recargolar de riure.

—Com a mínim a l’equip de Gryffindor ningú no ha hagut de comprar-se el lloc —va dir l’Hermione, tallant—. Ells hi són pel seu talent.

L’aire de superioritat del Malfoy es va esvair.

—Ningú no t’ha demanat l’opinió, fastigosa sang de fang —li va engegar.

El Harry es va adonar de seguida que el Malfoy havia dit alguna cosa molt lletja per l’aldarull que es va organitzar. El Flint es va haver de posar davant del Malfoy per evitar que el Fred i el George se li tiressin al damunt. L’Alícia va cridar:

—Com t’atreveixes?! —I el Ron es va ficar la mà al vestit, va treure la vareta i va exclamar:

—Ho pagaràs car, Malfoy! —apuntant furiosament, sota el braç del Flint, a la cara del Malfoy.

Van sentir una explosió que va ressonar a tot l’estadi. De la punta equivocada de la vareta del Ron va sortir un raig de llum verda que li va anar a parar a l’estómac i el va fer trontollar enrere fins que va caure a la gespa.

—Ron! Ron! Estàs bé? —va xisclar l’Hermione.

El Ron va obrir la boca per parlar, però, en lloc de sortir-n’hi paraules, va fer un rot impressionant i li van sortir uns quants llimacs que li van caure a la falda.

Els de l’equip de Slytherin s’estaven fent un panxó de riure. El Flint estava plegat i es recolzava a l’escombra nova per no caure. El Malfoy s’havia posat de quatre grapes i colpejava el terra amb el puny. Els de Gryffindor feien pinya al voltant del Ron, que continuava eructant llimacs enormes i bavosos. Semblava com si ningú no el volgués tocar.

—Val més que el portem a cal Hagrid, està més a prop —li va dir el Harry a l’Hermione, que va fer que sí amb valentia, i tots dos van agafar el Ron per sota els braços.

—Què ha passat, Harry? Què ha passat? Està malalt? Tu el curaràs, oi? —El Pau havia baixat corrents de la graderia i ara ballava al seu costat mentre ells tractaven de sortir del camp. Al Ron li van venir basques i va tornar a vomitar llimacs.

—Oooh! —va fer el Pau, fascinat, i va aixecar la càmera—. El pots aguantar dret, Harry?

—Pau, surt del mig! —va cridar el Harry enfadat. L’Hermione i ell van ajudar el Ron a sortir de l’estadi i a creuar els camps de gespa en direcció al Bosc Prohibit.

—Estem a punt d’arribar, Ron —va dir l’Hermione quan va veure la cabana del guardabosc—. D’aquí a uns minuts et posaràs bé… Gairebé ja hi som…

Estaven a uns sis metres de casa del Hagrid quan la porta d’entrada es va obrir, però no era ell qui sortia. Era el Gilbert Decors, amb un vestit malva pàl·lid.

—Ràpid, rere l’arbust! —va dir el Harry a mitja veu, enduent-s’hi el Ron. A contracor, l’Hermione els va seguir.

—És molt senzill si saps el que fas! —li cridava el Decors al Hagrid—. Si necessites ajuda, ja saps on sóc. Et donaré un exemplar del meu llibre! Em sorprèn que encara no el tinguis. Te’n signaré un aquesta nit i te l’enviaré. Adéu! —I se’n va anar amb pas ferm cap al castell.

El Harry va esperar que el Decors es perdés en la llunyania per treure el Ron de darrere l’arbust i portar-lo a la cabana del Hagrid. Van picar a la porta amb urgència.

El Hagrid va obrir de seguida, amb cara de mal humor, però l’expressió li va millorar molt quan va veure qui era.

—Me demanava quan me vindríeu a veure… Entreu, entreu… Me pensava que era el professor Decors un altre cop.

El Harry i l’Hermione sostenien el Ron al llindar i el van ajudar a entrar a la cabana, que tenia una sola habitació amb un llit enorme en una cantonada i una llar amb un foc preciós en una altra. El Hagrid no es va preocupar pel problema del Ron amb els llimacs, que el Harry li va explicar sense perdre temps mentre asseia el Ron en una cadira.

—Millor fora que dins —va dir el Hagrid animosament, i li va posar un cubell de coure al davant—. Que surtin tots, Ron.

—Em sembla que no podem fer res més que esperar que pari —va dir l’Hermione ansiosa, mirant el Ron, que s’havia ajupit sobre el cubell—. Aquest sortilegi ja és prou difícil de fer en condicions normals; si, a sobre, el fas amb la vareta trencada…

El Hagrid s’havia posat a fer te i anava enfeinat amunt i avall. L’Ullal, el seu gran danès, bavejava sobre el Harry.

—Què volia el Decors, Hagrid? —va preguntar el Harry, rascant-li les orelles a l’Ullal.

—Ensenyar-me a treure les algues del pou —va rondinar el Hagrid, i va treure de la taula un pollastre que tenia a mig desplomar per posar-hi la tetera—. Com si no sabés com se fa. I fanfarronejar dient que havia fet bivac amb un drac eslovac. Me menjaré la tetera si una paraula del que ha dit és certa.

No era gens habitual que el Hagrid critiqués un professor de Hogwarts, així que el Harry se’l va mirar molt sorprès. En canvi, l’Hermione va dir, amb una veu una mica més alta que de costum:

—Em sembla que ets una mica injust. El professor Dumbledore bé que va pensar que era el millor candidat…

—No, no és que fos el millor, és que era l’únic —va dir el Hagrid, i els va oferir una safata de caramel tou de melassa mentre el Ron vomitava al cubell—. De debò, l’únic. Comença a ser difícil trobar algú per cobrir la plaça de professor de Defensa Contra les Forces del Mal. La gent no està gaire disposada a agafar-la, sabeu? Es pensen que està embruixada. Fa temps que ningú no hi dura gaire. Però, expliqueu-me —va dir per canviar de tema el Hagrid, movent el cap cap al Ron—, qui volia fer el sortilegi?

—Al Malfoy, que li ha dit no sé què a l’Hermione. Devia ser molt lleig, perquè tothom s’ha tornat boig.

—I tant que ho era —va dir el Ron sense veu, emergint de sota la taula amb la cara pàl·lida i tot suat—. Li ha dit que era una sang de fang, Hagrid.

El Ron va tornar a desaparèixer quan li va venir una nova onada de llimacs. El Hagrid estava indignat.

—No pot ser veritat! —li va dir escandalitzat a l’Hermione.

—Ho és —va dir ella—. Però no sé què vol dir. Tot i que és evident que és molt groller…

—És la cosa més insultant que se li podia haver ocorregut —va dir el Ron, que s’havia tornat a aixecar, amb la respiració entretallada—. És un nom odiós que s’usa per designar algú que és fill de muggles… Vaja, quan els seus pares no són bruixots. I és que hi ha gent, com la família del Malfoy, que es pensa que és millor que els altres perquè són el que ells anomenen «de pura sang». —Va fer un rotet i li va caure un sol llimac a la mà. El va llençar al cubell i va continuar—: Però vaja, la majoria sabem que no té cap importància. I si no, fixeu-vos en el Neville Longbottom… Ell és pura sang i no sap ni mantenir una marmita dreta…

—I encara han d’inventar el sortilegi que la nostra Hermione no sàpiga fer —va dir el Hagrid tot orgullós, i l’Hermione es va posar d’un color vermell pujat.

—És fastigós, dir-li això a algú —va dir el Ron, eixugant-se el front suat amb la mà tremolosa—. És com dir-li «sang bruta», «sang ordinària». És de bojos. A més, avui dia la majoria dels bruixots són de sang barrejada. Si no ens haguéssim casat amb muggles, ens hauríem extingit.

Li van venir més nàusees i va tornar a acotxar-se.

—Ron, no te culpo per haver provat de fer-li un sortilegi —va dir el Hagrid en veu alta per sobre del soroll que feien els llimacs en caure al cubell—. Prò me sembla que ha estat bo que la vareta te s’hagi girat en contra. Suposo que el Lucius Malfoy hauria vingut com un coet si li haguessis fet un sortilegi al seu fill. Almenys així no t’has ficat en problemes.

Al Harry li hauria agradat dir que els problemes no haurien estat pitjor que vomitar llimacs, però no va poder: el caramel tou de melassa del Hagrid li havia enganxat les mandíbules.

—Harry —va dir el Hagrid com si de sobte li hagués vingut un pensament al cap—, tenim un compte pendent, tu i jo. He sentit a dir que has repartit fotos firmades. Com és que a mi no me n’has donat cap?

De la ràbia, el Harry va aconseguir desenganxar-se els queixals.

—No he repartit fotos firmades —va dir acalorat—. Si el Decors continua amb això…

Però llavors es va adonar que el Hagrid reia.

—Era una broma —va dir, donant al Harry uns copets afectuosos a l’esquena que el van llançar de cap contra la taula—. Ja sabia que no ho havies fet. Li he dit al Decors que no necessitaves fer-ho, que ets més famós que ell sense haver-te d’esforçar.

—M’hi jugo el que vulguis que no li ha agradat —va dir el Harry, que es va asseure en una cadira fregant-se la galta.

—Em sembla que no —va dir el Hagrid amb els ulls radiants—. Llavòrens li he dit que mai me llegiria cap dels seus llibres i ell ha fotut el camp. Vols un caramel, Ron? —va afegir, en veure que el Ron reapareixia.

—No, gràcies —va dir el Ron sense esma—, val més que no m’hi arrisqui.

—Veniu a veure el que tinc a l’hort —va dir el Hagrid quan el Harry i l’Hermione es van acabar les tasses de te.

Al petit hort que el Hagrid tenia rere la cabana hi havia una dotzena de les carabasses més grans que el Harry havia vist mai. Semblaven roques.

—Creixen bé, oi? —va dir el Hagrid tot content—. Són per a la festa de Halloween… Em sembla que llavòrens ja seran prou grans.

—I amb què les alimentes? —va preguntar el Harry.

El Hagrid va mirar enrere per comprovar que realment estaven sols.

—Bé, els he donat una mica de… Ja t’ho pots imaginar… Una mica d’empenta.

El Harry va veure el paraigua de flors roses del Hagrid recolzat contra la paret del darrere de la cabana. El Harry abans ja havia tingut motius per pensar que aquell paraigua no era exactament el que semblava; de fet, estava convençut que dins s’hi amagava la vella vareta escolar del Hagrid. El Hagrid tenia prohibit fer servir la màgia. L’havien expulsat de Hogwarts quan feia tercer, però el Harry mai no havia pogut saber per què. Cada cop que sorgia el tema, el Hagrid s’aclaria la gola amb molt de soroll i es tornava misteriosament sord fins que algú canviava de tema.

—Un sortilegi d’engrossiment, suposo —va dir l’Hermione, en un to a mig camí entre la reprovació i la diversió—. Sigui com sigui, has fet una bona feina.

—Això mateix me va dir la teva germana petita —li va dir el Hagrid al Ron—. La vaig conèixer ahir mateix. —El Hagrid va mirar el Harry de cua d’ull amb la barba torta—. Va dir que estava passejant pel jardí, però a mi me sembla que esperava trobar-se algú més a casa meva. —Li va fer l’ullet al Harry—. Me temo molt que ella no rebutjaria una foto firmada…

—Oh, calla —va dir el Harry. El Ron es va posar a riure i va acabar omplint l’hort de llimacs.

—Vigila! —va bramar el Hagrid, empenyent el Ron lluny de les seves precioses carabasses.

Ja era gairebé l’hora de dinar, i com que el Harry només s’havia pres un tros de caramel tou des de la nit anterior, es moria de ganes de tornar a l’escola per menjar. Es van acomiadar del Hagrid i van fer cap al castell. De tant en tant al Ron li venia singlot, però només treia un o dos llimacs petits.

Així que van entrar al vestíbul, van sentir una veu que els cridava:

—Potter i Weasley, per fi els trobo. —Era la professora McGonagall, que es dirigia cap a ells amb posat seriós—. Els càstigs seran aquest vespre.

—Què ens farà fer, professora? —va preguntar el Ron, aguantant-se nerviós un eructe.

—Vostè polirà la plata de la sala dels trofeus amb el senyor Filch —va dir la professora McGonagall—. I res de fer servir màgia, Weasley! A cops de drap!

El Ron va empassar saliva. L’Argos Filch, l’encarregat de manteniment, l’odiaven tots els estudiants de l’escola.

—I vostè, Potter, ajudarà el professor Decors a respondre el correu de les seves admiradores —va dir la professora McGonagall.

—Oh, no… I no puc anar a fer la sala dels trofeus jo també? —va dir el Harry desesperat.

—És clar que no —va dir la professora McGonagall, aixecant les celles—. El professor Decors volia que fos vostè en particular. A les vuit en punt, tots dos.

El Harry i el Ron se’n van anar cap al Gran Saló amb el cap cot i en un estat de desolació total; l’Hermione els va seguir amb cara de què-voleu-vau-trencar-les-normes. Al Harry el pastís de carn no li va agradar tant com s’esperava. Tant ell com el Ron pensaven que els havia tocat el pitjor càstig.

—El Filch em tindrà allà tota la nit —va dir el Ron apesarat—. I sense màgia! En aquella sala hi deu haver com a mínim cent copes. La manera de netejar dels muggles no està feta per a mi.

—Jo t’ho canviaria ara mateix —va dir el Harry, enfonsat—. He practicat molt a casa dels Dursley, però això de respondre el correu del Decors… serà un malson.

El dissabte a la tarda els va passar volant. En un tres i no res van ser les vuit menys cinc i el Harry s’arrossegava pel corredor del segon pis cap al despatx del Decors. Va serrar les dents i hi va picar.

La porta es va obrir a Pacte. El Decors li va somriure.

—Ah, pillet! —va dir—. Entra, Harry, entra.

A les parets de l’habitació hi havia un munt de fotografies del Decors que resplendien sota la llum de les espelmes. Fins i tot n’hi havia algunes de signades. A la taula de l’escriptori n’hi havia un munt més.

—Posaràs les adreces als sobres! —li va dir el Decors al Harry, com si fos un premi—. La primera és per a Gladys Gudgeon, que Déu la beneeixi: és una gran admiradora meva.

Els minuts passaven a pas de caragol. El Harry va passar per alt els comentaris del Decors i tan sols deia «mmm», «sí», i «és clar» quan ho creia convenient. De tant en tant el Harry enxampava frases de l’estil de «La fama és una amiga capritxosa» o «L’èxit és el que amb l’èxit s’aconsegueix, recorda-ho».

Les espelmes s’anaven fent petites i feien ballar la llum sobre les cares somrients del Decors que el miraven. El Harry va escriure l’adreça de Verònica Smethley en el que li va semblar que era el sobre que feia mil. «Ja deu ser l’hora de marxar», va pensar abatut, «sisplau, que sigui gairebé l’hora…».

I llavors va sentir alguna cosa, alguna cosa que no tenia res a veure amb el soroll de les espelmes que s’anaven morint ni amb la xerrameca del Decors sobre les seves admiradores.

Era una veu, una veu que el va deixar glaçat fins al moll de l’os, una veu com de verí fred que no deixa respirar.

—Vine… Vine cap a mi… Deixa’m estripar-te… Deixa’m trossejar-te… Deixa’m matar-te…

El Harry va fer un bot monumental i va tacar de tinta lila el sobre amb l’adreça de Verònica Smethley.

—Què? —va cridar.

—Ja ho sé! —va dir el Decors—. Sis mesos sencers al número u de les llistes de vendes! Vaig batre tots els rècords!

—No —va dir el Harry, frenètic—, la veu!

—Perdó? —va fer el Decors tot estranyat—. Quina veu?

—La veu… La veu que ha dit… No l’ha sentit?

El Decors es mirava el Harry estupefacte.

—De què parles, Harry? Que t’està agafant nyonya? Verge santa, quina hora és! Hem estat aquí gairebé quatre hores! No ho hauria dit mai… Ha passat volant, oi?

El Harry no va respondre. Parava l’orella per veure si sentia un altre cop la veu, però no se sentia res que no fos el Decors dient-li que no esperés un regal com aquell cada cop que el castiguessin. Confós, va tocar el dos.

Era tan tard que la sala comuna de Gryffindor estava gairebé buida. El Harry se’n va anar directe al dormitori i va veure que el Ron encara no havia arribat. Es va posar el pijama, es va ficar al llit i el va esperar. El Ron va arribar mitja hora més tard, fregant-se el braç dret, i va omplir l’habitació fosca d’una forta pudor de líquid per a metalls.

—Tinc els músculs destrossats —es va lamentar el Ron, deixant-se caure al llit—. Catorze vegades! Catorze vegades m’ha fet polir aquella copa de quidditch abans de quedar satisfet. I llavors va i m’agafa un altre atac de llimacs sobre una placa atorgada per mèrits especials. M’ha costat anys treure’n la bava… I a tu, com t’ha anat amb el Decors?

Amb veu baixeta per no despertar el Neville, el Dean i el Seamus, el Harry li va repetir exactament el que havia sentit.

—I el Decors ha dit que no ho havia sentit? —va dir el Ron. A la llum de la llima, el Harry va veure que arrufava les celles—. Creus que t’ha mentit? Però és que no ho entenc… Fins i tot algú invisible hauria hagut d’obrir la porta.

—Ja ho sé —va dir el Harry, estirant-se al llit, mirant el cobricel que tenia a sobre—. Jo tampoc no ho entenc.





8. La festa de mortiversari


Va arribar el mes d’octubre i va cobrir els camps i el castell d’un fred humit. Madame Pomfrey, la infermera, va tenir molta feina amb la passa de grip que va afectar el professorat i els alumnes. La seva poció de pebretxús tenia efectes immediats, tot i que qui la bevia treia fum per les orelles durant unes quantes hores. La Ginny Weasley, que estava molt pàl·lida i dèbil, en va prendre una mica perquè el Percy la va persuadir de fer-ho. El fum que li sortia de sota els vívids cabells feia que semblés que tenia el cap sencer en flames.

Durant molts dies, gotes de la mida d’una bala van estar colpejant les finestres del castell; el nivell del llac va pujar, els parterres es van convertir en rius de fang i les carabasses del Hagrid van créixer fins a fer-se tan grans com el cobert. Tot i la pluja, l’entusiasme del Marc Roure pels entrenaments no va minvar, i això va fer que, un dissabte a la tarda tempestuós poc abans de Halloween, el Harry tornés a la torre de Gryffindor xop fins al moll de l’os i cobert de fang.

Deixant de banda la pluja i el vent, tampoc no havia estat una sessió d’entrenament gaire alegre. El Fred i el George, que havien estat espiant l’equip de Slytherin, havien vist amb els seus propis ulls com n’eren, de ràpides, aquelles Nimbus 2001 noves. Van tornar dient que els de l’equip de Slytherin eren set taques verdes que anaven disparades per l’aire com si fossin coets.

Quan el Harry caminava amb els peus enfangats pel corredor desert, es va trobar algú que semblava tan preocupat com ell. Era el Nick-de-poc-sense-cap, el fantasma de Gryffindor, que mirava taciturn a través d’una finestra, murmurant:

—No compleix els requisits… Per un centímetre, si és que hi arriba…

—Bona nit, Nick! —va saludar el Harry.

—Bona nit! —va fer el Nick-de-poc-sense-cap, sobresaltat.

Portava un barret amb una ploma molt elegant sobre uns cabells llargs i arrissats, i una túnica amb una gorgera, que amagava el tall que gairebé l’escapçava. Era pàl·lid com el fum i el Harry podia veure a través seu el cel fosc i la pluja torrencial que queia a fora.

—Sembles amoïnat, jove Potter! —va dir el Nick, plegant una carta transparent que es va guardar al gipó.

—Vostè també —va dir el Harry.

—Bé. —El Nick-de-poc-sense-cap va fer un gest elegant amb la mà—. No té gaire importància… No és que realment en volgués formar part… Però ho vaig demanar i, pel que es veu, «no compleixo els requisits».

Malgrat que parlava en un to despreocupat, a la cara se li notava una expressió amarga.

—Em sembla que és normal pensar —va esclatar de sobte, i va tornar a treure’s la carta de la butxaca— que el fet que et colpegin quaranta-cinc vegades al coll amb una destral oscada et fa apte per pertànyer al Club dels caçadors decapitats, oi?

—Oh, i tant! —va dir el Harry, que evidentment hi havia d’estar d’acord.

—Vaja, que a ningú no li hauria agradat més que a mi que tot hagués estat ràpid i net i que m’haguessin escapçat com Déu mana; vaja, que m’hauria estalviat un munt de patiment i de ridícul. Però tot i així… —El Nick-de-poc-sense-cap va desplegar la carta i la va llegir furiós.

Només acceptem caçadors que tinguin el cap separat del cos. Convindrà amb nosaltres que, si no fos així, seria impossible organitzar activitats com ara jocs malabars amb caps sobre cavall i polo de cap.

Per tant, em veig obligat a comunicar-li, amb el més profund pesar, que no compleix els requisits.

Una salutació cordial,

Sir Conrad Delaney-Podmore



Empipat, el Nick-de-poc-sense-cap va guardar la carta.

—Un centímetre de pell i tendons que em subjecta el cap, Harry! La majoria de la gent diria que està escapçat, però no, no n’hi ha prou per a Sir Correctament Decapitat Podmore.

El Nick-de-poc-sense-cap va agafar aire i tot seguit va dir, ja una mica més calmat:

—I doncs, a tu què et preocupa? Et puc ajudar en res?

—No —va dir el Harry—. No, tret que sàpiga on podem trobar set Nimbus 2001 gratis per al partit contra Sly…

La resta de la frase del Harry va quedar ofegada pel miol penetrant que va sortir d’algun lloc a prop dels seus turmells. Va mirar a terra i va trobar un parell d’ulls grocs com fanals. Era la Senyora Norris, la gata grisa esquelètica que l’Argos Filch, l’encarregat de manteniment, feia servir com a delegada en la batalla interminable que l’enfrontava als alumnes.

—Harry, val més que te’n vagis —va dir el Nick a l’acte—. El Filch no està de bon humor. Té la grip i, a més, uns alumnes de tercer han empastifat sense voler el sostre de la masmorra 5 amb cervell de granota; s’ha passat el matí netejant, i si veu que tu ho estàs omplint tot de fang…

—Té raó —va dir el Harry, i es va allunyar de la mirada acusadora de la Senyora Norris, però no tan ràpid com ho hauria hagut de fer. L’Argos Filch, empès fins allà pel misteriós poder que semblava connectar-lo amb la seva gata infame, va sortir de sobte de darrere un tapís que hi havia a la dreta del Harry, esbufegant i buscant com un boig amb la mirada l’alumne que havia trencat les normes. Portava una bufanda gruixuda de quadres escocesos al coll i tenia el nas inusualment morat.

—Brutícia! —va cridar amb la boca tremolosa i els ulls sortits d’una manera alarmant. I va assenyalar el fang que gotejava de la roba de quidditch del Harry—. Merda i desgavell per tot arreu! T’aviso, ja n’he tingut prou! Segueix-me, Potter!

Així doncs, el Harry es va acomiadar apesarat amb la mà del Nick-de-poc-sense-cap i va seguir el Filch escales avall, doblant el nombre de petjades de fang al terra.

El Harry mai no havia estat al despatx del Filch: era un lloc que els alumnes solien evitar. L’habitació era lúgubre i no tenia finestres, només la il·luminava un llum d’oli que penjava del sostre baix. Una lleugera olor de peix fregit omplia el lloc. A les parets hi havia arxivadors. Per les etiquetes el Harry va deduir que contenien els informes de tots els alumnes a qui el Filch havia castigat fins llavors. El Fred i el George Weasley tenien un calaix sencer per a ells. A la paret de darrere de l’escriptori del Filch penjava tota una col·lecció de cadenes i manilles lluents. Tothom sabia que pregava al Dumbledore que li deixés penjar els alumnes del sostre cap per avall.

El Filch va agafar una ploma d’oca d’un pot que hi havia a l’escriptori i es va posar a buscar pergamí per tot arreu.

—Excrements —murmurava furiós—, burilles de drac, cervell de granota, intestins de rata… Ja en tinc prou. Em serviràs d’exemple. On és l’imprès? Ah, sí…

Va agafar un gran rotlle de pergamí de l’escriptori, el va desenrotllar i va sucar la llarga ploma negra al pot de tinta.

—Nom… Harry Potter. Delicte…

—Només era una mica de fang! —va dir el Harry.

—Per a tu potser només és una mica de fang, noi, però per a mi és una hora més de fregar! —va cridar el Filch, amb una gota que li penjava repulsivament de la punta del nas inflat—. Delicte… Embrutar el castell… Sentència…

Es va eixugar el nas i va clavar els ulls en el Harry, que esperava sense alè que dictés sentència.

Però quan el Filch es va disposar a escriure, es va sentir un gran bum al sostre del despatx que va fer tremolar el llum d’oli.

—Peeves! —va rugir el Filch, i va deixar caure la ploma en un rampell de ràbia—. Aquest cop me les pagaràs! Me les pagaràs!

I sense ni girar-se a mirar el Harry, el Filch va sortir carranquejant del despatx amb la Senyora Norris al costat.

El Peeves era l’esperit entremaliat de l’escola, una amenaça aèria que feia ganyotes i que vivia per provocar el caos i la desgràcia. Al Harry no li agradava gaire el Peeves, però no va poder evitar estar-li agraït per ser tan oportú. Amb una mica de sort, fos el que fos allò que havia fet (i semblava que aquest cop havia trencat alguna cosa molt grossa) distrauria el Filch del Harry.

Com que va pensar que segurament seria millor esperar que el Filch tornés, es va asseure en una cadira arnada al costat de l’escriptori. Només hi havia un objecte, a part de l’imprès a mig omplir: un sobre lila gran i lluent amb lletres platejades al davant. Va donar una ullada ràpida a la porta per comprovar que el Filch no estava de tornada, va agafar el sobre i va llegir:

MAGICRÀPID

Curs de màgia a distància

per a principiants

Intrigat, el Harry va obrir el sobre i en va treure un feix de pergamins. A la primera pàgina hi havia més lletres platejades que deien:

Es troba fora de lloc en el món màgic modern? Busca excuses fins i tot per no haver de fer els sortilegis més simples?

S’han rigut mai de vostè per culpa dels desastres que ha fet amb la vareta?

No es desesperi, això té solució!

Magicràpid és un mètode totalment nou, garantit, de resultats ràpids i molt fàcil d’aprendre. Centenars de bruixots ja s’han beneficiat del mètode Magicràpid!

La senyora Z. Nettles, de Topsham, escriu:

«No recordava mai els sortilegis, i les pocions que feia eren la riota de tota la família! Però ara, després de fer el curs de Magicràpid, sóc el centre d’atenció de les festes i els amics em preguen que els doni la recepta de la meva poció de la diversió!».

El senyor D. J. Prod, de Didsbury, escriu:

«La meva dona es fumia dels encanteris que feia, però, en tan sols un mes del seu fabulós curs Magicràpid, vaig aconseguir convertir-la en un hipopòtam! Gràcies, Magicràpid!».



Fascinat, el Harry va fullejar la resta del contingut del sobre. Per quins set sous volia el Filch un curs Magicràpid? Volia dir allò que no era un bruixot com Déu mana? El Harry tot just havia començat a llegir la «Lliçó I: Com agafar la vareta (alguns consells pràctics)», quan va sentir uns passos escombrant el terra que l’avisaven que el Filch tornava. El Harry va entaforar els pergamins dins el sobre, i el va deixar caure sobre la taula just quan la porta s’obria.

El Filch estava exultant.

—Aquell armari era extremament valuós! —li deia a la Senyora Norris ple de joia—. Aquest cop el Peeves ens les pagarà, preciosa.

En aquell moment va advertir la presència del Harry i després es va fixar en el sobre de Magicràpid, que ara era a mig metre d’on havia estat abans (d’això, el Harry se’n va adonar massa tard).

La cara pàl·lida del Filch es va posar vermella com un tomàquet. El Harry es va preparar mentalment per a una onada de fúria excepcional. El Filch va anar coixejant cap a l’escriptori, va agafar el sobre i el va ficar dins un calaix.

—Has estat…? Has llegit…? —va barbotejar.

—No —va mentir el Harry a l’acte.

El Filch es fregava les mans molsudes agitadament.

—Si jo m’assabentés que has llegit el meu correu privat… Bé, no és que sigui meu… És per a un amic… Però tot i així… De totes maneres si…

El Harry se’l mirava fixament, alarmat; mai no havia vist el Filch tan enfadat. Els ulls li sortien de les òrbites, li havia agafat un tic a la bossa de les galtes i la bufanda de quadres escocesos no l’ajudava gens.

—Molt bé, doncs marxa… I no diguis ni una paraula… No és que… És clar que si no has llegit… Vés-te’n, que he de fer l’informe sobre el Peeves… Fuig!

Meravellat per la sort que havia tingut, el Harry va sortir corrents del despatx, va pujar el passadís i després unes escales. Allò de sortir del despatx del Filch sense càstig devia ser històric.

—Harry! Harry! Ha funcionat?

D’una aula va sortir flotant el Nick-de-poc-sense-cap. Darrere seu el Harry va veure les restes d’un armari negre i daurat que semblava haver estat llançat des d’una gran alçada.

—He convençut el Peeves perquè el llancés a sobre mateix del despatx del Filch —va dir el Nick tot il·lusionat—. He pensat que potser això el distrauria…

—Així que ha estat vostè? —va dir el Harry agraït—. Sí, ha funcionat, ni tan sols m’ha castigat. Gràcies, Nick!

Van anar junts corredor amunt. El Harry es va adonar que el Nick-de-poc-sense-cap encara duia la carta de rebuig de Sir Conrad a les mans.

—Tant de bo pogués fer alguna cosa per vostè pel que fa al Club dels Caçadors Decapitats —va dir el Harry.

El Nick-de-poc-sense-cap es va aturar de sobte i el Harry el va travessar. Li hauria agradat més no fer-ho: va ser com entrar en una dutxa d’aigua glaçada.

—De fet, sí que hi ha una cosa que podries fer —va dir el Nick exaltat—. Harry… Seria demanar molt si…? No, no ho has pas de fer…

—El què? —va preguntar el Harry.

—Bé, resulta que el dia de Halloween serà el meu cinc-centè mortiversari —va dir el Nick-de-poc-sense-cap, enlairant-se i adoptant un posat dignificador.

—Ah —va fer el Harry, que no sabia si ho havia de celebrar o donar-li el condol—. Ja.

—Faré una festa a baix, en una de les masmorres més espaioses. Vindran amics meus d’arreu del país. I per a mi seria un gran honor que hi vinguessis. Evidentment, el senyor Weasley i la senyoreta Granger també serien molt benvinguts… Però em temo que tu t’estimaries més anar a la festa de l’escola, oi? —Va mirar el Harry amb l’ànima en suspens.

—No, no —va dir el Harry ràpidament—, vindré…

—Ah, quina alegria! El Harry Potter vindrà a la festa del meu mortiversari! I… —va dubtar, enfervorit—, creus que podries dir-li a Sir Conrad que esfereïdor i impressionant que em trobes?

—Sí… Sí, és clar —va dir el Harry.

El Nick-de-poc-sense-cap li va fer un gran somriure.

—Una festa de mortiversari? —va dir l’Hermione entusiasmada, quan finalment el Harry es va haver canviat de roba i es va trobar amb el Ron i amb ella a la sala comuna—. M’hi jugo el que vulgueu que no hi ha gaires vius que puguin dir que han anat a una… Serà fascinant!

—I per què coi celebren el dia que van morir aquesta gent? —va dir el Ron, que feia els deures de Pocions i estava de mal humor—. A mi em sembla d’allò més depriment…

La pluja encara picava les finestres, que ara eren negres com la tinta. No obstant això, a dins l’ambient era resplendent i animat. La llum que sortia de la llar de foc il·luminava les innombrables butaques acollidores on la gent llegia, parlava, feia els deures o, en el cas del Fred i el George Weasley, miraven de descobrir què passava si feies menjar un Coet del Dr. Bocamoll a una salamandra. El Fred havia rescatat aquell amfibi de color taronja llampant que vivia al foc d’una classe de Criança de Criatures Màgiques i en aquells moments es cremava a poc a poc en una taula envoltada de curiosos.

El Harry estava a punt d’explicar al Ron i l’Hermione la història del Filch i el curs de Magicràpid quan la salamandra va saltar pels aires i va començar a fer tombarelles per l’habitació espurnejant i espetegant. La visió del Percy que s’anava quedant afònic de tant cridar el Fred i el George, el desplegament espectacular d’estrelletes de color mandarina que sortien en cascada de la boca de la salamandra, la manera com va anar a parar al foc i les explosions que la van acompanyar, van esborrar el Filch i el sobre de Magicràpid del pensament del Harry.

A mesura que s’apropava Halloween, el Harry va començar a penedir-se d’haver promès anar a la festa de mortiversari tan de pressa. La resta de l’escola es preparava alegrement per als festejos: com era habitual, el Gran Saló estava decorat amb ratpenats, havien buidat les carabasses gegants del Hagrid per fer-ne uns fanals prou grans perquè tres persones s’hi asseguessin al damunt, i corrien rumors que el Dumbledore havia llogat un grup d’esquelets dansaires per animar l’ambient.

—Una promesa és una promesa —li va recordar l’Hermione al Harry amb posat de manaire—. Li vas dir que aniries a la festa de mortiversari.

Així que, a les set del vespre, el Harry, el Ron i l’Hermione van passar de llarg per davant de la porta del Gran Saló, que era ple de gent i resplendia tant que convidava a entrar amb la lluïssor dels plats d’or i les espelmes, i van continuar cap a les masmorres.

El passatge que duia a la festa del Nick-de-poc-sense-cap també estava il·luminat amb espelmes, però l’efecte que feien estava lluny de ser animat: eren ciris de color atzabeja llargs i prims que cremaven amb una flama blava i donaven una llum tènue i fantasmagòrica fins i tot a les seves cares vives. La temperatura baixava a cada esglaó. El Harry es va posar a tremolar de fred i es va cenyir la roba al cos. Llavors va sentir un so com de mil ungles rascant una pissarra enorme.

—Se suposa que això és la música? —va murmurar el Ron. Van tombar a la cantonada i van veure el Nick-de-poc-sense-cap dret sota una porta guarnida amb roba de vellut de color negre.

—Estimats amics —va dir melancòlicament—, benvinguts, benvinguts… Em complau tant que hagueu vingut…

Es va treure el barret amb ploma i els va fer una reverència per mostrar-los el camí.

El que van veure a dins era increïble. La masmorra estava plena de gent d’un color blanc perla translúcid, la majoria flotava en una pista de ball plena de gom a gom, ballant al ritme de trenta serres musicals que tocaven els components d’una orquestra situada sobre un escenari fet amb roba negra. El canelobre que penjava del sostre irradiava una llum blava de mitjanit amb mil espelmes negres més. L’alè se’ls convertia en boira; allò era com entrar en un congelador.

—Fem un volt? —va proposar el Harry, que volia escalfar-se els peus.

—Aneu amb compte, no travesseu ningú —va dir el Ron nerviós, i van començar a fer la volta a la pista de ball. Van passar pel costat d’un grup de monges tenebroses, d’un home que anava esparracat i duia unes cadenes, i de Fra Gras, un fantasma de Hufflepuff molt alegre, que parlava amb un cavaller medieval que tenia una fletxa clavada al cap. El Harry no es va sorprendre de veure que al Baró Sagnant, un fantasma de Slytherin reprim que anava cobert de taques de sang platejades, tots els altres fantasmes el deixaven de banda.

—Oh, no —va fer l’Hermione, i es va aturar de cop—. Gireu-vos, gireu-vos, que no vull parlar amb la Gemma Gemec…

—Qui? —va dir el Harry quan feien marxa enrere.

—És un fantasma que viu al lavabo de noies del primer pis —va dir l’Hermione.

—Viu en un lavabo?

—Sí. Ha estat fora de servei tot el curs perquè li vénen atacs i ho inunda tot. Jo no hi vaig mai, si ho puc evitar; és horrorós pixar amb ella ploriquejant tota l’estona al costat…

—Mireu, menjar! —va exclamar el Ron.

A l’altra banda de la masmorra hi havia una taula allargada que també estava coberta amb vellut negre. S’hi van apropar entusiasmats, però acte seguit es van aturar, horroritzats. Feia una pudor nauseabunda. En unes safates de plata precioses hi havia peix podrit; en uns bols de porcellana, uns pastissets negres com el carbó de tan recremats; també hi havia un embotit escocès ple de cucs, un tros de formatge totalment cobert de fongs i, l’orgull de la taula, un pastís gris enorme en forma de làpida amb una inscripció que deia:

Sir Nicholas de Minsy-Porpington

mort el 31 d’octubre de 1492

El Harry va observar, sorprès, un fantasma grassonet que s’apropava a la taula, s’ajupia i la traspassava amb la boca oberta per travessar un dels trossos de salmó pudents.

—En notes el gust si ho travesses? —li va preguntar el Harry.

—Quasi —va dir el fantasma tot trist, i va marxar.

—Suposo que han deixat que es podrís perquè tingui un gust més fort —va dir l’Hermione assenyadament, pinçant-se el nas i inclinant-se sobre l’embotit escocès per veure’l millor.

—Per què no marxem d’aquí? Em vénen ganes de vomitar —va dir el Ron.

Però tot just s’havien tombat que un homenet va sortir volant de sota la taula i es va aturar a l’aire davant seu.

—Hola, Peeves —va dir el Harry amb cautela.

A diferència dels fantasmes que hi havia al seu voltant, Peeves-l’esperit-entremaliat no era pàl·lid i transparent. Duia un barret de festa d’un taronja pujat, un llacet horrible i un somriure immens en una cara malvada.

—Voleu picar alguna cosa? —va dir dolçament, oferint-los un bol de cacauets florits.

—No, gràcies —va fer l’Hermione.

—He sentit que parlàveu de la pobra Gemma —va dir el Peeves, amb ulls dansaires—. Que descortesa has estat amb la pobra Gemma. —Va agafar aire i va cridar—: Eo! Gemma!

—Oh, no, Peeves, no li repeteixis el que he dit, que l’afectarà molt —va xiuxiuejar l’Hermione desesperada—. No és això el que en penso, no em molesta, ella… Mmm… Hola, Gemma.

El fantasma rabassut d’una noia havia arribat flotant fins allà. Tenia la cara més afligida que el Harry havia vist mai, mig amagada rere uns cabells llargs i greixosos i unes ulleres gruixudes amb muntura perlada.

—Què passa? —va fer ella emmurriada.

—Com va tot, Gemma? —va dir l’Hermione amb una veu falsament alegre—. M’alegro de veure’t fora del lavabo.

La Gemma es va xarrupar els mocs.

—La senyoreta Granger parlava de tu ara mateix —li va dir a cau d’orella el Peeves.

—Deia… deia que… que avui vas molt elegant —va dir I’Hermione, i va mirar el Peeves furiosa.

La Gemma va mirar l’Hermione amb cara de sospitar.

—Us estàveu burlant de mi —va dir, i se li van omplir els ulls transparents de llàgrimes platejades a una velocitat sorprenent.

—No, de debò… Oi que he dit que la Gemma anava molt elegant? —va dir l’Hermione, i va donar un cop de colze al Harry i al Ron que els va fer molt de mal.

—Sí…

—I tant…

—No em diguis mentides —va dir la Gemma, que plorava a llàgrima viva i se li tallava la respiració, mentre el Peeves reia per sota el nas tot content—. Que et penses que no sé què diu la gent a la meva esquena? Gemma la desgraciada! Gemma la lletja! Gemma la grassa, la gelosa, la gemegaire!

—T’has deixat «granelluda» —li va murmurar el Peeves a l’orella.

La Gemma Gemec va començar a sanglotar i se’n va anar volant de la masmorra. El Peeves li va anar al darrere, tirant-li cacauets florits i cridant:

—Granelluda! Granelluda!

En aquell moment el Nick-de-poc-sense-cap va anar cap a ells obrint-se pas entre la gentada.

—Us ho passeu bé?

—I tant —van mentir.

—Déu n’hi do, la gent que ha vingut —va dir el Nick-de-poc-sense-cap tot satisfet—. La Vídua Viciosa ha vingut des de Kent… Ja gairebé és l’hora que faci el discurs, val més que vagi a avisar l’orquestra…

Però l’orquestra va deixar de tocar en aquell precís instant. Es va sentir un corn de caça i els músics i tots els que eren a la masmorra van callar i van mirar al seu voltant agitats.

—Ja els tenim aquí —va dir el Nick-de-poc-sense-cap amargament.

Del mur de la masmorra van sortir dotze cavalls fantasmes, cada un d’ells muntat per un genet sense cap. Tothom va aplaudir amb fervor; el Harry també va començar a aplaudir, però va parar immediatament quan va veure la cara del Nick.

Els cavalls van galopar fins al centre de la pista de ball i es van aturar, van alçar les potes del davant i van tornar a posar-se de quatre potes a terra. El fantasma corpulent que anava al davant, i que duia el cap barbut a la mà, va tornar a bufar el corn, va baixar del cavall, va aixecar el braç que duia el cap per poder mirar per sobre de la gent (tothom va riure) i se’n va anar amb pas decidit cap al Nick-de-poc-sense-cap, posant-se el cap a sobre el coll.

—Nick! —va cridar—. Com estàs? Encara et penja el cap?

Va deixar anar una riallada i li va donar uns copets a l’espatlla.

—Éssers vius! —va dir Sir Conrad, quan va veure el Harry, el Ron i l’Hermione, i va fer un salt de sorpresa fals i desmesurat, de manera que el cap li va tornar a caure (la gent va rebentar-se de riure).

—Molt graciós —va dir el Nick-de-poc-sense-cap ofuscat.

—No pateixis, Nick! —va cridar el cap de Sir Conrad des de terra—. Encara està trasbalsat perquè no el deixem formar part del Club! El que volia dir és que aquests que hi ha aquí…

—Jo crec —va dir el Harry apressadament, a un senyal significatiu que li va fer el Nick— que el Nick fa molta por i que…

—Ha! —va cridar el cap de Sir Conrad—. M’hi jugo el que vulguis que ell t’ha demanat que ho diguessis!

—Silenci, sisplau, ha arribat l’hora del discurs! —va dir el Nick-de-poc-sense-cap en veu alta, que es va plantar a l’escenari amb dues passes i es va posar sota una taca de llum blau glaçat.

—Senyors i senyores a qui algú plora en pèrdua, amb gran tristesa he de…

Ningú no va sentir gaire cosa més. Sir Conrad i la resta dels membres del Club dels Caçadors Decapitats havien començat a jugar un partit d’hoquei-cap i la gent s’havia girat a mirar-los. El Nick-de-poc-sense-cap va provar de tornar a captar l’atenció de l’audiència debades, i ho va deixar estar quan el cap de Sir Conrad li va passar fregant entre crits d’entusiasme.

En aquells moments el Harry ja tenia molt de fred, per no parlar de la gana.

—Em sembla que no aguanto més —va dir el Ron petant les dents quan l’orquestra va tornar a l’acció i els fantasmes s’arrossegaven cap a la pista de ball.

—Marxem —va dir el Harry.

Van fer cap a la porta d’esquena, saludant amb el cap i somrient a tots els qui els van mirar, i un minut després corrien amunt pel passadís ple d’espelmes negres.

—Potser encara queda púding —va dir el Ron esperançat, guiant-los cap a les escales que portaven al rebedor.

I llavors el Harry ho va sentir.

—Estripar… Trossejar… Matar…

Era la mateixa veu, la mateixa veu freda i assassina que havia sentit al despatx del Decors.

Es va aturar de cop, va parar l’orella contra la paret, esforçant-se a sentir alguna cosa amb tota l’ànima, mirant al seu voltant, escodrinyant el fosc passatge amunt i avall.

—Harry, què…?

—Calla… Sento aquella veu un altre cop…

—Afamat… Tant de temps…

—Escolteu! —va dir el Harry apressant-los. El Ron i l’Hermione es van quedar glaçats, observant-lo.

—Matar… És hora de matar…

La veu s’anava fent cada cop més feble. El Harry sentia que s’allunyava, que s’allunyava cap amunt. Va mirar el sostre obscur amb una barreja de sentiment de por i d’exaltació. Com podia ser que es mogués cap amunt? Era un fantasma pel qual els sostres de pedra no comptaven?

—Cap allà! —va cridar, i va començar a córrer escales amunt. Van arribar al vestíbul; allà no es podia esperar sentir res perquè hi havia un gran rebombori de veus que venien del Gran Saló, on celebraven la festa de Halloween. El Harry va sortir disparat per les escales de marbre i va arribar al primer pis. El Ron i l’Hermione el van seguir.

—Harry, què carai…?

—Xxxxt!

El Harry va forçar l’oïda. En la llunyania, al pis de dalt, i fent-se encara més feble, va sentir la veu:

—Sento olor de sang… Sento olor de sang!

Se li va encongir l’estómac.

—Està a punt de matar algú! —va cridar, i sense fer cas de la cara de perplexitat del Ron i l’Hermione va pujar corrents el següent tram d’escales de tres en tres, provant de sentir alguna cosa per sobre dels seus propis passos.

El Harry va recórrer el segon pis sencer, el Ron i l’Hermione esbufegaven darrere seu, i no es va aturar fins que no va arribar a la cantonada de l’últim corredor desert.

—Harry, què passa? —va dir el Ron, eixugant-se la suor del front—. Jo no he sentit res…

De sobte l’Hermione va deixar anar un crit sufocat i va assenyalar-los el final del passadís.

—Mireu!

Alguna cosa brillava a la paret del davant. S’hi van apropar a poc a poc, forçant els ulls en la foscor. En un pany de paret entre dues finestres, hi havia empastifades unes lletres de dos pams d’alçada que brillaven tènuement a la llum de les torxes.

LA CAMBRA SECRETA ESTÀ OBERTA.

ENEMICS DE L’HEREU, ANEU AMB COMPTE.

—Què és allò… que penja a sota? —va preguntar el Ron, mig tremolós.

S’hi van apropar i el Harry va estar a punt de relliscar: a terra hi havia un gran toll d’aigua. El Ron i l’Hermione el van agafar perquè no caigués i es van aproximar al missatge amb els ulls clavats en l’ombra que hi havia a sota. Tots tres van veure immediatament què era i van fer un bot enrere.

De l’armella de la torxa penjava per la cua la Senyora Norris, la gata de l’encarregat de manteniment. Estava rígida com una taula de planxar i tenia els ulls oberts i perduts en l’infinit.

Es van quedar parats uns segons. Aleshores el Ron va dir:

—Fotem el camp d’aquí.

—No hauríem d’intentar fer alguna cosa…? —va dir el Harry insegur.

—Fes-me cas —va dir el Ron—. Val més que no ens trobin aquí.

Però era massa tard. Un fragor com d’un tro llunyà els va indicar que la festa s’havia acabat. De totes dues bandes del corredor on eren venia el so de centenars de peus que pujaven les escales i la conversa alegre i cridanera de la gent que ha menjat bé; un instant més tard, els alumnes s’amuntegaven a les dues puntes del passadís.

La xerrameca, la bellugadissa i el soroll van quedar paralitzats quan els que anaven al davant van veure el gat penjat. El Harry, el Ron i l’Hermione es van quedar parats al mig del corredor, mentre els alumnes del darrere, muts, empenyien endavant per poder veure aquella cosa horripilant.

Llavors algú va trencar el silenci.

—Enemics de l’hereu, aneu amb compte! Els sang de fang sereu els propers!

Era el Draco Malfoy. S’havia obert camí entre la gentada. Radiants els ulls normalment inexpressius, vermella la cara habitualment pàl·lida, somreia davant la gata penjada i immòbil.





9. La pintada a la paret


—Què passa aquí? Què carai passa?

Sens dubte atret pel crit del Malfoy, l’Argos Filch va arribar a cops de colze al lloc dels fets. Llavors va veure la Senyora Norris i va recular amb la cara estremida d’horror.

—La meva gata! La meva gata! Què li ha passat a la Senyora Norris? —va xisclar.

I aleshores els seus ulls de pànic van veure el Harry.

—Tu! —va bramar—. Tu! Tu has assassinat la meva gata! L’has assassinada! Et mataré! Et…

—Argos!

Era el Dumbledore, seguit d’un bon nombre de professors. En un instant va passar davant del Harry, el Ron i l’Hermione i va despenjar la Senyora Norris de l’armella de la torxa.

—Argos, segueix-me —li va dir al Filch—. Senyor Potter, senyor Weasley, senyoreta Granger, vostès també.

El Decors va sortir del darrere, entusiasmat.

—El meu despatx és el que està més a prop… Just pujant les escales… Sisplau, serviu-vos-en…

—Gràcies, Gilbert.

La massa d’alumnes es va dividir per deixar-los passar. El Decors, agitat i fent-se l’important, va anar darrere el Dumbledore; els professors McGonagall i Snape també.

Quan van entrar al despatx fosc del Decors es va produir un moviment agitat a les parets; el Harry va veure com uns quants retrats del Decors, que duien rul·los al cap, desapareixien. El Decors de carn i ossos va encendre les espelmes de l’escriptori i es va apartar. El Dumbledore va estirar la Senyora Norris sobre la superfície polida de la taula i va començar a examinar-la. El Harry, el Ron i l’Hermione van intercanviar mirades tenses i es van arraulir en unes cadires fora del cercle de llum, per observar.

La punta del nas llarg i tort del Dumbledore era a un parell de centímetres del pèl de la Senyora Norris. L’observava atentament a través de les ulleres de mitja lluna, furgant i palpant delicadament amb els seus dits llargs. La professora McGonagall estava gairebé tan a prop de la gata com ell, forçant els ulls. L’Snape era una silueta borrosa mig a l’ombra amb una expressió estranya a la cara que feia por: semblava que amagués un somriure amb totes les seves forces. I el Decors rondava al seu voltant, fent suggeriments.

—És evident que ha estat un sortilegi el que l’ha matada… Probablement la tortura de la metamorfosi. N’he vist molts casos… És una llàstima que jo no fos allà quan l’hi han fet, perquè conec el contrasortilegi que l’hauria salvada…

Els comentaris del Decors anaven acompanyats dels sanglots sorollosos del Filch. Estava ensorrat en una cadira al costat de l’escriptori, tapant-se la cara amb les mans, incapaç de mirar la Senyora Norris. Per molt que detestés el Filch, el Harry no podia evitar que li sapigués greu, és clar que ni remotament el greu que li sabia per ell mateix: si el Dumbledore es creia el Filch, de ben segur que l’expulsarien.

El Dumbledore va començar a murmurar paraules estranyes i a donar-li copets de vareta a la Senyora Norris, però no va aconseguir res: continuava semblant que l’acabessin de dissecar.

—Recordo que a Ouagadougou va passar una cosa semblant —va dir el Decors—. Uns assassinats en sèrie; n’explico la història sencera a la meva autobiografia. Vaig fer uns amulets per a la gent del poble i la cosa va quedar solucionada immediatament…

Mentre parlava, les fotografies del Decors que hi havia a les parets expressaven acord amb el cap. Una d’elles s’havia oblidat de treure’s el ret.

Finalment el Dumbledore es va incorporar.

—No està morta, Argos —va dir suaument.

El Decors va deixar de comptar de sobte el nombre d’assassinats que havia evitat.

—No està morta? —va dir el Filch mig embarbussant-se, obrint els dits per mirar la gata—. I llavors com és que està…, que està tan rígida i freda?

—L’han petrificada —va dir el Dumbledore.

—Ah! Ja m’ho pensava —va dir el Decors.

—Però no sabria dir-te com…

—Pregunti-l’hi a ell! —va esclatar el Filch, girant-se cap al Harry amb la cara congestionada i bruta per les llàgrimes.

—Cap alumne de segon és capaç de fer això —va dir el Dumbledore fermament—. Cal màgia negra de la més complicada…

—Ha estat ell, ha estat ell! —va començar a cridar, enrogint—. Ja ha vist què ha escrit a la paret! Va trobar… Al meu despatx… Sap que sóc… Que sóc… —Estava patint molt—. Sap que sóc un llufa!

—Jo no li he fet res, a la Senyora Norris! —va cridar el Harry, incòmode perquè tothom el mirava, fins i tot els Decors que hi havia a les parets—. I no sé què és un «llufa»!

—Mentida! —va rugir el Filch—. Va veure el sobre de Magicràpid!

—Si em permeteu intervenir, senyor director… —va dir l’Snape a l’ombra, i el sentiment d’impotència del Harry va augmentar: estava convençut que res del que diria l’Snape aniria a favor seu—. És possible que el Potter i els seus amics fossin al lloc menys indicat en el moment menys oportú —va dir amb lleugera sorna, com si ho dubtés—. Però, sigui com sigui, ens trobem davant una sèrie de circumstàncies molt sospitoses. Què feien ells al corredor del segon pis? Per què no eren a la festa de Halloween?

El Harry, el Ron i l’Hermione es van llançar tots tres alhora a explicar allò de la festa de mortiversari.

—Hi havia un munt de fantasmes, qualsevol us dirà que hem estat allà.

—I per què no heu anat al Gran Saló, després? —va continuar l’Snape; els ulls negres li guspirejaven a la llum de les espelmes—. Per què heu anat precisament cap a aquell corredor?

El Ron i l’Hermione van mirar el Harry.

—Perquè… Perquè… —va començar a dir el Harry, amb el cor a cent; va pensar que, si deia que una veu sense cos que només ell sentia l’havia conduït allà, no el creurien—. Perquè estàvem cansats i ens en volíem anar al llit —va dir.

—Sense sopar? —va preguntar l’Snape, amb un gran somriure de triomf en aquella cara cadavèrica—. No crec que els fantasmes donin menjar apte per als vius a les seves festes…

—No teníem gana —va dir el Ron en veu alta, i just en aquell moment se li van sentir els budells.

El somriure desagradable de l’Snape es va fer encara més gran.

—Em sembla, senyor director, que el Potter no ens està dient la veritat —va dir—. Potser seria bona idea privar-lo de certs privilegis fins que estigui disposat a explicar-nos-ho tot. Personalment, crec que se l’hauria d’apartar de l’equip de quidditch de Gryffindor fins que deixi de mentir.

—Realment, Severus —va dir la professora McGonagall tallant—, jo no veig cap motiu per impedir que el noi jugui a quidditch. A aquest gat no li han donat un cop d’escombra al cap. No hi ha cap prova que demostri que el Potter hagi fet res de dolent.

El Dumbledore va escodrinyar el Harry. Aquella mirada analitzadora de color blau pàl·lid el va fer sentir com si l’estiguessin observant a través de raigs X.

—Innocent fins que no es demostri el contrari, Severus —va dir amb veu ferma.

L’Snape estava furiós. El Filch també.

—Han petrificat la meva gata! —va xisclar, traient foc pels ulls—. Vull veure un càstig!

—La curarem, Argos —va dir el Dumbledore amb paciència—. Aquest any la professora Coliflor ha aconseguit mandràgores. Quan tinguin la mida adequada, els demanaré que facin una poció que ressusciti la Senyora Norris.

—Ja la faré jo —va interrompre el Decors—. Dec haver fet el beuratge reconstituent de mandràgora centenars de vegades. El podria fer fins i tot dormint.

—Perdoneu —va intervenir l’Snape—, però em sembla que aquí el professor de Pocions sóc jo.

Es va fer un silenci molt incòmode.

—Ja poden marxar —va dir el Dumbledore al Harry, el Ron i l’Hermione.

I van sortir d’allà tan ràpid com van poder sense arribar a córrer. Quan van ser al pis de dalt, van entrar en una aula buida i van tancar la porta sense fer soroll. El Harry va mirar fixament les cares ofuscades dels seus amics.

—Creieu que els hauria hagut d’explicar allò de la veu?

—No —va dir el Ron sense dubtar un instant—. Sentir veus que ningú més sent no és bona cosa, ni tan sols al món dels bruixots.

Hi havia alguna cosa en el to del Ron que va fer que el Harry li digués:

—Però tu em creus, oi?

—És clar que sí —va dir el Ron a l’acte—. Però… has de reconèixer que és estrany…

—Ja sé que és estrany —va dir el Harry—. Tot plegat és molt estrany. Què deia la pintada de la paret? «La cambra secreta està oberta». Què deu voler dir, això?

—A mi em recorda alguna cosa —va dir el Ron a poc a poc—. Em sembla que algú em va explicar alguna cosa sobre l’existència d’una cambra secreta a Hogwarts… Devia ser el Bill…

—I què coi és un «llufa»? —va preguntar el Harry.

El Harry es va sorprendre que el Ron fes un somriure sorneguer.

—Bé, de fet no fa cap gràcia… Però com que és el Filch… —va dir—. Un llufa és una persona que va néixer en una família de bruixots però que no té poders màgics. Una mica al contrari dels bruixots que neixen en famílies de muggles, però no és tan habitual. Si el Filch vol aprendre màgia amb un curs de Magicràpid, és que deu ser un llufa. Això explicaria moltes coses, com per exemple per què odia tant els alumnes. —El Ron va fer un somriure de satisfacció—. Ens té enveja.

Un rellotge llunyà va tocar les campanades.

—Mitjanit —va dir el Harry—. Val més que anem a dormir abans que vingui l’Snape i ens empaperi per alguna altra cosa.

Durant uns dies, a l’escola no es va parlar de res més que no fos l’agressió a la Senyora Norris. El Filch va aconseguir mantenir-ho fresc a la ment de tothom perquè contínuament es passejava pel lloc on l’havien agredida, com si pensés que l’agressor hi tornaria. El Harry l’havia vist fregant la pintada de la paret amb Llevadesgavells Màgics de la Senyora Mery, però no li havia servit de res: les paraules seguien resplendint a la pedra. Quan el Filch no vigilava l’escena del crim, es passejava furtivament pels corredors amb els ulls vermells, es llançava sobre estudiants que no feien res de dolent i tractava de castigar-los per coses com «respirar fort» i «estar content».

La Ginny Weasley semblava molt amoïnada per la Senyora Norris. Segons el Ron, era una gran amant dels gats.

—Però si no coneixies la Senyora Norris —li va dir el Ron—. De debò, estem molt millor sense ella. —La Ginny va fer una ganyota—. No és normal que passin aquestes coses a Hogwarts —li va assegurar el Ron—. Agafaran el pirat que ho va fer i el faran fora en un tres i no res. Espero que tingui temps de petrificar el Filch abans que l’expulsin, però. És una broma, noia —va afegir el Ron a l’acte, en veure que la Ginny es posava blanca.

L’agressió a la Senyora Norris també havia fet efecte sobre l’Hermione. Era normal en ella que passés molt de temps llegint, però des d’aleshores no feia res més. Ni tan sols responia al Harry i al Ron quan li preguntaven què tramava, i no ho van saber fins al dimecres següent.

El Harry havia quedat retingut a la classe de Pocions perquè el professor Snape li havia manat rascar els cucs dels pupitres. Va dinar molt ràpid i va pujar a la biblioteca a trobar-se amb el Ron. De camí, va veure el Justin Finch de Fletchley, el noi de Hufflepuff que havia conegut a Botànica, que anava corredor avall en direcció a ell. El Harry ja havia obert la boca per saludar-lo quan el Justin va advertir qui era, es va girar de sobte i se’n va anar corrents en sentit contrari.

El Harry va trobar el Ron al fons de la biblioteca, mesurant els deures d’Història de la Màgia. El professor Binns els havia demanat una redacció d’un metre sobre l’Assemblea Europea de Bruixots de l’edat mitjana.

—No m’ho puc creure, encara em falten vint centímetres… —va dir el Ron empipat, i va deixar anar el pergamí, que es va tornar a cargolar—. L’Hermione ha fet un metre i mig, i això que fa la lletra petita.

—On és l’Hermione? —va preguntar el Harry, i li va agafar la cinta mètrica per mesurar la seva.

—Per allà —va dir el Ron, assenyalant una prestatgeria—, buscant un llibre. Em sembla que vol llegir-se la biblioteca sencera abans de Nadal.

El Harry li va explicar al Ron que el Justin Finch de Fletchley havia fugit d’ell.

—No sé per què et preocupes, a mi em va semblar una mica idiota —va dir el Ron, i es va posar a escriure, amb la lletra més gran que va saber fer—. Quines ximpleries que va dir sobre el Decors, que si era tan meravellós…

L’Hermione va emergir dels prestatges. Semblava que estigués de mala lluna, però finalment decidida a parlar-los.

—Tots els exemplars de Hogwarts, la història han volat —va dir, i es va asseure al costat del Harry i el Ron—. Hi ha una llista d’espera de dues setmanes. Tant de bo no hagués deixat el meu a casa, però no em cabia al bagul, amb tots els llibres del Decors.

—Per què el vols? —va preguntar el Harry.

—Per la mateixa raó que el vol tothom —va dir l’Hermione—. Per llegir la llegenda de la cambra secreta.

—I de què va? —va fer el Harry ràpidament.

—Aquest és el problema, que no me’n recordo —va dir l’Hermione, mossegant-se el llavi—. I no trobo la història enlloc més…

—Hermione, deixa’m llegir la teva redacció —va dir el Ron, desesperat, mirant el rellotge.

—No vull —va dir l’Hermione, que de sobte es va posar dura—. Has tingut deu dies per fer-la.

—Només em falten cinc centímetres, vinga…

Va sonar la campana. El Ron i l’Hermione se’n van anar discutint cap a classe d’Història de la Màgia.

Història de la Màgia era l’assignatura més avorrida que feien. El professor Binns, que era qui l’ensenyava, era l’únic professor fantasma, i la cosa més divertida que podia passar a les seves classes era que entrés a l’aula a través de la pissarra. Era vell i arrugat, i molta gent deia que no s’havia adonat que estava mort. Simplement s’havia llevat un dia per anar a fer classe i el cos li havia quedat enrere, en una butaca davant de la llar de foc de la sala de professors. Allò no li havia fet canviar gens la rutina diària.

Aquell dia era tan avorrit com sempre. El professor Binns va obrir els apunts i va començar a llegir en un to tan monòton com el d’un aspirador vell, fins que gairebé tothom va quedar sumit en l’estupor. De tant en tant els alumnes es desvetllaven l’estona suficient per poder copiar algun nom o alguna data, i llavors tornaven a adormir-se. Havia estat parlant durant mitja hora quan va passar una cosa que no havia passat mai. L’Hermione va alçar la mà.

El professor Binns va aixecar la vista al bell mig d’un rotllo impressionant sobre la Convenció Internacional de Bruixots de 1289; estava perplex.

—Senyoreta er…

—Granger, professor. Em preguntava si ens podria explicar res sobre la cambra secreta —va dir l’Hermione en veu alta i clara.

El Dean Thomas, que fins llavors havia estat mirant per la finestra amb la boca oberta, va sortir de l’estat de trànsit amb un bot; la Lavender Brown va aixecar el cap, que tenia entre els braços, i al Neville li va lliscar el colze pel pupitre.

El professor Binns va parpellejar.

—Jo ensenyo Història de la Màgia —va dir amb la seva veu seca i asmàtica de sempre—. M’ocupo dels fets, senyoreta Granger, no dels mites i les llegendes. —Es va aclarir la gola amb un sorollet com el d’un guix que es trenca, i va continuar—: El mes de setembre d’aquell any, un subcomitè de sortillers sard…

Es va aturar de cop. La mà de l’Hermione tornava a estar enlaire.

—Sí, senyoreta Grant?

—Perdoni, senyor professor, però, oi que les llegendes sempre es basen en algun fet real?

El professor Binns la mirava tan sorprès que el Harry va arribar a la conclusió que mai cap alumne, ni viu ni mort, l’havia interromput abans.

—Bé —va dir el professor Binns molt lentament—, sí, suposo que es podrien trobar arguments a favor del que diu. —Va observar l’Hermione com si mai no hagués vist un alumne realment—. De totes maneres, la llegenda de què parla té al darrere una història molt sensacionalista, fins i tot ridícula…

La classe en pes estava suspesa dels llavis del professor Binns. Els va mirar a tots sense esma, totes les cares pendents de la seva. El Harry va notar que estava totalment desconcertat per aquella mostra d’interès tan inusual.

—D’acord… —va dir a poc a poc—. Deixin-me pensar… La cambra secreta…

»Com tots saben, és clar, Hogwarts va ser fundada fa uns mil anys (se’n desconeix la data precisa) pels quatre bruixots més importants de l’època. Les quatre residències de l’escola han rebut els noms en honor seu: Nícanor Gryffindor, Hortènsia Hufflepuff, Mari Pau Ravenclaw i Sírpentin Slytherin. Entre tots quatre van construir aquest castell, lluny de les mirades inquisidores dels muggles, ja que aquella era una època en què la gent comuna tenia por de la màgia i les bruixes i els bruixots eren molt perseguits.

Va fer una pausa, els va mirar amb ulls vermells i aquosos, i va continuar:

—Durant uns anys els fundadors van treballar junts en harmonia: buscaven joves que mostressin senyals de màgia i els portaven al castell per educar-los. Però aviat van sorgir desacords entre ells. Es va començar a produir una escissió entre Slytherin i els altres. Slytherin volia ser més selectiu amb els alumnes que admetien a Hogwarts. Ell creia que l’ensenyament de la màgia havia de reservar-se a aquells que venien de famílies de bruixots. No li agradava agafar alumnes que fossin fills de muggles perquè els trobava poc dignes de confiança. Més endavant, Slytherin i Gryffindor van tenir una discussió molt forta sobre això, i Slytherin va marxar de l’escola.

El professor Binns va tornar a aturar-se i va torçar els llavis. Semblava una tortuga vella i arrugada.

—Fins aquí arriba el que ens diuen les fonts històriques verificables —va dir—, però els fets han quedat enfosquits per l’extravagant llegenda de la cambra secreta. El que diu la llegenda és que Slytherin va construir una cambra secreta, de la qual els altres fundadors no sabien res.

»Sempre segons la llegenda, Slytherin va segellar la cambra secreta de manera que ningú no pogués obrir-la fins que el seu veritable hereu arribés a l’escola. Només l’hereu podria obrir la cambra secreta i alliberar l’horror que amaga per purgar l’escola de tots aquells que no són dignes d’estudiar màgia.

Quan va acabar d’explicar la història es va fer silenci, però no el silenci dels adormits que habitualment omplia les classes del professor Binns. No, en aquell moment flotava en l’aire un sentiment d’intranquil·litat i tots els alumnes el miraven, esperant que n’expliqués més coses. El professor Binns semblava lleugerament molest.

—Tot plegat és una gran bestiesa, és clar —va dir—. Com us podeu imaginar, s’ha escorcollat l’escola diverses vegades per buscar proves de l’existència d’una cambra així. Ho han fet les bruixes i bruixots més savis. I no existeix. És una faula que s’explica per espantar els babaus.

L’Hermione havia tornat a aixecar la mà.

—Senyor professor, què volia dir concretament quan ha dit «l’horror que amaga» la cambra?

—Es creu que és algun tipus de monstre que només obeeix l’hereu de Slytherin —va dir el professor Binns amb aquella veu seca i aflautada.

Els alumnes es van mirar neguitosos.

—Ja us ho he dit: la cosa no existeix —va dir el professor Binns endreçant els apunts—. No hi ha cap cambra, i no hi ha cap monstre.

—Però, senyor professor —va intervenir el Seamus Finmgan—, si la cambra només la pot obrir l’hereu, ningú més la pot trobar, no?

—Ximpleries, O’Flaherty —va dir el professor Binns irritat—. Si una llarga successió de directors i directores de Hogwarts no l’han trobada…

—Però, senyor professor —s’hi va afegir la Parvati Patil—, segurament s’ha de fer servir màgia negra per obrir-la…

—Senyoreta Pennyfeather, ha de saber que el fet que un bruixot no utilitzi la màgia negra no vol dir que no sàpiga fer-ho —va dir bruscament el professor Binns—. Repeteixo: si els anàlegs del Dumbledore…

—Però és que potser s’ha de tenir alguna cosa a veure amb Slytherin, i aleshores el Dumbledore no podria… —va començar el Dean Thomas, però el professor Binns ja n’havia tingut prou.

—Ja està bé! —va dir en un to sever—. És un mite! No existeix! No hi ha la més mínima prova que Slytherin construís ni tan sols un armari per a escombres! Em penedeixo d’haver-los explicat una cosa tan esbojarrada! I ara, si no els fa res, tornarem a la història, a fets seriosos, creïbles i verificables!

I al cap de cinc minuts tothom tornava a estar tan adormit com sempre.

—Ja sabia que Sírpentin Slytherin era un paio retorçat i tocat de l’ala —va dir el Ron al Harry i l’Hermione quan miraven de fer-se camí pels corredors abarrotats d’alumnes que, al final de la classe, anaven a deixar les carteres abans de sopar—. Però no sabia que fos ell qui va començar aquesta història de la sang pura. No aniria a la seva residència ni que em paguessin per fer-ho. Us ho dic de debò, si el Barret que Tria hagués volgut posar-me a Slytherin, hauria agafat directament el tren cap a casa…

L’Hermione va assentir fervorosament, però el Harry no va dir res. De sobte, se li havia encongit l’estómac.

El Harry mai no havia explicat al Ron i l’Hermione que el Barret que Tria havia considerat de debò fer-lo anar a Slytherin. Recordava, com si hagués passat la nit anterior, la veueta que feia un any li havia parlat a cau d’orella quan es va posar el barret: «Podries arribar a sobresortir, ja ho saps. Ho tens tot al cap, i Slytherin t’ajudaria a agafar el camí de la grandesa, d’això no hi ha dubte…». Però el Harry, que ja havia sentit a parlar de la fama que tenia Slytherin de produir bruixots de les forces del mal, va pensar, desesperat: «A Slytherin no!», i el barret va dir: «Bé, si n’estàs segur… Val més que sigui Gryffindor…».

Entre la munió d’alumnes que els arrossegava, va passar el Pau Parra.

—Hola, Harry!

—Hola, Pau! —va fer el Harry automàticament.

—Escolta, Harry… Un noi de la meva classe ha dit que ets…

Però el Pau era tan petitet que no va poder lluitar contra l’onada de gent que l’arrossegava cap al Gran Saló; van sentir que deia amb veu fineta:

—Fins després! —i va desaparèixer.

—Què pot dir de tu un noi de la seva classe? —es va demanar l’Hermione.

—Pots comptar, que sóc l’hereu de Slytherin… —va dir el Harry, i l’estómac se li va encongir encara més, perquè de sobte li va venir al cap la manera com el Justin Finch de Fletchley havia fugit d’ell a l’hora de dinar.

—Aquí la gent és capaç de creure qualsevol cosa —va dir el Ron fastiguejat.

La quantitat de gent que hi havia va disminuir i van poder pujar el següent tram d’escales sense entrebancs.

—Creus de debò que hi ha una cambra secreta? —li va preguntar el Ron a l’Hermione.

—No ho sé —va dir ella arrufant les celles—. El Dumbledore no va poder curar la Senyora Norris, i això em fa pensar que fos el que fos el que la va atacar, no devia ser… humà.

Mentre deia això van tombar una cantonada i es van trobar ni més ni menys que al final del corredor on s’havia produït l’assalt. Es van aturar a mirar. Tot era igual que aquella nit, excepte que no penjava cap gat rígid de l’armella de la torxa i hi havia una cadira solitària contra la paret on hi havia escrit «La Cambra dels Secrets està oberta».

—Aquí és on seu el Filch quan fa guàrdia —va murmurar el Ron.

Es van mirar. El corredor estava desert.

—No ens pot fer cap mal donar-hi una ullada —va dir el Harry. Va deixar la cartera a terra i es va posar a buscar pistes de quatre grapes.

—Aquí hi ha unes cremades! —va dir—. I allà… I allà…

—Veniu a veure això! —va dir l’Hermione—. És molt estrany…

El Harry es va aixecar i va anar cap a la finestra que hi havia al costat de la pintada. L’Hermione va assenyalar el batent superior, on hi havia unes vint aranyes bellungant-se com boges, aparentment lluitant per sortir per una petita esquerda que hi havia al vidre. Un fil llarg i platejat es balancejava com si totes l’haguessin fet servir per pujar en un intent desesperat de sortir d’allà.

—Has vist mai les aranyes comportar-se així? —va dir l’Hermione intrigada.

—No —va dir el Harry—, tu, Ron? Ron?

Es va girar. El Ron s’havia apartat un bon tros i semblava que estigués lluitant contra l’impuls de córrer.

—Què et passa? —va preguntar el Harry.

—No… m’agraden… les… aranyes —va dir tot tens.

—No ens ho havies dit —va dir l’Hermione sorpresa mirant el Ron—. Has fet servir aranyes a classe de Pocions un munt de vegades…

—Si estan mortes no passa res —va dir el Ron, que mirava a tot arreu menys a la finestra—. El que no m’agrada és la manera com es mouen…

L’Hermione va sufocar el riure.

—No fa cap gràcia —va dir el Ron furiós—. Per si us interessa, quan tenia tres anys el Fred va convertir el meu… el meu ós de peluix en una aranya immensa i fastigosa perquè jo li havia trencat l’escombra de joguina. A vosaltres tampoc no us agradarien si de sobte un dia a l’osset que abraçàveu li haguessin començat a sortir més potes del compte…

Es va haver d’aturar. Tremolava. Era evident que l’Hermione seguia esforçant-se per no riure. El Harry, que va pensar que era millor canviar de tema, va dir:

—Recordeu l’aigua que hi havia a terra? D’on venia? Algú l’ha eixugat.

—Era per aquí —va dir el Ron, que es va reanimar prou per fer unes passes més enllà de la cadira del Filch i assenyalar amb el dit—. A l’altura d’aquesta porta.

Va allargar el braç per estirar el pom de llautó de la porta, però va apartar la mà com si s’hagués cremat.

—Què passa? —va dir el Harry.

—No hi podem entrar —va dir malhumorat—. És un lavabo de noies.

—Vinga, Ron, no hi haurà ningú —va dir l’Hermione, que es va aixecar i se’n va anar cap a on eren els nois—. És el santuari de la Gemma Gemec. Donem-hi una ullada.

I va obrir la porta sense fer cas del cartell que deia «Fora de servei».

Era el lavabo més fosc i depriment que el Harry havia vist mai. Sota un gran mirall tacat i esquerdat hi havia una filera de piques de pedra esberlades. El terra estava moll i reflectia la llum lúgubre que feien unes quantes espelmes gastades; les portes dels vàters estaven escrostonades i rascades i n’hi havia una que penjava fora de les frontisses.

L’Hermione es va posar un dit als llavis en senyal de silenci i se’n va anar cap a l’últim vàter. Un cop allà va dir:

—Bona tarda, Gemma, com estàs?

El Harry i el Ron hi van anar a mirar. La Gemma Gemec flotava a l’alçada de la cisterna del vàter i s’estava traient un barb.

—Això és un lavabo de noies —va dir, i va mirar el Harry i el Ron amb suspicàcia—. Ells no són noies.

—No —va acceptar l’Hermione—. Només els volia ensenyar… Mmm… Que bé que s’hi està, aquí.

I va fer un gest amb la mà cap al mirall vell i brut i el terra moll.

—Pregunta-li si va veure alguna cosa —li va dir el Harry a l’Hermione a cau d’orella.

—Què murmureu? —va preguntar la Gemma, mirant-lo fixament.

—Res —va dir el Harry ràpidament—. Volíem preguntar-te…

—M’agradaria que la gent deixés de parlar a la meva esquena! —va dir la Gemma amb veu d’estar a punt de plorar—. Tinc sentiments, sabeu?, encara que estigui morta.

—Gemma, ningú no et vol cap mal —va dir l’Hermione—. El Harry tan sols volia…

—Ningú no em vol cap mal! Aquesta sí que és bona! —va gemegar la Gemma—. Aquí la meva vida era miserable, i ara ve la gent a espatllar-me la mort!

—Només volíem preguntar-te si havies vist alguna cosa estranya últimament —va dir l’Hermione a corre-cuita—, perquè el dia de Halloween van atacar una gata davant mateix de la porta dels lavabos.

—Vas veure algú per aquí aquella nit? —va preguntar el Harry.

—No estava gaire al cas —va dir la Gemma en un to dramàtic—. El Peeves em va trasbalsar tant que em vaig tancar aquí i em vaig voler matar. Però llavors, és clar, em vaig recordar que ja estic… que estic…

—Morta —va dir el Ron mirant d’ajudar-la.

La Gemma va sanglotar tràgicament, es va enlairar, es va girar i es va llançar de cap al vàter de manera que els va esquitxar per tot arreu i va desaparèixer. Per tal com els arribaven els sanglots, van deduir que havia anat a descansar a la canonada en forma d’U del vàter.

El Harry i el Ron estaven bocabadats, però l’Hermione va arronsar les espadles en senyal de resignació i va dir:

—Creieu-me: per ser la Gemma, estava gairebé animada… Vinga, som-hi.

Així que el Harry va tancar la porta del lavabo deixant enrere el doll de sanglots que era la Gemma, van sentir una veu que els va fer fer un bot a tots tres.

—Ron!

Aturat al final de les escales, hi havia el Percy Weasley, amb la insígnia de monitor lluent i una expressió de xoc a la cara.

—Això és un lavabo de noies! —va exclamar indignat—. Es pot saber què hi fèieu?

—Hi donàvem una ullada —va dir el Ron encongit—. Ja saps, pistes…

El Percy es va inflar d’una manera que al Harry li va recordar la senyora Weasley.

—Nous-acosteu-perquí —va dir. Se’n va anar cap a ells amb pas decidit i els va fer fora d’allà esvoletegant els braços—. Que no veieu que fa mal efecte tornar aquí quan tothom és a baix sopant…?

—Per què no hauríem de ser aquí? —va dir el Ron amb vehemència, i es va aturar de cop mirant fixament el Percy—. Escolta, nosaltres no li vam fer res, a la gata!

—Això és el que li he dit a la Ginny —va dir el Percy enèrgicament—, però continua pensant que us expulsaran. Mai no l’havia vista tan amoïnada, ni plorant tan desesperadament. Podríeu pensar en ella, tots els de primer estan angoixadíssims amb aquesta història…

—Tant te fa, a tu, la Ginny —va dir el Ron, amb les orelles vermelles—. A tu només et preocupa que això pugui impedir-te ser cap de monitors.

—Cinc punts menys per a Gryffindor! —va dir el Percy expeditiu, tocant-se la insígnia de monitor—. Espero que això us faci aprendre la lliçó! Si torneu a jugar a detectius escriuré a la mare!

I va marxar amb pas decidit, amb el coll tan vermell com les orelles del Ron.

Aquella nit, a la sala comuna, el Harry, el Ron i l’Hermione es van asseure tan lluny del Percy com van poder. El Ron continuava de mal humor i no parava de tacar de tinta els deures d’Encanteris. Va agafar sense pensar la vareta per treure les llànties i l’únic que va aconseguir va ser calar foc al pergamí. Fumejant gairebé tant com els deures, el Ron va tancar de cop el Llibre d’encanteris (nivell 2). El Harry va quedar parat de veure que l’Hermione també ho feia.

—Però qui pot ser? —va dir amb veu reflexiva, com continuant una conversa que acabessin de tenir—. Qui pot voler fer fora de Hogwarts els llufes i els fills de muggles?

—Pensem-hi —va dir el Ron fent veure que pensava—. Qui coneixem que pensi que els fills de muggles són escòria?

Va mirar l’Hermione. L’Hermione el va mirar, poc convençuda.

—Si estàs pensant en el Malfoy…

—I és clar que hi penso! —va dir el Ron—. Ja el vau sentir: «Els sang de fang sereu els propers!». Només cal mirar-li aquella cara de rata roïna que té per saber que és ell…

—El Malfoy, hereu de Slytherin? —va dir l’Hermione escèptica.

—Penseu en la seva família —va dir el Harry, i ell també va tancar els llibres—. Tots van anar a Slytherin, sempre en presumeix. Podrien molt bé ser descendents de Slytherin. Està clar que el seu pare és prou malvat.

—Podria ser que tinguessin la clau de la cambra secreta des de fe segles! —va dir el Ron—. Que se l’haguessin passat de pares a fills…

—Sí, és clar —va dir l’Hermione amb prudència—, suposo que és possible.

—Però com ho provem? —va dir el Harry ombrívol.

—Potser hi ha una manera —va dir l’Hermione lentament, abaixant la veu i donant una ullada al Percy—. És clar que seria difícil. I perillós, molt perillós. Suposo que només hauríem de trencar unes cinquanta normes de l’escola…

—Si d’aquí a un mes et ve de gust d’explica’ns-ho, ens ho comuniques, eh? —va dir el Ron irritat.

—Molt bé —va dir l’Hermione impassible—. El que hem de fer és anar a la sala comuna de Slytherin i fer-li unes preguntes al Malfoy sense que s’adoni que som nosaltres.

—Però això és impossible —va dir el Harry, mentre el Ron es trencava de riure.

—No, no ho és —va dir l’Hermione—. Només necessitem una mica de poció de la mutació.

—I això què és? —van dir el Harry i el Ron alhora.

—L’Snape ho va explicar a classe fa unes setmanes…

—Però que et penses que no tenim res millor a fer a classe de Pocions que escoltar l’Snape? —va dir el Ron.

—Et transforma en una altra persona. Imagineu-vos-ho! Ens podríem fer passar per tres de Slytherin. I ningú no sabria que som nosaltres. Probablement el Malfoy ens diria el que volguéssim. És possible que ara mateix n’estigui fanfarronejant a la sala comuna de Slytherin; si el poguéssim sentir…

—Això de la mutació em sembla una mica arriscat —va dir el Ron, arrufant les celles—. I què passaria si ens quedéssim transformats en tres de Slytherin per sempre?

—Els efectes passen al cap d’una estona —va dir l’Hermione agitant la mà impacientment—, el que serà difícil és aconseguir la recepta. L’Snape va dir que era en un llibre que es diu Pocions Molte Potente, que deu ser a la secció d’accés restringit de la biblioteca.

Només hi havia una manera de consultar els llibres de la secció d’accés restringit: amb un permís signat per un professor.

—Doncs ja em diràs per a quina cosa podem dir que volem el llibre —va dir el Ron— si no és per fer una de les pocions…

—Crec —va dir l’Hermione— que si fem veure que només estem interessats en la teoria que hi ha al darrere, ens en podríem sortir…

—Sí home, no s’ho empassarà cap professor —va dir el Ron—. Hauria de ser un veritable totxo…





10. La bala dissident


Després del desastrós episodi amb els follets, el professor Decors no va tornar a portar éssers vius a classe. En lloc d’això, llegia passatges dels seus llibres i de vegades n’escenificava alguns dels trossos més emocionants. Acostumava a agafar el Harry perquè l’ajudés a fer la reconstrucció. Fins llavors el Harry havia fet de simple habitant d’un poble de Transilvània a qui el Decors havia curat del sortilegi del barboteig, de ieti refredat i de vampir que tan sols havia pogut menjar enciam després que el Decors s’hagués encarregat d’ell.

A la següent classe de Defensa Contra les Forces del Mal el Harry va haver de tornar a la pissarra, aquest cop per fer d’home llop. Si no hagués tingut una molt bona raó per mantenir el Decors de bon humor, s’hi hauria negat.

—Un udol penetrant, Harry. Exacte. I llavors, no s’ho creuran, el vaig envestir. Així. I el vaig tirar a terra. Amb una mà vaig aconseguir mantenir-lo a terra. Amb l’altra li vaig posar la vareta a la gola. I amb les forces que em quedaven vaig fer l’immensament complex sortilegi Homoformus. Va deixar anar un gemec llastimós. Vinga, Harry. Una mica més fort. Ara. El pèl va desaparèixer. Els ullals es van encongir. I va tornar a ser un home. Simple, però efectiu. I un altre poble que em recordarà sempre com l’heroi que el va deslliurar del terror de l’atac mensual de l’home llop.

Va sonar la campana i el Decors es va posar dret.

—Deures: componguin un poema sobre com vaig vèncer l’home llop de l’autoestop! A qui faci el millor li donaré un exemplar signat de La màgia en mi!

Els alumnes van començar a sortir de l’aula. El Harry va tornar al fons de la classe, on l’esperaven el Ron i l’Hermione.

—Llestos? —va fer el Harry a mitja veu.

—Espera que marxi tothom —va dir l’Hermione nerviosa—. Ara!

Es va apropar a l’escriptori del professor amb un pergamí a la mà. El Harry i el Ron la van seguir.

—Mmm… Professor Decors? —va balbucejar l’Hermione—. M’agradaria agafar aquest llibre de la biblioteca. Només com a lectura complementària. —Va treure el paper tremolant lleugerament—. Però el que passa és que està a la secció d’accés restringit de la biblioteca, així que necessito una nota firmada per un professor… Crec que m’ajudarà a entendre el que diu a Un bivac amb un drac eslovac sobre els verins d’efecte retardat…

—Ah, Un bivac amb un drac eslovac! —va exclamar el Decors, i li va agafar el paper a l’Hermione amb un somriure—. Probablement és el meu llibre favorit. T’ha agradat?

—I tant —va dir l’Hermione entusiasmada—. Vaig trobar tan intel·ligent la manera com va atrapar l’últim drac amb una xarxa de pescar…

—Bé, estic segur que a ningú no li farà res que doni una petita ajuda a la millor estudiant del curs —va dir el Decors afectuosament, i va treure una ploma de paó—. Sí, és preciosa, oi? —va dir, mal interpretant la cara de fàstic que va fer el Ron—. Normalment la faig servir per signar llibres.

Va signar la nota amb un llaç molt ampul·lós i la va tornar a l’Hermione.

—Harry —va dir el Decors, mentre l’Hermione plegava la nota maldestrament i se la posava a la cartera—, així que demà hi ha el primer partit de quidditch de la temporada, oi? Gryffindor contra Slytherin, no? He sentit a dir que ets un jugador útil. Jo també era caçador. Em van arribar a demanar si volia jugar a l’equip nacional, però vaig preferir dedicar la vida a l’eradicació de les forces del mal. Tot i així, si mai necessites alguna lliçó particular, no dubtis a demanar-ho. Sempre m’ha agradat transmetre la meva experiència a jugadors menys dotats…

El Harry va fer un soroll amb la gola i va sortir ràpidament rere el Ron i l’Hermione.

—No m’ho puc creure —va dir quan tots tres es van aturar a observar la signatura—. Ni tan sols s’ha parat a mirar quin llibre volíem.

—Això és perquè és un babau sense cervell —va dir el Ron—. Però tant hi fa, el cas és que tenim el que volem.

—No és un babau sense cervell —va dir l’Hermione amb veu aflautada mentre anaven cap a la biblioteca mig corrents.

—Només perquè hagi dit que ets la millor del curs…

Tan bon punt van arribar al silenci de la biblioteca, van callar de cop.

Madame Pince, la bibliotecària, era una dona prima i irritable que semblava un voltor mal alimentat.

—Pocions Molte Potente? —va repetir intrigada, tractant d’agafar-li la nota a l’Hermione, però l’Hermione no la deixava anar.

—Que me la podria quedar? —va dir sense esma.

—Vinga, va, Hermione —va fer el Ron, traient-l’hi de les mans i oferint-la a Madame Pince—. Ja t’aconseguirem un altre autògraf. El Decors firmaria qualsevol cosa que s’estigués quieta prou temps.

Madame Pince es va mirar la nota a contrallum, com si es pensés que estava falsificada, però finalment va passar el test. Es va perdre entre els prestatges i va tornar uns minuts després amb un llibre gran i gairebé florit. L’Hermione se’l va posar a la cartera i van marxar procurant no caminar gaire de pressa ni amb cara de culpables.

Cinc minuts més tard estaven tancats un altre cop al lavabo fora de servei de la Gemma Gemec. L’Hermione va salvar les objeccions del Ron assenyalant que era l’últim lloc del món on aniria algú amb seny, així que tenien garantida una certa privacitat. La Gemma Gemec plorava a llàgrima viva al seu lavabo, però en feien tan poc cas com ella d’ells.

L’Hermione va obrir Pocions Molte Potente amb molt de compte i tots tres es van inclinar sobre les pàgines tacades de verdet. A simple vista es veia per què estava a la secció d’accés restringit. Algunes de les pocions tenien uns efectes impensablement macabres i hi havia algunes il·lustracions molt desagradables, entre les quals la d’un home que semblava estar girat com un mitjó i la d’una bruixa a qui li sortien uns quants parells de braços del cap.

—És aquesta —va dir l’Hermione exaltada quan va trobar la pàgina que deia «Poció de la mutació». El text anava acompanyat de dibuixos de persones a mig camí de transformar-se en altres. El Harry va desitjar que la cara de patiment que feien fos imaginació de l’artista.

—És la poció més complicada de fer que he vist mai —va dir l’Hermione mentre repassaven la recepta—. Crisopes, litxis, herba de santa Sofia, passacamins —va murmurar resseguint la llista d’ingredients amb el dit—. Bé, són fàcils d’aconseguir, n’hi ha al rebost dels alumnes, en podem agafar tranquil·lament. Oh, mireu, corn de bicorn en pols… No sé d’on traurem això… Tires de pell de serp corall… Això també serà complicat d’obtenir… I, naturalment, una mica de la persona en qui vulguem transformar-nos.

—Perdona? —va dir el Ron asprament—. Què vols dir? No em penso beure res que contingui les ungles dels peus del Crabbe…

L’Hermione va seguir amb el que feia com si no l’hagués sentit.

—No cal que ens preocupem d’això, ara, perquè no s’afegeix fins al final…

El Ron es va girar, mut, cap al Harry, que tenia altres preocupacions.

—T’adones de quantes coses haurem de robar, Hermione? Tires de pell de serp corall… Això està clar que no hi és, al rebost dels alumnes. Què hem de fer, robar-l’hi a l’Snape? No sé si és gaire bona idea…

L’Hermione va tancar el llibre de cop.

—Doncs molt bé, si us heu de cagar a les calces ho deixem estar —va dir. Tenia les galtes vermelles i els ulls més brillants que mai—. Jo no vull trencar les normes, ja ho sabeu. Però penso que amenaçar els fills de muggles és molt pitjor que fer una poció difícil. Ara, si no voleu saber si és el Malfoy, me’n vaig ara mateix a Madame Pince i li torno el llibre…

—No m’hauria imaginat mai que hi hauria un dia en què tu provaries de convence’ns per trencar les normes —va dir el Ron—. D’acord, ho farem. Però res d’ungles de peu, entesos?

—I quant de temps trigarem a fer-la? —va dir el Harry quan l’Hermione, ja de més bon humor, va tornar a obrir el llibre.

—Bé, com que l’herba de santa Sofia s’ha de collir amb lluna plena i les crisopes han de bullir durant vint-i-un dies… Jo diria que estarà llesta d’aquí a un mes, si aconseguim tots els ingredients.

—Un mes? —va fer el Ron—. El Malfoy pot haver agredit la meitat dels fills de muggles de l’escola d’aquí a llavors! —Però els ulls de l’Hermione es van tornar a empetitir perillosament, i va afegir veloçment—: És clar que és el millor pla que tenim, així que… endavant!

De totes maneres, quan l’Hermione comprovava que no hi havia roba estesa i que podien sortir dels lavabos sense problemes, el Ron li va dir al Harry a cau d’orella:

—Em sembla que serà més fàcil que demà facis caure el Malfoy de l’escombra.

Dissabte al matí el Harry es va despertar d’hora i va estar una estona estirat al llit pensant en el partit de quidditch. Estava nerviós, principalment pel que diria el Roure si Gryffindor perdia, però també pel fet d’haver-se d’enfrontar a un equip que muntava les escombres més ràpides que els diners podien comprar. Mai no havia tingut tantes ganes de guanyar els de Slytherin. Després de mitja hora d’estar ajagut amb l’estómac regirat, es va llevar, es va vestir i va baixar a esmorzar d’hora. Al menjador va trobar els altres components de l’equip de Gryffindor, apinyats en un racó de la llarga taula buida, tensos i sense parlar gaire.

Quan es van apropar les onze del matí, l’escola en pes es va començar a dirigir cap al camp de quidditch. Feia un dia xafogós que presagiava tempesta. El Ron i l’Hermione van arribar corrents als vestidors per desitjar-li bona sort al Harry abans d’entrar. Els jugadors es van posar l’uniforme escarlata de Gryffindor i es van asseure a escoltar el discurs encoratjador que el Roure sempre feia abans dels partits.

—Els de Slytherin tenen més bones escombres que nosaltres —va començar—. No es pot negar. Però nosaltres tenim més bons jugadors sobre les escombres. Ens hem entrenat molt més i ho hem fet en tot tipus de condicions meteorològiques…

—Això és cert —va murmurar el George Weasley—. Vaig moll des del mes d’agost.

—Així que farem que es penedeixin del dia que van deixar que aquella espècie de serp del Malfoy comprés la seva entrada a l’equip —va acabar el Roure. Amb el pit inflat d’exultació, es va dirigir al Harry.

—Harry, et toca a tu mostrar-los que un caçador ha de tenir alguna cosa més que un pare ric. Captura la papallona abans que el Malfoy o mor en l’intent, perquè avui hem de guanyar. Hem de guanyar.

—Sense pressió, eh, Harry? —va dir el Fred, fent-li l’ullet.

Quan van sortir al terreny de joc els va rebre una gran cridòria; principalment de suport, perquè els de Ravenclaw i Hufflepuff també volien veure perdre Slytherin, però tot i així els de Slytherin van fer sentir els seus xiulets. Madame Hooch, la professora de quidditch, va demanar al Roure i al Flint que es donessin la mà, cosa que van fer, però mirant-se amenaçadorament i estrenyent-se més del que era necessari.

—Quan sentiu el xiulet —va dir Madame Hooch—. Tres, dos, un…

Amb grans crits de part de la gentada que els animava a pujar, els catorze jugadors van sortir volant cap al cel gris. El Harry va pujar més amunt que cap altre i va començar a buscar la papallona.

—Tot bé, caratallada? —li va cridar el Malfoy, que havia sortit darrere seu per presumir de la rapidesa de la seva escombra.

El Harry no va tenir temps de respondre-li. En aquell precís instant una bala anava a tota velocitat cap a ell; li va anar de tan poc que va notar que li despentinava els cabells en passar.

—Pels pèls, eh, Harry! —va dir el George, que li va passar com un llamp pel costat amb el bat a la mà, disposat a colpejar la bala cap a un de Slytherin. El Harry va veure com hi donava un cop potentíssim cap a l’Adrian Pucey, però la bala va canviar de direcció a mig camí i va tornar a enfilar cap al Harry.

El Harry va baixar ràpid per esquivar-la i el George va aconseguir impulsar-la cap al Malfoy. Tal com havia passat abans, la bala va seguir la trajectòria d’un bumerang i se’n va anar com el vent directa al cap del Harry.

El Harry va accelerar i va marxar cap a l’altre extrem del camp. Va sentir el xiulet de la bala que el perseguia per l’aire. Què estava passant? Les bales no es concentraven mai d’aquella manera en un sol jugador, el que volien era fer caure tanta gent com els fos possible…

El Fred Weasley esperava la bala a l’altra banda del camp. El Harry va ajupir el cap, el Fred va picar la bala amb totes les seves forces i la va deixar fora de combat.

—Ja està! —va cridar el Fred tot content. Però s’equivocava; com atreta per una força magnètica, la bala anava escapada cap al Harry i va haver de sortir d’allà cames ajudeu-me.

Havia començat a ploure; al Harry li lliscaven grans gotes d’aigua per la cara i li esquitxaven les ulleres. No tenia ni idea del que estava passant al partit fins que va sentir el Lee Jordan, que feia de comentador, que deia: «Guanya Slytherin seixanta punts a zero».

Era obvi que les escombres dels de Slytherin estaven fent la seva feina, i mentrestant la bala boja feia tot el que podia per fer caure el Harry a terra. El Fred i el George s’havien posat a volar tan a prop d’ell, cada un a un costat, que el Harry no veia absolutament res que no fossin els gestos que feien amb els bats, i no tenia cap possibilitat de veure la papallona, i molt menys encara de caçar-la.

—Algú… li ha fet… alguna cosa… a aquesta bala… —va grunyir el Fred, batent la bala amb tota l’ànima quan es llançava un altre cop cap al Harry.

—Necessitem un temps mort —va dir el George intentant fer-li un senyal al Roure i alhora evitar que la bala li trenqués el nas al Harry.

El Roure havia entès el missatge. Madame Hooch va xiular temps mort i el Harry, el Fred i el George van baixar a terra, sense deixar de fugir de la bala.

—Què carai passa? —va dir el Roure, quan l’equip de Gryffindor es va apinyar, mentre els de Slytherin que hi havia a la graderia els xiulaven—. Ens estan apallissant. Fred, George, on coi éreu quan aquella bala ha impedit que l’Angelina marqués?

—Érem cinc metres per damunt, procurant que l’altra bala no assassinés el Harry —va dir el George emprenyat—. Algú l’ha destarotat, no deixa el Harry en pau, no ha perseguit ningú altre en tot el joc. Els de Slytherin li deuen haver fet alguna cosa.

—Però si les bales han estat tancades al despatx de Madame Hooch d’ençà que vam fer l’últim entrenament, i llavors no tenien res d’estrany… —va dir el Roure, ansiós.

Madame Hooch es dirigia cap a ells. Darrere seu, el Harry va veure com l’equip de Slytherin l’assenyalava i se’n fotia.

—Escolteu —va dir el Harry mentre ella era cada vegada més a prop—, si vosaltres dos continueu volant al meu costat com heu fet fins ara, l’única manera que tinc d’agafar la papallona és que se’m posi a la màniga. Torneu amb la resta de l’equip i deixeu que m’espavili tot solet amb la dissident.

—No siguis totxo, Harry —va dir el Fred—. Et farà volar el cap.

El Roure mirava ara el Harry, ara els Weasley.

—Marc, això és de bojos —va dir l’Alícia Spinnet enfadada—. No pots permetre que el Harry s’apanyi sol amb aquella cosa. Crec que hauríem de demanar una investigació…

—Si aturem el partit ara, l’haurem de donar per perdut! —va dir el Harry—. I no perdrem contra Slytherin només perquè una bala s’hagi tornat boja! Vinga, Marc, digue’ls que em deixin sol.

—Això és culpa teva —li va dir el George, enfadadíssim, al Roure—. Captura la papallona o mor en l’intent. Quina bestiesa li has dit!

Madame Hooch havia arribat.

—A punt per continuar? —li va preguntar al Roure.

El Roure va observar la mirada de determinació del Harry.

—Bé, doncs —va dir—. Fred, George, ja heu sentit el Harry, deixeu-lo tranquil i que s’espavili sol amb la bala.

Cada vegada plovia més. Al xiulet de Madame Hooch, el Harry va sortir disparat i va tornar a sentir el brunzit revelador de la presència de la bala rere seu. El Harry va pujar més i més amunt. Feia piruetes en l’aire, es deixava caure, pujava en espiral, zigzaguejava i rodolava. Tot i que es va marejar una mica, va seguir mantenint els ulls ben oberts. La pluja li entelava les ulleres i li va entrar pel nas quan es va haver de posar de cap per avall per esquivar un altre descens en picat de la bala. Sentia rialles a la graderia, sabia que devia semblar un pallasso, però la bala dissident pesava molt i no podia modificar-ne la trajectòria tan fàcilment com ell ho feia. Va començar a voltar pel camp com si hagués pujat en una muntanya russa. Forçant els ulls en la cascada platejada de pluja es va dirigir cap a les perxes de Gryffindor, on l’Adrian Pucey mirava de desfer-se del Roure per marcar…

Va sentir un xiulet molt a prop que li va indicar que la bala li acabava de passar fregant; es va girar i se’n va anar en direcció contrària.

—Que fas ballet, Potter? —li va cridar el Malfoy quan el Harry es va veure obligat a fer una tombarella en l’aire bastant ridícula per enganyar la bala. El Harry se’n va anar volant amb la bala perseguint-li els talons. I llavors, quan es va girar per mirar el Malfoy amb cara d’odi, la va veure, la papallona daurada. Aletejava a uns quants centímetres de l’orella esquerra del Malfoy, i el Malfoy, ocupat a riure’s del Harry, no l’havia vista.

Durant un moment agònic, el Harry va estar parat a l’aire, sense atrevir-se a anar cap al Malfoy, per si de cas això el feia mirar amunt i veure la papallona.

Bum!

Havia estat aturat un moment massa llarg. Finalment la bala el va enxampar, el va picar fort al colze i el Harry va notar que se li havia trencat el braç. Dèbil i atordit pel mal que sentia al braç, va lliscar avall cap a un costat de l’escombra amarada d’aigua, subjectant-se amb un sol genoll i el braç dret que li penjava inútil. La bala anava en línia recta cap a ell per atacar-lo i aquest cop l’apuntava a la cara. El Harry es va apartar amb una idea fixa: anar cap al Malfoy.

Es va llançar travessant una boirina de pluja i de dolor cap a la cara lluent que somreia amb menyspreu i va veure que els ulls se li feien grans de por: el Malfoy s’havia pensat que el Harry el volia atacar.

—Què coi…? —va esbufegar, i va fer un bot per sortir del mig.

El Harry va deixar anar l’única mà amb què s’agafava a l’escombra, la va allargar i va fer una urpada salvatge; va sentir la papallona daurada, freda, a la mà, però ara només se subjectava amb les cames i va començar a perdre altura. La gent de la graderia es va posar a cridar i ell s’esforçava a no perdre el coneixement.

Va arribar a baix amb un xip-xap fangós i va rodolar per terra. El braç ferit li penjava fent un angle molt estrany. Mort de dolor, va sentir, com si estigués molt lluny, una eixordadissa de xiulets i crits. Va mirar la papallona que tenia agafada amb la mà bona.

—Bufa! —va fer sense forces—. Hem guanyat!

I es va desmaiar.

Va tornar en si, la pluja li queia per la cara, encara estava estirat al camp, hi havia algú inclinat a sobre seu, observant-lo. Va veure unes dents que relluïen.

—Oh, no, vostè no —va mormolar.

—No sap què diu —va dir el Decors en veu alta a la munió de nois de Gryffindor que l’empenyien—. No et preocupis, Harry. Ara et curo el braç.

—No! —va fer el Harry—. Val més que es quedi com està, gràcies.

Va provar d’incorporar-se, però el mal que li feia era terrible. Va sentir un clic que li era familiar.

—Pau, no vull cap foto d’això —va dir en veu alta.

—Harry, estira’t —va dir el Decors en un to que volia ser tranquil·litzador—. És un sortilegi molt simple que he fet servir innombrables vegades.

—No és millor que vagi a la infermeria? —va dir el Harry entre dents.

—Sí, és el que hauria de fer, professor —va dir un Roure enfangat que no podia evitar somriure tot i que el seu caçador estava ferit—. Una gran captura, Harry; molt espectacular; la millor que has fet fins ara, diria jo.

Entre el bosc de cames que hi havia al seu voltant, el Harry va veure el Fred i el George lluitant amb la bala dissident per posar-la a la caixa. Continuava donant una guerra terrible.

—Aparteu-vos —va dir el Decors, arromangant-se el vestit de color verd jade.

—No, sisplau —va dir el Harry dèbilment, però el Decors ja feia el moviment de vareta i un segon més tard l’apuntava cap al braç del Harry.

Una sensació estranya i desagradable li va començar a l’espatlla i se li va estendre fins a la punta dels dits. Va sentir com si se li estigués desinflant el braç. No s’atrevia a mirar què estava passant. Havia tancat els ulls i havia girat la cara cap a una altra banda, però els seus temors es van confirmar quan va sentir que a la gent que l’envoltava se li tallava la respiració i el Pau Parra començava a disparar la màquina de fotografiar com un boig. El braç ja no li feia mal…, però tampoc tenia ni la remota sensació de tenir braç.

—Ah —va fer el Decors—. Sí, de vegades passa. Però el cas és que els ossos ja no estan trencats. Això és el que és important. Bé, Harry, ara ja pots anar tranquil·lament a la infermeria… El podrien acompanyar, senyor Weasley, senyoreta Granger? Madame Pomfrey ho acabarà d’arreglar.

El Harry es va aixecar de terra, se sentia estranyament desequilibrat. Va respirar profundament per agafar aire i va mirar-se el cantó dret del cos. El que va veure va estar a punt de fer que es tornés a desmaiar.

Del final de la màniga li sortia una mena de guant de goma de color carn. Va tractar de moure els dits. No ho va aconseguir.

El Decors no li havia recompost els ossos. Els hi havia tret.

Madame Pomfrey no es va posar gens contenta.

—Hauries hagut de venir directament aquí! —va dir, furiosa, aixecant les restes flàccides, llastimoses, del que mitja hora abans era un braç que funcionava—. Puc recompondre ossos en un segon, però fer-los tornar a créixer…

—Podrà fer-ho, oi que sí? —va preguntar el Harry, desesperat.

—Sí, podré fer-ho, és clar que sí, però serà dolorós —va dir Madame Pomfrey preocupada, i li va donar al Harry un pijama—. Hauràs de passar la nit aquí…

L’Hermione va esperar rere la cortina que envoltava el llit del Harry mentre el Ron l’ajudava a posar-se el pijama. Va costar una mica posar aquell braç de goma sense ossos dins la màniga.

—Hermione, com pots defensar el Decors ara, eh? —va dir el Ron des de l’altra banda de la cortina quan estirava els dits flàccids del Harry pel puny de la camisa—. Si el Harry hagués volgut que el desossessin ho hauria dit clarament.

—Tothom es pot equivocar —va dir l’Hermione—. I a més, ara ja no et fa mal, oi, Harry?

—No, no me’n fa —va dir el Harry—, però tampoc no fa res més.

Es va ficar al llit amb el braç penjant.

L’Hermione i Madame Pomfrey van passar a l’altra banda de la cortina. Madame Pomfrey portava una ampolla amb una etiqueta que deia «Osquecreix».

—Passaràs mala nit —va dir. Va omplir un got d’aquell líquid fumejant i l’hi va fer beure—. Fer créixer ossos és desagradable.

També ho era prendre’s l’Osquecreix. Li va cremar la boca i la gola en baixar i el va fer tossir i escopir. Madame Pomfrey va marxar remugant sobre esports perillosos i professors ineptes, i va deixar el Ron i l’Hermione sols perquè ajudessin el Harry a empassar una mica d’aigua.

—Però hem guanyat —va dir el Ron, i va somriure—. Quina captura que has fet, Harry! Hauries hagut de veure la cara del Malfoy… Semblava a punt de matar algú!

—A mi m’agradaria saber què li ha fet a la bala aquella —va dir l’Hermione pensarosa.

—Ho podem afegir a la llista de coses que li hem de preguntar quan ens prenguem la poció de la mutació —va dir el Harry, enfonsant-se als coixins—. Espero que tingui més bon gust que això…

—Estàs boig? Amb els bocins dels de Slytherin que tindrà…? —va dir el Ron.

En aquell moment es va obrir la porta de la infermeria. Enfangats i totalment molls, els altres components de l’equip havien anat a veure el Harry.

—Una jugada increïble, Harry —va dir el George—. Acabo de veure el Mike Flint esbroncant el Malfoy. No sé què li deia de tenir la papallona sobre el cap i no adonar-se’n. El Malfoy no estava gaire content, que diguem.

Havien portat dolços, caramels i ampolles de suc de carabassa; es van posar al voltant del llit del Harry, i quan havien començat el que prometia ser una bona festa, Madame Pomfrey va aparèixer com una piconadora cridant:

—Aquest noi ha de descansar! Li han de créixer trenta-tres ossos! Fora! He dit que fora!

I el Harry es va quedar sol, sense res que el distragués del dolor que sentia al braç inert.

Hores i hores més tard, el Harry es va despertar de cop en la foscor absoluta de la nit i va gemegar de dolor: ara tenia el braç ple d’estelles. Durant un segon es va pensar que havia estat allò el que l’havia despertat. Llavors es va adonar amb horror que algú li estava eixugant el front amb una esponja.

—Fuig! —va cridar, i tot seguit—: Dobby!

Els ulls com pilotes de tennis de l’elf domèstic observaven el Harry en la foscor. Una llàgrima li lliscava nas avall.

—Harry Potter va tornar a l’escola —va xiuxiuejar patèticament—. El Dobby va advertir mil vegades Harry Potter. Ai, senyor, per què no va fer cas del Dobby? Per què Harry Potter no va tornar a casa quan va perdre el tren?

El Harry es va incorporar i va apartar l’esponja del Dobby.

—Què fas aquí? —va dir—. I com saps que vaig perdre el tren?

El Dobby es va estremir i al Harry li va venir una sospita.

—Vas ser tu! —va exclamar—. Tu vas ser qui va fer que la barrera no ens deixés passar!

—Sí, senyor —va dir el Dobby, agitant el cap vigorosament; les orelles li aletejaven—. El Dobby es va amagar, va esperar Harry Potter, va tancar la barrera i després es va haver de planxar les mans —li va ensenyar deu dits llargs embenats—, però al Dobby tant li feia, senyor, perquè pensava que Harry Potter estava fora de perill, i mai no va pensar que Harry Potter aniria a l’escola d’una altra manera!

Es balancejava endavant i endarrere agitant aquell cap tan lleig.

—El Dobby es va trasbalsar tant quan va sentir que Harry Potter havia tornat a Hogwarts que se li va cremar el sopar de l’amo! El Dobby mai no havia rebut una pallissa tan gran, senyor…

El Harry es va tornar a deixar caure als coixins.

—Gairebé vas aconseguir que ens expulsessin al Ron i a mi —va dir el Harry molt enfadat—. Val més que marxis abans que em creixin els ossos, Dobby, perquè ara mateix t’estrangularia.

El Dobby va somriure lleugerament.

—El Dobby està acostumat que l’amenacin de mort, senyor. A casa amenacen el Dobby cinc cops al dia.

Es va mocar amb la punta de la funda de coixí bruta que portava posada i semblava tan miserable que al Harry se li va esvair l’empipament a desgrat seu.

—Per què portes aquesta cosa, Dobby? —li va preguntar encuriosit.

—Això, senyor? —va dir el Dobby, estirant la funda—. És el senyal d’esclavatge dels elfs domèstics, senyor. El Dobby només serà lliure si els amos li donen roba, senyor. La família va amb molt de compte de no donar-li ni tan sols un mitjó, senyor, perquè llavors el Dobby seria lliure d’abandonar la casa per sempre.

El Dobby es va eixugar els ulls i va dir de sobte:

—Harry Potter se n’ha d’anar a casa! El Dobby va pensar que amb la seva bala n’hi hauria prou per…

—La teva bala? —va fer el Harry enfadant-se un altre cop—. Què vols dir, «la teva bala»? Has estat tu qui ha fet que la bala m’intentés matar?

—No matar-lo, senyor, mai matar-lo! —va dir el Dobby espantat—. El Dobby vol salvar-li la vida a Harry Potter! Millor que l’enviïn a casa greument ferit que no pas que es quedi aquí! El Dobby només volia que Harry Potter estigués prou malferit perquè l’enviessin a casa!

—Ah, de manera que això és tot, eh? —va dir el Harry emprenyat—. Però suposo que no em diràs per què vols que m’enviïn a casa a trossets, oi?

—Ah, si Harry Potter sabés! —va gemegar el Dobby, i li van caure més llàgrimes sobre la funda de coixí esquinçada—. Si sabés què significa per a nosaltres, els humils, els esclaus, l’escòria del món dels bruixots! El Dobby recorda com era quan «aquell a qui no hem d’anomenar» estava en el poder! Als elfs domèstics se’ns tractava com a les rates, senyor! És clar que al Dobby encara el tracten com si fos una rata, senyor —va admetre, eixugant-se la cara amb la funda de coixí—. Però per a la majoria dels de la meva classe la vida és molt millor d’ençà que Harry Potter va triomfar sobre «aquell a qui no hem d’anomenar». Harry Potter va sobreviure i amb allò els poders del Senyor de les Forces del Mal es van acabar, i va sortir el sol, senyor, i Harry Potter era un bri d’esperança per a aquells de nosaltres que pensàvem que els dies de foscor no s’acabarien mai… I ara, a Hogwarts passaran coses horribles, potser ja han començat a passar, i el Dobby no pot permetre que continuï aquí, ara que la història es repeteix, ara que la cambra secreta torna a estar oberta…

El Dobby es va quedar paralitzat d’horror, llavors va agafar la gerra d’aigua del Harry de la tauleta de nit, se la va trencar al cap i va caure enrere. Un segon després tornava a ser sobre el llit, amb els ulls guenyos i murmurant:

—Dobby dolent, Dobby molt dolent…

—Així que sí que existeix la cambra secreta? —va xiuxiuejar el Harry—. I, has dit que ja va estar oberta? Explica-m’ho, Dobby!

Va agafar el Dobby pel canell escarransit quan la mà ja tornava cap a la gerra d’aigua.

—Però si jo no sóc fill de muggles, com pot ser que estigui en perill?

—Oh, senyor, no pregunti més, no li pregunti res més al pobre Dobby —va balbucejar l’elf amb els ulls ben oberts en la foscor—. Han de tenir lloc esdeveniments terribles i Harry Potter no ha de ser aquí quan passin. Vagi-se’n a casa, Harry Potter. Vagi-se’n a casa. Harry Potter no s’ha d’embolicar en això, és massa perillós…

—Qui és, Dobby? —va dir el Harry, subjectant fermament el Dobby pel canell per impedir que es tornés a fer mal amb la gerra—. Qui l’ha obert? Qui la va obrir l’altra vegada?

—El Dobby no pot, no pot, el Dobby no pot explicar res! —va xisclar l’elf—. Vagi-se’n a casa, Harry Potter, vagi-se’n!

—No penso anar enlloc —va dir el Harry furiosament—. Un dels meus dos millors amics és filla de muggles. Si realment la cambra secreta està oberta, ella serà la primera de la llista…

—Harry Potter posa en perill la seva vida per salvar la dels amics! —va gemegar el Dobby amb una espècie d’èxtasi de misèria—. És tan noble! És tan valent! Però ha de mirar per la seva vida, ho ha de fer, Harry Potter no…

De sobte el Dobby es va quedar glaçat, li tremolaven les orelles de ratpenat. El Harry també ho va sentir: del corredor de fora arribava soroll de passos.

—El Dobby se n’ha d’anar! —va esbufegar l’elf, aterrit. Es va sentir un fort espetec, i de sobte la mà del Harry agafava el no-res. El Harry es va estirar al llit i va clavar els ulls a la porta d’entrada a la infermeria. Els passos s’acostaven cada cop més.

Tot seguit el Dumbledore va entrar d’esquena al dormitori vestit amb una bata llarga de llana i un barret de dormir. Subjectava un extrem d’alguna cosa que semblava una estàtua. La professora McGonagall va aparèixer un instant després, subjectant-ne l’altre extrem. Entre tots dos van posar allò que pesava tant sobre un llit.

—Aneu a buscar Madame Pomfrey —va xiuxiuejar el Dumbledore, i la professora McGonagall va passar de pressa als peus del Harry i va sortir. El Harry estava immòbil, fent veure que dormia. Va sentir veus de neguit, i llavors la professora McGonagall va tornar, acompanyada de Madame Pomfrey, que s’estava posant una jaqueta de punt per sobre la camisa de dormir. El Harry va sentir que Madame Pomfrey agafava aire.

—Què ha passat? —li va murmurar Madame Pomfrey al Dumbledore, inclinant-se sobre l’estàtua.

—Un altre atac —va dir el Dumbledore—. La Minerva l’ha trobat a les escales.

—Al seu costat hi havia un carràs de raïm —va dir la professora McGonagall—. Creiem que pretenia entrar aquí d’amagat per veure el Potter.

Al Harry se li va remoure l’estómac. A poc a poc i amb molt de compte, es va elevar uns centímetres per poder veure l’estàtua que hi havia al llit. Un raig de lluna li il·luminava la cara.

Era el Pau Parra. Tenia els ulls molt oberts i les mans rígides endavant, aguantant la càmera.

—Petrificat? —va preguntar Madame Pomfrey a mitja veu.

—Sí —va fer la professora McGonagall—. I em fa pànic pensar… Si no m’hagués trobat l’Albus a les escales que se n’anava a buscar una tassa de xocolata calenta, qui sap què hauria pogut…

Tots tres van observar el Pau. Llavors el Dumbledore es va inclinar endavant i li va treure la càmera de les mans rígides.

—Creieu que va aconseguir fotografiar l’agressor? —va dir la professora McGonagall esperançada.

El Dumbledore no va contestar. Va obrir la part del darrere de la màquina.

—Valga’m Déu! —va fer Madame Pomfrey.

De la càmera sortia un raig de vapor xiulant. Al Harry, que era tres llits més enllà, li va arribar una forta pudor de plàstic cremat.

—Desfeta —va dir Madame Pomfrey meditabunda—. S’ha desfet tota…

—Albus, què vol dir això? —va preguntar la professora McGonagall peremptòriament.

—Vol dir que és cert que la cambra secreta torna a estar oberta.

Madame Pomfrey es va posar una mà a la boca. La professora McGonagall va mirar fixament el Dumbledore.

—Però Albus, segur? I qui…?

—La pregunta no és qui —va dir el Dumbledore, mirant el Pau—, sinó com.

Per la cara estupefacta que va fer la professora McGonagall, el Harry va veure que ella ho entenia tan poc com ell.





11. El club de duel


El Harry es va despertar diumenge al matí amb el dormitori inundat de llum de sol d’hivern i el braç reossat però molt rígid. Es va incorporar de pressa per mirar cap al llit del Pau, però les cortines altes rere les quals el Harry s’havia canviat la nit anterior tapaven ara el llit del Pau. Madame Pomfrey, en veure que ja s’havia despertat, li va portar una safata amb l’esmorzar i a continuació va començar a fer-li arronsar i estirar el braç i els dits.

—Tot en ordre —va dir, mentre ell es menjava les farinetes com podia amb la mà esquerra—. Quan hagis acabat d’esmorzar, ja te’n pots anar.

El Harry es va vestir tan ràpid com va poder i va sortir corrents cap a la torre de Gryffindor, ansiós per explicar al Ron i l’Hermione allò del Pau i el Dobby, però no els hi va trobar. Se’n va anar, preguntant-se on podien ser, i una mica dolgut perquè no estaven interessats a saber si li havien crescut els ossos o no.

Quan va passar per la biblioteca, es va trobar el Percy Weasley que en sortia de molt més bon humor que l’últim cop que l’havia vist.

—Oh, hola, Harry! —va fer—. Quin partit vas fer ahir, quin partit! Ara Gryffindor lidera la Copa Interresidències… Ens vas fer guanyar cinquanta punts! .

—Escolta, que has vist el Ron o l’Hermione? —va dir en Harry.

—No, no els he vist —va dir el Percy, i se li va esvair el somriure—. Espero que el Ron no sigui a cap lavabo de noies…

El Harry va fer un esforç per riure, va esperar que el Percy marxés i llavors se’n va anar directe al lavabo de la Gemma Gemec. No comprenia per què el Ron i l’Hermione hi havien tornat, però després d’assegurar-se que ni el Filch ni cap monitor pul·lulava per allà, va obrir la porta i va sentir les seves veus que sortien del compartiment d’un vàter amb la porta tancada.

—Sóc jo —va dir, i va tancar la porta. Es va sentir un cop, un esquitx i un esbufec a dins del vàter i va veure l’ull de l’Hermione escodrinyant a través del forat del pany.

—Harry! —va exclamar—. Ens has donat un ensurt de mort. Entra! Com tens el braç?

—Bé —va dir, esmunyint-se al compartiment. Sobre la tassa del vàter hi havia una marmita vella, i un espurneig que sortia del seient li va dir que a sota hi havia un foc. Conjurar focs portàtils i resistents a l’aigua era una de les especialitats de l’Hermione.

—Et volíem venir a veure, però hem decidit començar a preparar la poció de la mutació abans que res —va explicar el Ron, mentre el Harry tornava a tancar el compartiment amb moltes dificultats—. Hem pensat que aquest és el millor lloc per amagar-la.

El Harry els va començar a explicar el que li havia passat al Pau, però l’Hermione el va interrompre:

—Ja ho sabem. Aquest matí hem sentit com la professora McGonagall l’hi explicava al Flitwick. És per això que hem decidit començar…

—Com abans obtinguem la confessió del Malfoy, millor —va rugir el Ron—. Saps què penso? Que estava de tan mal humor després del partit de quidditch que ho ha fet pagar al Pau.

—I això no és tot —va dir el Harry observant com l’Hermione esquinçava uns manats de passacamins i els tirava a la marmita—. El Dobby m’ha vingut a veure durant la nit.

El Ron i l’Hermione van aixecar el cap i el van mirar sorpresos. El Harry els va explicar tot el que li havia dit el Dobby, o, més aviat, el que no li havia dit. El Ron i l’Hermione l’escoltaven bocabadats.

—La cambra secreta ja ha estat oberta abans? —va dir l’Hermione.

—Això ho confirma tot —va dir el Ron amb veu triomfant—. El Lucius Malfoy va obrir la cambra quan era alumne de Hogwarts i ara li ha explicat al nostre amic Draco com fer-ho. És evident. Tant de bo el Dobby t’hagués dit quin tipus de monstre s’hi amaga. Vull saber com és que ningú no l’ha vist passejant-se furtivament per l’escola.

—Potser és que es pot fer invisible —va dir l’Hermione, empenyent els litxis cap al fons de la marmita—. O potser es pot transformar en altres coses, i fer veure que és una armadura o alguna cosa. He llegit que els esperits camaleònics…

—Hermione, llegeixes massa —va dir el Ron, tirant crisopes mortes damunt els litxis. Va fer una pilota amb la bossa de crisopes buida i va mirar el Harry.

—Així que el Dobby va impedir que pugéssim al tren i et va trencar el braç… —Va moure el cap—. Saps què et dic, Harry? Que si sempre intenta salvar-te la vida, et matarà.

La notícia que havien assaltat el Pau Parra i que era a la infermeria com si estigués mort ja s’havia escampat per tota l’escola dilluns al matí. L’aire es va espessir amb rumors i sospites. Els de primer van començar a moure’s pel castell en grup, com si tinguessin por que els ataquessin si s’aventuraven a anar sols.

La Ginny Weasley, que s’asseia al costat del Pau Parra a Encanteris, estava totalment trasbalsada. El Harry creia que la manera com el Fred i el George provaven d’animar-la no era la més indicada. Es tapaven amb pells i s’amagaven per torns darrere les estàtues amb la intenció d’espantar-la. No van parar fins que el Percy, amb un atac apoplèctic, els va dir que escriuria a la senyora Weasley i li diria que la Ginny tenia malsons.

Mentrestant, a l’esquena dels professors es produïa per tota l’escola un intens tràfic de talismans, amulets i altres objectes protectors. El Neville Longbottom va comprar una ceba verda enorme que feia una pudor infame, un cristall punxegut de color lila i una cua de tritó podrida abans que els altres alumnes de Gryffindor poguessin dir-li que estava fora de perill: era de sang pura i, per tant, era improbable que l’ataquessin.

—Van anar pel Filch primer —va dir el Neville mort de por— i tothom sap que jo també sóc gairebé un llufa.

La segona setmana de desembre la professora McGonagall va passar per les taules per apuntar els noms d’aquells que es quedaven a Hogwarts a passar el Nadal. El Harry, el Ron i l’Hermione es van apuntar a la llista; havien sentit que el Malfoy es quedaria i els havia semblat molt sospitós. Les vacances de Nadal serien una ocasió perfecta per usar la poció de la mutació i mirar de treure-li una confessió.

Desgraciadament, la poció encara estava a mig fer. Encara necessitaven el corn de bicorn i la pell de serp corall, i l’únic lloc on podien trobar-ho era a les vitrines del despatx de l’Snape. El Harry pensava en privat que preferia enfrontar-se al monstre llegendari de Slytherin abans que l’Snape l’enxampés robant al seu despatx.

—El que ens cal —va dir l’Hermione segura de si mateixa— és una distracció. Llavors un de nosaltres es pot esmunyir al despatx de l’Snape i agafar el que necessitem.

El Harry i el Ron se la van quedar mirant amoïnats.

—Em sembla que el robatori val més que el faci jo —va continuar l’Hermione en un to de suspens—. A vosaltres dos us expulsarien si us fiquéssiu en més embolics, i en canvi jo tinc l’expedient net. Així que vosaltres l’únic que heu de fer és muntar un bon caos perquè l’Snape estigui entretingudet uns cinc minuts.

El Harry va somriure dèbilment. Causar el caos a la classe de Pocions de l’Snape era tan prudent com posar un dit a l’ull d’un drac adormit.

Les classes de Pocions tenien lloc en una de les masmorres grans. La lliçó del dijous a la tarda va seguir el seu curs habitual. Entre els pupitres de fusta, on hi havia jocs de pesos de llautó i flascons amb ingredients màgics, fumejaven les vint marmites. L’Snape es passejava entre el fum, fent comentaris desagradables sobre el treball dels de Gryffindor mentre els de Slytherin reien descaradament. El Draco Malfoy, que era l’alumne preferit de l’Snape, es va passar la classe tirant ulls de peix al Ron i el Harry, que sabien que si s’hi tornaven els castigarien abans que poguessin dir «és injust».

Al Harry la infusió de la inflor li estava quedant massa líquida, i és que tenia el cap en altres coses més importants. Estava esperant el senyal de l’Hermione i gairebé no va escoltar l’Snape quan es va aturar a fer-li un comentari de menyspreu sobre aquella solució massa aquosa. Quan l’Snape es va girar i se’n va anar a esbroncar el Neville, l’Hermione va mirar el Harry i li va fer el senyal amb el cap.

El Harry es va acotxar ràpidament rere la marmita, es va treure de la butxaca un Coet del Dr. Bocamoll del Fred i va donar-hi un copet amb la vareta. El coet va començar a fer un soroll sibilant i a espurnejar. Conscient que només disposava d’uns segons, el Harry es va aixecar, va apuntar i el va llançar. El coet va aterrar a l’objectiu: la marmita del Goyle.

La poció del Goyle va explotar i va esquitxar tota la classe. Els alumnes es van posar a xisclar quan les esquitxades d’infusió de la inflor els van caure a sobre. Al Malfoy se li va mullar completament la cara i el nas se li va començar a inflar com si fos un globus. El Goyle anava ensopegant amb tot, amb les mans als ulls, que li havien augmentat fins a fer-se de la mida d’un plat, mentre l’Snape procurava restaurar la calma i esbrinar què havia passat. En plena confusió, el Harry va veure com l’Hermione s’esmunyia per la porta.

—Silenci! He dit que silenci! —va rugir l’Snape—. Tots els que s’hagin esquitxat, que vinguin aquí que els donaré una dissolució de la desinflor. Quan sàpiga qui ha fet això…

El Harry va intentar no riure quan va veure el Malfoy que corria cap a l’Snape amb el cap desequilibrat pel pes d’un nas de la mida d’un meló. Mentre mitja classe arribava com podia a l’escriptori de l’Snape, alguns arrossegant braços com garrots, d’altres impossibilitats per parlar amb uns llavis gegantescos, el Harry va veure l’Hermione tornar a entrar a la masmorra amb la part del davant del vestit bombada.

Quan tothom es va haver pres un glop d’antídot i les diverses inflors van baixar, l’Snape se’n va anar amb pas decidit cap a la marmita del Goyle i en va treure les restes calcinades del coet. Es va fer un silenci sepulcral.

—Si mai arribo a esbrinar qui ha llançat això —va dir l’Snape—, m’encarregaré personalment que s’expulsi aquesta persona.

El Harry va tractar de fer cara de desconcert. L’Snape el mirava fixament, i la campana, que va sonar al cap de deu minuts, no havia estat mai tan ben rebuda.

—Sap que he estat jo —els va dir el Harry al Ron i l’Hermione quan corrien cap al lavabo de la Gemma Gemec—. L’hi he notat a la cara.

L’Hermione va tirar els ingredients robats a la marmita i es va posar a remenar febrilment.

—Estarà llesta d’aquí a quinze dies —va dir tota contenta.

—L’Snape no pot demostrar que has estat tu —va dir el Ron per reconfortar el Harry—. Com ho podria fer?

—Coneixent-lo, de qualsevol manera —va dir el Harry mentre la poció començava a fer bromera i bombolles.

Al cap d’una setmana, el Harry, el Ron i l’Hermione travessaven el vestíbul i van veure un grup reduït de gent amuntegada al voltant del taulell d’anuncis llegint un pergamí que acabaven de penjar. El Seamus Finnigan i el Dean Thomas, exaltats, els van fer signes perquè s’hi acostessin.

—Han organitzat un club de duel! —va dir el Seamus—. La primera trobada és aquest vespre! No em faria res rebre lliçons de duel; poden ser pràctiques en qualsevol moment…

—Potser et penses que el monstre de Slytherin es batrà en duel amb tu? —va dir el Ron, però ell també va llegir l’anunci amb molt interès.

—Ens podria ser útil —els va dir al Harry i l’Hermione quan se n’anaven a sopar—. Hi anem?

El Harry i l’Hermione hi van estar d’acord, així que a les vuit del vespre van tornar al Gran Saló. Les taules grans i allargades havien desaparegut, i en una de les parets havia aparegut una tarima daurada il·luminada per milers d’espelmes. El sostre era d’un negre vellutat i semblava que gairebé tots els alumnes de l’escola fossin allà, apinyats, amb les varetes a punt i en estat d’excitació.

—Em pregunto qui vindrà a fer-nos la classe —va dir l’Hermione quan es feien camí entre la gentada que xerrava animadament—. Algú em va dir un dia que el Flitwick va ser campió de duel quan era jove; potser vindrà ell.

—Mentre no sigui… —va començar a dir el Harry, però va acabar amb un gemec: el professor que va pujar a la tarima era el Gilbert Decors, resplendent amb un vestit de color pruna, i acompanyat ni més ni menys que de l’Snape, com sempre, de negre.

El Decors va demanar silenci amb un gest i va cridar:

—Obrin-se, obrin-se! Em veuen tots? Em senten? Perfecte! —I bé, el professor Dumbledore m’ha donat permís per engegar aquest petit club de duel, per tal d’entrenar-los per si mai necessiten defensar-se com a mi m’ha passat en innombrables ocasions… Si en volen els detalls, poden consultar la meva obra.

»Permetin-me que els presenti el meu ajudant, el professor Snape —va dir el Decors amb un gran somriure—. M’ha dit que ell en sap una miqueta, d’això de batre’s en duel, i ha accedit molt esportivament a ajudar-me a fer-los una petita demostració abans de començar. Però, jovenets, no vull que cap de vostès es preocupi… Continuaran tenint professor de Pocions quan hàgim acabat, no pateixin!

—Oi que estaria bé si acabessin l’un amb l’altre? —li va dir el Ron al Harry a cau d’orella.

L’Snape arrufava el nas. El Harry es va preguntar com podia ser que el Decors somrigués: si l’Snape l’estigués mirant a ell d’aquella manera, el Harry hauria sortit corrents en direcció contrària.

El Decors i l’Snape es van girar per posar-se de cara i fer la reverència. O, com a mínim, això és el que va fer el Decors, amb un gest molt ampul·lós de mans, perquè l’Snape tan sols va inclinar el cap malhumorat. Llavors van aixecar les varetes com si fossin espases.

—Com poden veure, subjectem les varetes en la posició de combat admesa —va explicar el Decors a la multitud d’alumnes que estava en silenci—. Comptarem fins a tres i farem els primers sortilegis. Sense intenció de matar, és clar.

—Jo no n’estaria tan segur —va mormolar el Harry, observant l’Snape, que gairebé mossegava.

—Un… Dos… Tres…

Tots dos van fer un vaivé amb la vareta cap amunt. L’Snape va cridar:

—Expulsiarmus! —Es va produir un flaix de llum escarlata i el Decors es va enlairar: va sortir volant cap enrere fora de la tarima, va xocar contra la paret i va lliscar cap avall fins que es va donar un cop a terra.

El Malfoy i alguns altres de Slytherin van aplaudir. L’Hermione estava preocupada.

—Que li ha passat res? —va xisclar entre els dits que li tapaven la boca.

—I això quina importància té? —van dir el Harry i el Ron alhora.

El Decors es va posar dret vacil·lant. Havia perdut el barret i els cabells ondulats se li havien aixecat per les puntes.

—Bé, ja ho heu vist! —va dir, i va tornar coixejant a la tarima—. Això era un sortilegi desarmador… Com podeu comprovar, he perdut la vareta… Ah, moltes gràcies senyoreta Brown. Sí, ha estat una idea excel·lent mostrar-los aquest sortilegi, professor Snape, però, si no us fa res, diré que es veia a venir que el faríeu. Si hagués volgut aturar-vos ho hauria fet fàcilment. Però he pensat que seria instructiu deixar que veiessin…

L’Snape l’observava amb mirada assassina, i el Decors se’n devia adonar, perquè tot seguit va dir:

—Ja n’hi ha prou, de demostracions! Ara vindré amb vostès i els posaré per parelles. Professor Snape, si sou tan amable d’ajudar-me…

Es van passejar entre la gentada fent parelles. El Decors va posar el Neville amb el Justin Finch de Fletchley, i l’Snape se’n va anar cap al Harry i el Ron.

—Ha arribat l’hora de separar el dream team —va dir amb sorna—. Weasley, vostè anirà amb el Finnigan. Potter…

El Harry se’n va anar automàticament cap a l’Hermione.

—Ah, no! —va fer l’Snape amb un somriure burleta—. Senyor Malfoy, vingui cap aquí! Vejam què en fa, del famós Harry Potter. I vostè, senyoreta Granger… Vostè anirà amb la senyoreta Bulstrode.

El Malfoy se’n va anar cap allà amb pas afectat i un somriure de superioritat. Darrere seu hi anava una noia que va fer pensar el Harry en una fotografia que havia vist a Una primavera fent de mainadera a una fera grollera. La noia era molt corpulenta i li sobresortia la mandíbula de forma molt agressiva. L’Hermione li va somriure dèbilment i ella no li va tornar el somriure.

—Donin la cara al contrincant! —va cridar el Decors des de la tarima—. I ara facin la reverència!

El Harry i el Malfoy només van inclinar el cap, sense treure’s els ulls del damunt.

—Les varetes en posició de començar! —va cridar el Decors—. Quan digui tres, ja poden fer sortilegis per desarmar el seu contrincant… Només per desarmar-lo! No volem accidents. Un… Dos… Tres…

El Harry va aixecar la vareta, però el Malfoy ja havia començat amb el «dos», i el sortilegi que havia fet el va tocar tan fort que el Harry se sentia com si li haguessin donat un cop al cap amb una paella. Va trontollar, però semblava que la resta encara funcionava, així que, sense perdre temps, va apuntar cap al Malfoy amb la vareta i va cridar:

—Rictusempra!

Un raig de llum platejada va tocar el Malfoy a l’estómac i es va plegar, respirant amb dificultat.

—He dit que només desarmar! —va cridar el Decors, alarmat, per sobre els caps del camp de batalla quan el Malfoy va caure de genolls. El Harry li havia llançat un Sortilegi Pessigollejador i no es podia moure de tant riure. El Harry es va quedar enrere, amb el sentiment vague que seria poc esportiu fer-li un malefici al Malfoy quan era a terra, però va ser un error. Agafant aire, el Malfoy va apuntar amb la vareta als genolls del Harry i va cridar, mig ennuegant-se:

—Tarantallegra! —i a l’acte les cames del Harry van començar a sacsejar-se fora de control com si fessin claqué.

—Parin! Parin! —va cridar el Decors, però l’Snape va agafar el control de la situació.

—Finite Incantatem! —va cridar. Els peus del Harry van parar de ballar, el Malfoy va parar de riure i tots van poder mirar cap a la tarima.

La sala estava carregada de fum verd. El Neville i el Justin eren a terra, esbufegant; el Ron va ajudar el Seamus, que tenia la cara plena de cendra, a aixecar-se i es va disculpar pel que li havia fet la seva vareta espatllada; però l’Hermione i la Millicent Bulstrode continuaven en moviment: la Millicent tenia l’Hermione agafada amb una clau de judo i l’Hermione gemegava de dolor, les varetes oblidades a terra. El Harry es va ajupir i va provar d’aixecar la Millicent. Era difícil: ella era molt més grossa que ell.

—Senyor… —va fer el Decors, passejant-se delicadament entre els alumnes, observant les conseqüències dels duels—. MacMillan, amunt! Senyoreta Fawcett, vagi amb compte amb això… Boot, pressioni fort, li deixarà de sagnar en un segon…

—Crec que val més que els ensenyi a bloquejar sortilegis poc amigables —va dir el Decors nerviós al mig de la sala. Va mirar l’Snape, que tenia els ulls brillants, i en va apartar la vista ràpidament—. Agafarem un parell de voluntaris… Longbottom i Finch de Fletchley, què us sembla?

—Una idea nefasta, professor Decors —va dir l’Snape, que s’arrossegava com si fos un ratpenat enorme i malèvol—. El Longbottom és capaç de causar devastació amb els sortilegis més simples, acabaríem enviant les restes de Finch de Fletchley a la infermeria en una capsa de mistos. —La cara rosa del Neville es va posar encara més rosa—. Què us sembla el Malfoy i el Potter? —va dir l’Snape amb un somriure estrany.

—Una idea excel·lent! —va dir el Decors, i va fer un gest per indicar al Harry i al Malfoy que s’apropessin al centre de la sala. La resta d’alumnes es van tirar enrere per fer lloc.

—Harry —va dir el Decors—, quan el Draco l’apunti amb la vareta, faci això.

El Decors va aixecar la vareta, va voler fer un moviment de vareta raríssim i la vareta li va caure a terra. L’Snape va fer un somriure satisfet mentre el Decors s’ajupia a recollir-la dient:

—Uuuups! La meva vareta està una mica exaltada.

L’Snape es va apropar al Malfoy, es va inclinar i li va dir alguna cosa a cau d’orella. El Malfoy també va somriure satisfet.

El Harry va mirar nerviós el Decors i li va dir:

—Professor, podria tornar a mostrar-me com es fa el moviment de blocatge?

—Tens por? —va murmurar el Malfoy de manera que el Decors no el sentís.

—Ja t’agradaria —va dir el Harry a mitja veu.

El Decors li va donar uns copets a l’esquena al Harry.

—Tan sols has de fer el que jo he fet, Harry!

—El què? Deixar caure la vareta?

Però el Decors no l’escoltava.

—Tres… Dos… Un… Ja! —va cridar.

El Malfoy va aixecar la vareta ràpidament i va cridar:

—Serpensortia!

La punta de la vareta li va explotar. El Harry es va quedar horroritzat observant com d’allà li sortia una serp negra enorme que queia a terra entre ells dos amb tot el seu pes i s’enlairava amb intenció de picar-lo. Els alumnes es van tirar enrere amb crits de terror.

—No es mogui, Potter —va dir l’Snape sense immutar-se, fruint descaradament de veure el Harry paralitzat, cara a cara amb aquella serp furiosa—. Ara me’n desfaig…

—Permeteu-me! —va cridar el Decors. Va dirigir la vareta cap a la serp i es va produir un esclat. La serp, en lloc de desaparèixer, va sortir volant pels aires uns tres metres i va caure a terra amb un cop fort. Enfurismada, xiuxiuant frenèticament, va lliscar per terra en direcció al Justin Finch de Fletchley i es va aixecar, mostrant-li els ullals enverinats per picar-lo.

El Harry no sabia per què ho havia fet. Ni era conscient d’haver-ho decidit. Només sabia que les cames l’havien portat endavant com si tinguessin rodes i que li va cridar a la serp, com si fos ximple: «Deixa’l». I, miraculosament, inexplicablement, la serp va caure a terra, dòcil com si fos una mànega de jardí negra i gruixuda, mirant el Harry. El Harry va sentir que la por se li esvaïa del cos. Sabia que la serp ja no atacaria ningú, tot i que no podia explicar com ho sabia.

Va aixecar la vista cap al Justin, somrient, i esperava trobar-se un Justin alleugerit, o sorprès, o fins i tot agraït… Però certament no enfadat i espantat.

—A què jugues? —li va cridar, i abans que el Harry pogués dir res, el Justin s’havia girat d’esquena i havia sortit de la sala de mal humor.

L’Snape va sortir d’entre la gent, va moure la vareta i la serp va desaparèixer en un puf de fum negre. També l’Snape mirava el Harry d’una manera sorprenent: sagaç i calculadora, i al Harry allò no li va agradar. A més, era lleugerament conscient del murmuri amenaçador que l’envoltava. Llavors va notar que algú l’estirava per l’esquena.

—Vinga —li va dir el Ron a cau d’orella—. Fotem el camp d’aquí.

El Ron se’l va endur de la sala i l’Hermione els va anar al darrere. Quan van arribar a les portes, la gent que era al seu costat es va apartar, com si tinguessin por que els encomanés alguna cosa. El Harry no entenia res del que passava, i ni el Ron ni l’Hermione li van explicar res fins que no el van haver arrossegat a la sala comuna de Gryffindor, que era buida. Llavors el Ron el va fer seure en una butaca i li va dir:

—Ets reptilingüe. Per què no ens ho havies dit?

—Que sóc què? —va dir el Harry.

—Reptilingüe! —va dir el Ron—. Parles amb les serps.

—Ja ho sabia —va dir el Harry—. Bé, de fet avui és la segona vegada que ho faig. Un cop que era al zoo vaig fer que una Boa Constrictor anés cap al meu cosí Dudley, sense voler. És una llarga història, però és que m’havia dit que mai no havia estat al Brasil i jo, d’alguna manera, la vaig alliberar sense pretendre-ho. Això va ser abans de saber que era un bruixot.

—Una Boa Constrictor et va dir que mai no havia estat al Brasil? —va repetir el Ron quasi imperceptiblement.

—I què? —va fer el Harry—. Segur que aquí n’hi ha molts que també poden parlar amb les serps.

—Oh, no, segur que no —va dir el Ron—. No és un do comú. Harry, això és dolent.

—Què és el que és dolent? —va dir el Harry, que es començava a enfadar—. Però què li passa a tothom? Escolteu-me bé, si no li hagués dit a aquella serp que no ataqués el Justin…

—Ah, així que li has dit això?

—Per què m’ho preguntes? Eres allà… Ja m’has sentit…

—Jo he sentit que parlaves reptilià —va dir el Ron—, la llengua de les serps. Podries haver dit qualsevol cosa. No m’estranya que el Justin s’hagi espantat, semblava com si animessis la serp a actuar. Ha estat horripilant, saps?

El Harry se’l va quedar mirant bocabadat.

—He parlat en una llengua diferent? Però, si no me n’he adonat… Com pot ser que parli una llengua sense saber que la parlo?

El Ron es va encongir d’espatlles. Tant ell com l’Hermione feien una cara com si s’hagués mort algú. El Harry no entenia què era tan terrible.

—Voleu fer el favor d’explicar-me què hi ha de dolent a impedir que una serp fastigosa es mengés el Justin? —va dir—. Què importa com ho hagi fet, mentre el Justin no hagi d’ingressar al Club dels Caçadors Decapitats?

—Importa —va dir l’Hermione, finalment, amb veu profunda—, perquè precisament va ser la capacitat de parlar amb les serps allò que va fer famós Sírpentin Slytherin. És per això que el símbol de Slytherin és una serp.

El Harry es va quedar estupefacte.

—Exactament —va dir el Ron—. I ara tothom es pensarà que tu ets el seu bes-bes-bes-besnét…

—Però no ho sóc —va dir el Harry pres d’un pànic que no podia explicar.

—Et costarà demostrar-ho —va dir l’Hermione—. Va viure fa mil anys i, pel que sabem, ho podries ser.

Aquella nit el Harry va passar moltes hores fent voltes al llit. A través d’una escletxa que deixaven les cortines del llit amb baldaquí observava la neu que queia a l’altra banda de la finestra i no parava de pensar.

Podia ser que fos descendent de Sírpentin Slytherin? Al cap i a la fi, no sabia res de la família del seu pare. Els Dursley sempre li havien prohibit fer preguntes sobre els seus parents bruixots.

Sense alçar la veu, el Harry va mirar de dir alguna cosa en reptilià. No va poder dir ni una paraula. Semblava que havia d’estar cara a cara amb una serp per fer-ho.

«Però jo sóc a Gryffindor», va pensar el Harry. «El Barret que Tria no m’hauria posat aquí si tingués sang de Slytherin…».

«Ah», li va dir una veueta desagradable al cap, «però el Barret que Tria volia posar-te a Slytherin, que no te’n recordes?».

El Harry es va tombar al llit. L’endemà, a classe de Botànica, aniria a parlar amb el Justin i li explicaria que no havia atiat la serp, sinó que l’havia aturada, cosa que (va pensar, furiós, i va donar un cop de puny al coixí) fins i tot un ximple hauria sabut veure.

Però l’endemà al matí la neu que havia començat a caure la nit anterior s’havia convertit en una borrufada tan espessa que l’última classe del trimestre es va cancel·lar: la professora Coliflor volia posar mitjons i guants a les mandràgores, una operació delicada que no volia confiar a ningú més en aquells moments en què era tan important que les mandràgores creixessin ràpid per poder fer reviure la Senyora Norris i el Pau Parra.

El Harry s’estava al costat del foc a la sala comuna de Gryffindor, molt amoïnat per aquest contratemps, mentre el Ron i l’Hermione aprofitaven l’hora lliure per jugar una partida d’escacs màgics.

—Per l’amor de Déu, Harry —va dir l’Hermione exasperada, quan un dels alfils del Ron feia caure un dels seus cavallers del cavall i el treia fora del tauler—, vés a buscar el Justin, si això és tan important per a tu.

Així que el Harry es va aixecar i va sortir pel forat del retrat preguntant-se on podria trobar el Justin.

El castell era més fosc que de costum durant el dia, com a conseqüència de la neu grisa i densa que hi havia a les finestres. Tremolant de fred, el Harry va passar per davant d’unes aules on estaven fent classe i va entreveure què hi succeïa. La professora McGonagall cridava a algú que, pel que va sentir, havia transformat el seu amic en un teixó. Va resistir l’impuls de donar-hi una ullada, va passar de llarg i llavors se li va acudir que potser el Justin estava aprofitant aquella hora lliure per avançar feina endarrerida i va decidir anar a la biblioteca abans que res.

Efectivament, un grup d’alumnes de Hufflepuff que haurien hagut de ser a classe de Botànica es trobaven al fons de la biblioteca, però no semblava que treballessin. Des de les llargues fileres de prestatges altíssims el Harry va veure que estaven reunits i immersos en una conversa absorbent. El que no veia era si el Justin era un d’ells. S’hi va apropar, però llavors va captar alguna cosa del que deien i es va aturar per escoltar, amagat a la secció d’Invisibilitat.

—Com us deia —apuntava un noi gras—, li he dit al Justin que s’amagués al nostre dormitori. Perquè si el Potter ha decidit que sigui la seva pròxima víctima, val més que procuri passar desapercebut durant un temps. El Justin, és clar, ha estat esperant que passés una cosa així d’ençà que li va dir al Potter que era fill de muggles. I és que ell mateix li va dir que l’havien apuntat a Eton. Realment, no és el tema de conversa més adequat per tractar amb l’hereu de Slytherin, oi?

—Així que penses que és cert que és el Potter, oi Ernie? —va dir ansiosament una noia rossa amb cuetes.

—Hannah —va dir el noi gras en un to solemne—, és un reptilingüe. Tothom sap que és la marca dels bruixots del mal.

—Has sentit mai a dir que algú que fos decent pogués parlar amb les serps? A Sírpentin Slytherin li deien «llengua de serp»…

Es va produir un gran murmuri després d’allò i l’Ernie va continuar:

—Recordeu què hi ha escrit a la paret? «Enemics de l’hereu, aneu amb compte». El Potter es va discutir amb el Filch. Tot seguit, assalten la gata del Filch. El Parra, aquell de primer, va emprenyar el Potter al partit de quidditch fent-li fotos quan era al fang. Tot seguit, assalten el Parra.

—Però és que sempre és tan agradable… —va dir la Hannah sense acabar de creure-s’ho—. I a més, va ser ell qui va fer desaparèixer l’Innominable. No pot ser tan dolent, no?

L’Ernie va abaixar la veu i va fer un posat misteriós, els de Huffflepuff es van apinyar més i el Harry s’hi va acostar una mica per sentir què deia l’Ernie.

—Ningú no sap com va sobreviure a l’atac de l’Innominable. Vaja, que només era un bebè quan allò va passar. L’hauria hagut de fer miques. Només un bruixot del mal realment poderós podria haver sobreviscut a un sortilegi com aquell. —Va abaixar encara més la veu fins que era gairebé imperceptible i va continuar—. És probable que fos precisament per això que l’Innominable el volgués matar. Perquè no volia competir amb un altre Senyor de les Forces del Mal. Em pregunto quins altres poders ha estat amagant el Potter…

El Harry no va ser capaç d’escoltar res més. Aclarint-se la gola enèrgicament, va sortir de darrere dels prestatges. Si no hagués estat tan emprenyat, hauria trobat l’escena ben graciosa: en veure’l, tots els de Huffflepuff van posar cara com d’haver estat petrificats i l’Ernie es va quedar pàl·lid.

—Hola! —va fer el Harry—. Estic buscant el Justin Finch de Fletchley.

Les pitjors temences dels de Huffflepuff havien quedat clarament confirmades. Tots van mirar l’Ernie morts de por.

—I què li vols? —va dir l’Ernie amb veu tremolosa.

—Li volia explicar què va passar realment al club de duel —va dir el Harry.

L’Ernie es va mossegar els llavis, que tenia blancs, va agafar aire i va dir:

—Ja vam veure què va passar. Hi érem tots.

—Així vau notar que, després que li parlés, la serp es va fer enrere? —va dir el Harry.

—Jo només vaig veure —va dir l’Ernie tossut, tot i que tremolava en parlar— que tu parlaves reptilià i que atiaves la serp cap al Justin.

—Jo no vaig atiar la serp! —va dir el Harry, tremolant de ràbia—. Si ni tan sols el va tocar!

—Li va anar de molt poc —va dir l’Ernie—. I en cas que busquis idees —va afegir apressadament—, t’he de dir que vinc de nou generacions de bruixes i bruixots i que la meva sang és tan pura com la de qualsevol…

—Tant me fa quina sang tinguis! —va dir el Harry furiós—. Per què hauria de voler cap mal als fills de muggles?

—He sentit a dir que odies els muggles amb qui vius —va respondre l’Ernie a l’acte.

—És impossible viure amb els Dursley i no odiar-los —va dir el Harry—. M’agradaria veure què faries tu.

Va girar cua i se’n va anar de la biblioteca fet una fúria, cosa que va merèixer una mirada de reprovació de Madame Pince, que abrillantava la coberta de pa d’or d’un gran llibre d’encanteris.

El Harry se’n va anar deambulant corredor amunt, gairebé sense saber què feia, de tan furiós com estava. Així que va acabar xocant contra alguna cosa molt gran i sòlida que el va fer caure enrere.

—Oh, hola, Hagrid! —va dir el Harry aixecant la vista.

Duia la cara completament tapada amb un passamuntanyes de llana cobert de neu, però no podia ser ningú més, perquè ocupava quasi tot el passadís embolicat amb el seu abric de pell de talp. A la mà duia un gall.

—Com anem, Harry? —va dir, després d’aixecar-se el passamuntanyes per poder parlar—. Com és que no ets a classe?

—L’han cancel·lada —va dir el Harry, aixecant-se de terra—. I tu?, què hi fas aquí?

El Hagrid va aixecar el gall inert.

—El segon que maten aquest trimestre —va explicar—. O és una guineu, o és algun malson xucla-sang, i necessito el permís del director per posar un encanteri al galliner.

Es va inclinar i va escodrinyar el Harry de més a prop, amb els ulls mig tapats per les celles atapeïdes plenes de neu.

—Segur que estàs bé? Sembles neguitós i preocupat. El Harry no es va veure amb cor de repetir què havien dit d’ell l’Ernie i la resta de companys seus de Hufflepuff.

—No és res —va dir—. Val més que vagi tirant, ara tinc Transfiguració i encara he d’anar a buscar els llibres.

Va marxar, però no podia treure’s del cap el que l’Ernie havia dit.

«El Justin, és clar, ha estat esperant que passés una cosa així d’ençà que li va dir al Potter que era fill de muggles».

El Harry es va arrossegar escales amunt i va agafar un altre passadís que estava especialment fosc: un fort corrent d’aire glaçat que entrava per una finestra mal tancada havia apagat les torxes. A mig passadís va ensopegar amb alguna cosa que hi havia a terra i va caure pla.

Es va tombar per veure què l’havia fet ensopegar i va quedar glaçat de l’espant.

Estirat a terra, rígid i fred, amb una expressió de xoc a la cara i els ulls perduts mirant el sostre, hi havia el Justin Finch de Fletchley. Però allò no era tot. Al seu costat hi havia una altra figura, la visió més estranya que el Harry havia tingut mai.

El Nick-de-poc-sense-cap flotava en posició horitzontal i immòbil a quinze centímetres de terra, i ja no era de color blanc perla i transparent, sinó negre i fumat. Li penjava el cap i a la cara tenia la mateixa expressió que el Justin.

El Harry es va aixecar amb la respiració entretallada i el cor a cent. Va repassar el corredor desert amb la vista i va veure una fila d’aranyes que s’allunyaven tan ràpid com podien dels cossos. L’únic soroll que se sentia eren les veus esmorteïdes dels professors que venien de les aules que hi havia a tots dos costats.

Podia anar-se’n corrents i ningú no arribaria a saber mai que havia estat allà. Però no podia deixar-los allà d’aquella manera… Havia d’anar a buscar ajuda. Es creuria algú que ell no havia tingut res a veure amb allò?

Mentre era allà, palplantat, mort de por, la porta d’una aula que hi havia just al seu costat es va obrir de cop. El Peeves, l’esperit entremaliat, en va sortir com una exhalació.

—Oh, si és el Potter, el petit pixaner! —va dir el Peeves rient amb escami, i va descol·locar les ulleres al Harry quan va passar fent bots pel seu costat—. Què fa aquí el Potter? Què espera d’amagatotis?

De cop i volta, a mitja tombarella en l’aire, el Peeves es va aturar. De cap per avall, havia vist el Justin i el Nick-de-poc-sense-cap. Va acabar la tombarella, es va omplir els pulmons d’aire i, abans que el Harry pogués aturar-lo, es va posar a cridar com un boig:

—Un altre atemptat! Un atemptat! Un atemptat! Cap mortal està fora de perill! No se’n salven ni els fantasmes! Correu si voleu salvar la vida! Un atemptat!

Bum! Bum! Bum! Totes les portes del corredor es van obrir de bat a bat i un riu de gent va començar a omplir el passadís. Durant uns quants minuts el caos va ser tal que el Justin va córrer el risc que l’aixafessin, i la gent no va parar de passar per sobre del Nick-de-poc-sense-cap.

Al Harry el van acorralar contra la paret. Els professors van demanar silenci a crits. La professora McGonagall va arribar corrents seguida dels seus alumnes, un dels quals encara duia els cabells a ratlles blanques i negres. Va fer servir la vareta per produir una petita detonació que va imposar silenci, i va ordenar a tothom que tornés a les aules. Tan bon punt l’escenari es va buidar una mica de gent, va arribar l’Ernie de Hufflepuff esbufegant.

—Atrapat amb les mans al plat! —va cridar l’Ernie, amb la cara blanca com el paper, assenyalant el Harry.

—MacMillan, ja n’hi ha prou! —va dir la professora McGonagall severament.

El Peeves observava l’escena atentament, flotant amunt i avall per sobre dels caps de la gent i somrient amb malícia: li encantava el caos. Quan els professors van ajupir-se a examinar el Justin i el Nick-de-poc-sense-cap, el Peeves va començar a cantar:

Oh, Potter, què has fet? Oh, Potter odiós!

Mates companys i ho trobes graciós!

—He dit que prou, Peeves! —va bramar la professora McGonagall, i el Peeves se’n va anar volant marxa enrere, traient-li la llengua al Harry.

El professor Flitwick i la professora Sinistra del Departament d’Astronomia van portar el Justin a la infermeria, però ningú no sabia què fer amb el Nick-de-poc-sense-cap. Al final, la professora McGonagall va fer un sortilegi per crear un ventilador i el va donar a l’Ernie juntament amb les instruccions per pujar-lo flotant per les escales. L’Ernie la va obeir i es va endur el Nick ventant, que semblava un hovercraft negre silenciós. D’aquesta manera, el Harry i la professora McGonagall es van quedar sols.

—Segueixi’m —va dir ella.

—Professora —va dir el Harry immediatament—, li juro que jo no…

—Potter, no sóc jo qui ho ha de dir —el va tallar la professora McGonagall.

Van començar a caminar en silenci, van tombar en una cantonada i ella es va aturar davant d’una gàrgola de pedra molt gran i lletja.

—Pica-pica de llimona! —va dir la professora. Era evident que allò era una contrasenya, perquè la gàrgola tot d’una va prendre vida i va fer un saltet cap a un costat mentre la paret que tenia al darrere s’obria en dos batents. Tot i que estava aterrit pel que havia de venir, el Harry no va poder evitar sorprendre’s. Rere la paret hi havia una escala de cargol automàtica. Quan la professora McGonagall i ell van trepitjar el primer esglaó, la paret del darrere es va tancar. Van començar a pujar en cercles, amunt i més amunt, fins que finalment el Harry, una mica marejat, va veure una porta de roure amb un picaporta de llautó en forma de griu.

Sabia on el portaven. Allà devia ser on vivia el Dumbledore.





12. La poció de la mutació


Van arribar a dalt de tot, van sortir de les escales de pedra i la professora McGonagall va picar a la porta. La porta es va obrir i van entrar a dins. La professora McGonagall li va dir al Harry que s’esperés i el va deixar sol.

El Harry va mirar al seu voltant. Una cosa era clara: de totes les vivendes de professors que el Harry havia vist aquell curs, la del Dumbledore era la més interessant. Si no hagués estat mort de por perquè es pensava que estaven a punt de fer-lo fora de l’escola, hauria gaudit molt d’aquella ocasió que tenia de mirar-la.

Era en una habitació circular gran i molt bonica plena de sorollets estranys. Sobre unes tauletes amb potes llargues hi havia tota una sèrie d’instruments de plata molt curiosos que brunzien i emetien bafarades de fum. Les parets estaven cobertes amb retrats dels antics directors i directores de l’escola, que dormien tranquil·lament. També hi havia un escriptori enorme amb les potes en forma d’urpes i, en un prestatge del darrere, hi havia un barret de bruixot tronat i espellifat… Era el Barret que Tria.

El Harry va dubtar. Va mirar indecís les bruixes i els bruixots de les parets. No feia cap mal si es tornava a emprovar el barret… Només per veure si… Per comprovar que realment l’havia posat a la residència que li pertocava.

Va fer la volta a l’escriptori sigil·losament, va aixecar el barret de la lleixa i se’l va posar al cap molt a poc a poc. Li anava massa gran i li va caure per sobre els ulls, tal com havia passat l’altra vegada que se l’havia posat. El Harry va forçar els ulls en la foscor de dins del barret i va esperar. Llavors va sentir una veueta que li deia a l’orella: «Tens una pedra al fetge, Harry Potter?».

—Emmm, sí —va murmurar el Harry—. Emmm, em sap greu molestar-te… Només volia preguntar…

—T’has estat preguntant si et vaig posar a la residència que et pertocava —va dir el barret astutament—. És cert, tu vas ser molt difícil de situar. Però em reafirmo en el que vaig dir —al Harry li va fer un bot el cor—, hauries estat bé a Slytherin.

Se li va encongir l’estómac. Va agafar el barret per la punta i se’l va treure. Se li va quedar inert a la mà, brut i descolorit. El Harry el va tornar a posar a la lleixa amb ganes de vomitar.

—T’equivoques —va dir-li en veu alta al barret immòbil i mut. El barret no va reaccionar. El Harry va fer-se enrere, observant-lo. Aleshores un soroll esmorteït i estrany que venia del darrere li va fer fer mitja volta.

No estava sol. Darrere de la porta, dret en una perxa daurada, hi havia un ocell decrèpit que semblava un gall dindi mig desplomat. El Harry se’l va mirar fixament, l’ocell el va mirar amb tristesa i va tornar a fer aquell soroll esmorteït. El Harry va pensar que semblava molt malalt. Tenia els ulls apagats, i mentre el Harry el mirava li van caure dues plomes més de la cua. Al Harry se li acabava d’acudir que només li faltava que l’ocell del Dumbledore es morís quan estava tot sol amb ell al despatx. Però aleshores l’ocell es va convertir en foc.

Al Harry se li va escapar un crit de l’ensurt i va recular fins a tocar l’escriptori. Va mirar al seu voltant ansiosament per veure si hi havia un got d’aigua en algun lloc, però no en va veure cap. Mentrestant, l’ocell ja s’havia convertit en una bola de foc. Va xisclar una sola vegada i tot d’una no en va quedar res més que una pila de cendra fumejant a terra.

Llavors es va obrir la porta del despatx. Era el Dumbledore, que venia pesarós.

—Professor —va dir el Harry sobresaltat—, el seu ocell… No he pogut fer-hi res… S’ha convertit en foc…

Amb gran sorpresa, el Harry va veure que el Dumbledore somreia.

—Ja era hora —va dir—. Feia dies que feia una pinta espantosa; li he estat dient que s’espavilés.

Va riure per sota el nas en veure la cara de desconcert del Harry.

—Harry, el Fawkes és un fènix. Els fènixs es calen foc ells mateixos quan els arriba l’hora de morir i reneixen de les cendres. Mira…

El Harry va mirar a terra just a temps de veure una cria d’ocell petita i arrugada que treia el cap de les cendres. Era tan lletja com l’ocell que hi havia hagut abans.

—És una llàstima que l’hagis hagut de veure el dia de la crema —va dir el Dumbledore, i es va asseure darrere l’escriptori—. En realitat és molt bell la major part del temps, té un plomatge vermell i daurat. Els fènixs són unes criatures fascinants. Poden portar pesos enormes, les seves llàgrimes tenen poders curatius i són uns animals de companyia extremament fidels.

Amb el xoc que havia tingut quan el Fawkes s’havia calat foc, el Harry havia oblidat el motiu que l’havia dut allà, però li va tornar al cap quan el Dumbledore es va asseure a la cadira de respatller alt al darrere de l’escriptori i va fixar en ell la seva mirada blava i penetrant.

Però, abans que el Dumbledore pogués dir una altra paraula, la porta del despatx es va obrir de bat a bat amb un soroll impressionant i el Hagrid hi va entrar amb cara de desesperat, amb el passamuntanyes plantat en aquell cap pelut i negre i el gall mort que li penjava del braç.

—No ha estat el Harry, professor Dumbledore! —va dir el Hagrid apressadament—. Jo estava parlant amb ell uns segons abans que trobessin aquell noi, no ha tingut temps…

El Dumbledore va intentar dir alguna cosa, però el Hagrid va continuar com una piconadora, sacsejant el gall de tan esverat com estava i omplint-ho tot de plomes.

—No pot haver estat ell, ho juraria davant de la Conselleria d’Afers Màgics, si calgués…

—Hagrid…

—S’ha equivocat de noi, senyor, sé que el Harry mai no…

—Hagrid! —va haver de cridar finalment el Dumbledore—. Jo no crec que el Harry sigui l’assaltador.

—Oh! —va fer el Hagrid, i va deixar caure el gall a terra—. Bé, doncs llavors m’esperaré a fora, senyor director.

I va sortir avergonyit.

—No creu que hagi estat jo, professor? —va repetir el Harry esperançat mentre el Dumbledore espolsava les plomes de l’escriptori.

—No, Harry, no ho crec —va dir el Dumbledore, tot i que tornava a estar pesarós—. Però tot i així vull parlar amb tu.

El Harry va esperar nerviós mentre el Dumbledore reflexionava sobre la situació amb les puntes dels dits juntes.

—Harry, t’he de preguntar si hi ha alguna cosa que t’agradaria explicar-me —va dir suaument—. El que sigui.

El Harry no sabia què dir. Li va venir al cap el Malfoy cridant: «Els sang de fang sereu els propers». Va pensar en la poció de la mutació, que bullia al lavabo de la Gemma Gemec. Llavors va pensar en la veu sense cos que havia sentit dues vegades i va recordar el que el Ron havia dit: «Sentir veus que ningú més no sent no és bona cosa, ni tan sols al món dels bruixots». També va pensar en el que deia tothom sobre ell, i en el temor creixent que ell mateix tenia d’estar emparentat d’alguna manera amb Sírpentin Slytherin…

—No —va dir el Harry—. No li he de dir res, professor.

La doble agressió sobre el Justin i el Nick-de-poc-sense-cap va convertir el que fins llavors havia estat nerviosisme en veritable pànic. Curiosament, va ser la sort del Nick el que semblava preocupar més la gent. Quina cosa és capaç de fer-li això a un fantasma?, es preguntaven els uns als altres. Quin terrible poder pot fer-li mal a algú que ja està mort? Els alumnes van anar massivament a reservar lloc al Hogwarts Express per poder tornar a casa per Nadal.

—A aquest pas, només quedarem nosaltres —va dir el Ron al Harry i l’Hermione—. Nosaltres, el Malfoy, el Crabbe i el Goyle. Quines festes més alegres que passarem.

El Crabbe i el Goyle, que sempre feien el que feia el Malfoy, també s’havien apuntat a la llista dels que es quedaven. Però el Harry estava content que la majoria de gent marxés. Estava cansat que la gent l’evités als passadissos, com si estigués a punt de treure els ullals i injectar verí; estava cansat que la gent murmurés, que el critiquessin i l’assenyalessin en passar.

En canvi, el Fred i el George ho trobaven molt divertit. Es desviaven del seu camí quan es trobaven el Harry i es posaven davant d’ell a cridar:

—Deixeu pas a l’hereu de Slytherin! Atenció, s’acosta un bruixot malvat!

El Percy estava totalment en desacord amb el comportament dels seus germans.

—No fa riure —deia, aspre.

—Surt del mig, Percy —li va dir un dia el Fred—. El Harry té pressa.

—Sí, ha de passar un moment per la cambra secreta per prendre el te amb un servent amb ullals —va dir el George morint-se de riure.

La Ginny tampoc no ho trobava divertit.

—No hi tornis —gemegava cada vegada que el Fred li preguntava en veu alta al Harry a qui pensava atacar el proper cop, o quan el George feia veure que volia protegir-se del Harry amb un rast d’alls enorme.

Al Harry no el molestava; al contrari, el feia sentir millor que almenys el Fred i el George trobessin absurd que ell pogués ser l’hereu de Slytherin. Però les seves pallassades semblaven emprenyar el Draco Malfoy, que cada vegada que els trobava fent broma sobre el tema es posava de més mal humor.

—Això és perquè està a punt d’explotar de ganes de dir que és ell —va dir el Ron en un to de complicitat—. Ja saps com odia que algú el guanyi en qualsevol cosa, i ara tu t’estàs emportant tot el mèrit dels seus actes infames.

—No per gaire temps —va dir l’Hermione en un to satisfet—. La poció de la mutació està gairebé llesta. Qualsevol dia d’aquests li traurem la veritat.

Finalment el trimestre es va acabar i un silenci tan profund com el gruix de neu que hi havia als camps es va fer amo del castell. El Harry va trobar que li donava pau, en lloc de trobar-ho trist, i gaudia molt del fet que l’Hermione, els Weasley i ell tinguessin la torre de Gryffindor per a ells sols, la qual cosa volia dir que podien jugar al burro explosiu cridant sense molestar ningú, i practicar el duel. El Fred, el George i la Ginny havien preferit quedar-se a l’escola en lloc d’anar amb els seus pares a visitar el Bill a Egipte. El Percy, que reprovava el comportament dels seus germans i el qualificava d’infantil, no passava gaire temps a la sala comuna de Gryffindor. Un dia els va dir pomposament que ell només es quedava allà per Nadal perquè el seu deure de monitor era fer costat als professors en aquells temps dolents.

Va arribar el dia de Nadal, fred i blanc. Al Harry i al Ron, que eren els únics que quedaven al dormitori, els va despertar l’Hermione, que havia entrat com una exhalació, completament vestida i amb regals per a tots dos.

—Desperteu-vos —va dir en veu alta, descorrent les cortines de les finestres.

—Hermione, no pots quedar-te aquí —va dir el Ron, tapant-se els ulls per protegir-los de la llum.

—Jo també et desitjo un bon Nadal, eh?! —va dir l’Hermione, i li va tirar el regal—. Ja fa gairebé una hora que m’he llevat, he anat a afegir més crisopes a la poció. Ja està llesta.

El Harry es va incorporar, molt despert de cop i volta.

—N’estàs segura?

—Seguríssima —va dir l’Hermione, traient la rata Scabbers del mig per poder seure a la punta del llit—. Si és que ho hem de fer, jo crec que hauria de ser avui.

En aquell moment la Hedwig va entrar per la finestra amb un paquetet al bec.

—Hola —li va dir el Harry tot content quan ella es va posar al seu llit—, em tornes a parlar?

La Hedwig li va rosegar l’orella de manera afectuosa, i allò va ser un regal molt millor que el que li havia portat, que era dels Dursley. Li havien enviat un escuradents amb una nota que deia que esbrinés si també es podia quedar a Hogwarts per les vacances d’estiu.

Els altres regals de Nadal del Harry li van causar molta més satisfacció. El Hagrid li havia enviat una capsa metàl·lica amb caramel de melassa, que va decidir que havia d’estovar al foc abans de menjar-se’l. El Ron li va regalar un llibre que es deia Volar amb els Cannons, que narrava fets interessants sobre el seu equip de quidditch preferit. I l’Hermione li havia comprat una ploma d’àliga molt luxosa. El Harry va obrir l’últim regal i va trobar un jersei teixit a mà de la senyora Weasley i un plum-cake immens. Va tancar la felicitació que acompanyava el regal amb sentiment de culpabilitat, pensant en el cotxe del senyor Weasley, que no havien tornat a veure des del dia que van xocar contra el pi cabaralla, i en la pila de normes que ell i el Ron estaven a punt de trencar.

Ningú, encara que tingués por de prendre poció de la mutació després, no podia deixar de fruir del dinar de Nadal a Hogwarts.

El Gran Saló estava esplendorós. No només hi havia una dotzena d’arbres de Nadal coberts de gebre i enormes garlandes de grèvol i vesc penjades del sostre, sinó que a més a dins queia una neu seca i calenta. El Dumbledore els va dirigir quan van cantar algunes de les seves nadales preferides i el Hagrid feia «fum, fum, fum» més fort amb cada copa de còctel d’ou que es prenia. El Percy, que no s’havia adonat que el Fred havia embruixat la seva insígnia de monitor de manera que en aquell moment s’hi llegia «mongòlic», no parava de preguntar-los de què reien. El Harry ni tan sols es va immutar perquè el Draco Malfoy fes comentaris sarcàstics en veu alta des de la taula de Slytherin sobre el jersei que li havia regalat la senyora Weasley. Amb una mica de sort, el Malfoy rebria el seu càstig unes hores després.

Així que el Harry i el Ron van acabar-se el tercer tros de púding de Nadal, l’Hermione els va dir que havien d’anar desfilant a ultimar els plans del vespre.

—Encara ens falten els trossos de les persones en què us heu de transformar —va dir l’Hermione en un to pràctic, com si els estigués enviant al supermercat a comprar sabó per a la rentadora—. I, òbviament, seria millor si fossin del Crabbe i del Goyle, perquè són els millors amics del Malfoy i a ells els ho diria tot. També ens hem d’assegurar que el Crabbe i el Goyle de debò no arribin de sobte quan l’estiguem interrogant.

»Ho tinc tot planejat —va continuar tranquil·lament, sense fer cas de la cara d’estupefacció del Harry i el Ron. Va treure dos pastissos de xocolata meravellosos—. Els hi he posat una simple poció de la son. L’únic que heu de fer és aconseguir que el Crabbe i el Goyle se’ls trobin. Ja sabeu que golafres que són; segur que se’ls mengen. Quan s’hagin adormit, els arranqueu uns quants cabells i els tanqueu en un armari d’escombres.

El Harry i el Ron es van mirar l’Hermione incrèduls.

—Hermione, jo no crec que…

—Podria sortir molt malament…

Però a l’Hermione li brillaven els ulls com de vegades a la professora McGonagall.

—La poció que hem preparat no servirà de res sense els cabells del Crabbe i el Goyle —va dir l’Hermione amb determinació—. Voleu interrogar el Malfoy, oi?

—D’acord, d’acord —va dir el Harry—. Però, i tu què? A qui li agafaràs els cabells?

—Jo ja tinc el meu! —va dir l’Hermione, radiant. Es va treure una ampolleta de la butxaca i els va mostrar el cabell que hi havia dins—. Recordeu que vaig estar lluitant cos a cos amb la Millicent Bulstrode al club de duel? Es va deixar això al meu vestit quan provava d’escanyar-me! I se n’ha anat a casa a passar el Nadal… Així que n’hi ha prou de dir als de Slytherin que he decidit tornar.

Quan l’Hermione se’n va anar a donar una ullada a la poció de la mutació, el Ron va mirar el Harry amb molt poques esperances.

—Has vist mai un pla en què tantes coses puguin anar malament?

La sorpresa del Harry i el Ron va ser total quan van comprovar que el punt número u de l’operació anava tal com l’Hermione havia predit. Després del te de Nadal, es van amagar al vestíbul desert a esperar el Crabbe i el Goyle, que s’havien quedat sols a la taula de Slytherin endrapant el quart tros de plum-cake. El Harry va posar els pastissos de xocolata al principi de les escales. Quan van veure que el Crabbe i el Goyle s’aixecaven de taula, el Harry i el Ron es van amagar a corre-cuita rere una armadura al costat de la porta principal.

—Fins a quin punt es pot engreixar una persona? —va xiuxiuejar el Ron extasiat quan el Crabbe va assenyalar els pastissos al Goyle i els va agafar entusiasmat. Somrient com ximples, es van empassar els pastissos sencers. Durant uns instants van estar mastegant amb golafreria i amb expressió de triomf. En acabat, sense que els canviés gens l’expressió, van caure d’esquena a terra.

La part més difícil del pla va ser arrossegar-los i ficar-los a l’armari, que era a l’altra banda del vestíbul. Un cop els van tenir ben col·locadets entre les galledes i les baietes, el Harry va arrencar al Goyle un parell de cabells dels que li queien pel front, i el Ron va agafar uns quants cabells del Crabbe. També els van robar les sabates, perquè les seves eren massa petites per als peus del Crabbe i el Goyle. Tot seguit, admirats del que acabaven de fer, se’n van anar corrents al lavabo de la Gemma Gemec.

Allà dins gairebé no s’hi veien, de tant fum negre que sortia del compartiment on l’Hermione remenava la marmita. Es van tapar la cara amb el vestit i van picar suaument a la porta.

—Hermione? Van sentir grinyolar el baldó i l’Hermione va emergir del fum amb la cara resplendent i la mirada ansiosa. De darrere seu sortia el «gluc-gluc» que feia aquella poció densa com la melassa en bullir. Al seient del vàter hi havia preparats tres gots de vidre.

—Ho heu aconseguit? —els va preguntar l’Hermione sense alè.

El Harry li va ensenyar els cabells del Goyle.

—Molt bé. Jo he agafat aquests vestits de la bugaderia —va dir l’Hermione mostrant-los un sac—. Necessitareu una talla més gran quan sigueu el Crabbe i el Goyle.

Tots tres van clavar els ulls a la marmita. Vista de prop, la poció semblava fang, fosc i dens, que bombollejava mandrós.

—He seguit les instruccions al peu de la lletra —va dir l’Hermione, i es va posar a rellegir la pàgina tacada de Pocions Molte Potente—. El llibre diu que… la poció fa efecte durant una hora; després tornarem a ser nosaltres.

—I ara, què?

—En farem tres gots i hi afegirem els cabells.

L’Hermione va posar tres cullerots de poció a cada un dels gots. Tot seguit, amb la mà tremolosa va treure el cabell de la Millicent Bulstrode de l’ampolla i el va posar al primer got.

La poció es va posar a xiular com una boja, exactament igual que si fos una tetera, i va treure molta escuma. En un segon s’havia tornat d’un color groc que semblava bilis.

—Ecs! Essència de Millicent Bulstrode —va dir el Ron amb fàstic—. Segur que té un gust horrible.

—Ara afegeix-hi el teu, a veure què passa —va dir l’Hermione.

El Harry va deixar caure el cabell del Goyle al got del mig i el Ron va posar el del Crabbe al de la punta. Tots dos gots van xiular i van fer escuma. El del Goyle es va tornar del color caqui d’una burilla, i el del Crabbe, d’un color marró fosc com de merda.

—Un moment —va dir el Harry quan el Ron i l’Hermione van agafar els gots—. Val més que no ens la beguem tots junts aquí: un cop siguem el Crabbe i el Goyle no hi cabrem. I la Millicent Bulstrode no és cap follet de bosc.

—Ben pensat —va dir el Ron, i va descórrer la balda—. Val més que ho fem en compartiments separats.

Amb compte de no vessar ni una sola gota del seu vas de poció de la mutació, el Harry es va esmunyir al compartiment del mig.

—Llestos? —va preguntar.

—Llestos —van dir el Ron i l’Hermione.

—Un… Dos… Tres…

El Harry es va tapar el nas i es va beure la poció en dos glops grans. Tenia gust de col massa cuita.

Immediatament els budells se li van començar a retorçar, com si s’acabés d’empassar unes quantes serps vives. Es va plegar, preguntant-se si vomitaria. Aleshores una sensació de cremor se li va escampar ràpidament des de l’estómac fins a les puntes dels dits de les mans i els peus. A continuació, se li va tallar la respiració, va caure de quatre grapes a terra i va començar a tenir l’horrible sensació que tot se li desfeia: la pell li feia butllofes, i davant seu les mans li van començar a créixer, els dits se li van engruixir, les ungles es van fer grans i els nusos se li van bombar. Les espatlles se li van eixamplar dolorosament i el formigueig que sentia al front li indicava que els cabells li creixien cap a les celles. Se li va esquinçar el vestit quan el pit es va expandir com un barril que fa pressió sobre les anelles, els peus li agonitzaven en unes sabates quatre números més petites…

Tan de sobte com havia començat, tot es va aturar. El Harry va quedar estirat de bocaterrosa al terra de pedra fred i va sentir ploriquejar la Gemma miserablement al compartiment del fons. Amb dificultat, es va treure les sabates i es va aixecar. Així que ser el Goyle era allò. Amb les mans enormes tremoloses, es va treure el vestit, que ara li anava dos pams curt, es va posar el que tenia preparat i es va cordar les sabates del Goyle, que semblaven barques. Va fer un gest per treure’s els cabells dels ulls i només va trobar uns pèls curts durs com filferros. Llavors es va adonar que el que li emboirava la vista eren les ulleres, perquè el Goyle no en necessitava. Se les va treure i va preguntar en veu alta:

—Esteu bé? —Li havia sortit la veu greu i aspra del Goyle.

—Sí —va fer el grunyit característic del Crabbe a la dreta.

El Harry va descórrer la balda i se’n va anar a mirar-se al mirall esquerdat. El Goyle el va mirar des de l’altra banda amb els seus ulls enfonsats i apagats. El Harry es va rascar l’orella. El Goyle també.

El Ron va obrir la porta. Es van mirar. Si no fos que estava pàl·lid i alterat, el Ron era una còpia exacta del Crabbe, des dels cabells en forma de casc fins als enormes braços de goril·la.

—És increïble —va dir el Ron, apropant-se al mirall i enfonsant-se el dit al nas—. Increïble!

—Val més que comencem a passar —va dir el Harry, afluixant-se el rellotge que li tallava la circulació al canell gruixut del Goyle—. Encara hem d’esbrinar on és la sala comuna de Slytherin, espero que trobem algú a qui puguem seguir…

El Ron, que havia estat mirant el Harry encantat, va dir:

—No saps que estrany que es fa veure pensar el Goyle —i va colpejar la porta de l’Hermione—. Vinga, que ens n’hem d’anar. Una veueta aguda va respondre:

—Em sembla que al final no vindré amb vosaltres. Marxeu sense mi.

—Hermione, ja sabem que la Millicent Bulstrode és lletja. Ningú no sabrà que ets tu.

—No, de debò, que no hi vaig. Però vosaltres afanyeu-vos, esteu perdent temps.

El Harry va mirar el Ron perplex.

—Ara! Ara sembles el Goyle! —va dir el Ron—. Aquesta és la cara que fa quan un professor li fa una pregunta.

—Hermione, estàs bé? —va dir el Harry des de l’altra banda de la porta.

—Estic bé… Marxeu…

El Harry es va mirar el rellotge. Ja havien passat cinc dels seixanta preciosos minuts de què disposaven.

—Ens trobem aquí, doncs —va dir.

El Harry i el Ron van obrir amb molt de compte la porta dels lavabos, van comprovar que no hi havia roba estesa i van sortir.

—No moguis els braços d’aquesta manera —li va xiuxiuejar el Harry al Ron.

—Què?

—El Crabbe els porta com rígids…

—Què et sembla així?

—Sí, molt millor.

Van baixar les escales de marbre. Només els calia veure algú de Slytherin a qui poder seguir fins a la sala comuna, però no hi havia ningú a la vista.

—Alguna proposta? —va dir el Harry, a mitja veu.

—Els de Slytherin sempre pugen a esmorzar per allà —va dir el Ron, assenyalant l’entrada a les masmorres amb el cap.

Tot just va acabar la frase que una noia amb els cabells llargs i arrissats va sortir d’allà.

—Perdona —li va dir el Ron acostant-s’hi corrents—, però és que hem oblidat com s’anava a la nostra sala comuna.

—Perdó? —va dir la noia tota tibant—. La nostra sala comuna? Jo sóc de Ravenclaw!

I se’n va anar, girant-se a mirar-los amb cara de sospita.

El Harry i el Ron van baixar corrents els esglaons de pedra i van entrar en la foscor; les petjades ressonaven especialment fort quan els peus enormes del Crabbe i el Goyle tocaven a terra. Tenien la sensació que allò no seria tan fàcil com s’havien pensat.

Els passatges laberíntics estaven deserts. S’anaven endinsant cada cop més en les profunditats de l’escola, comprovant constantment els rellotges per saber quan de temps els quedava. Al cap d’un quart d’hora, just quan començaven a desesperar-se, van sentir un soroll davant seu.

—Perfecte! —va fer el Ron exaltat—. Allà en tenim un!

La figura sortia d’una habitació lateral. Però s’hi van apropar i els cors se’ls van encongir. No era ningú de Slytherin, era el Percy.

—Què fas aquí baix? —li va dir el Ron sorprès.

El Percy es va ofendre.

—Això —va dir amb duresa— no és assumpte teu. Ets el Crabbe, oi?

—B… Sí… —va fer el Ron.

—Bé, doncs aneu’s-en cap al dormitori —va dir el Percy severament—. Aquests dies és perillós passejar-se per corredors a les fosques.

—Tu ho fas —va al·legar el Ron.

—Jo —va dir el Percy inflant el pit— sóc monitor. Res no m’atacarà, a mi.

Una veu va ressonar pel passadís rere el Harry i el Ron. El Draco Malfoy es dirigia cap a ells i, per primer cop a la vida, el Harry es va alegrar de veure’l.

—Per fi —va dir en un to afectat, mirant-los—. Tota aquesta estona heu estat al Gran Saló endrapant? Us he estat buscant, us volia ensenyar una cosa molt graciosa.

El Malfoy va mirar el Percy per sobre de l’espatlla.

—I tu què fas aquí, Weasley? —va dir amb menyspreu.

El Percy es va indignar.

—Voleu fer el favor de mostrar una mica més de respecte pels monitors de l’escola! —va dir—. No m’agrada gens la vostra actitud!

El Malfoy va fer un riure burleta i es va endur el Harry i el Ron amb ell. El Harry va estar a punt de disculpar-se amb el Percy, però es va contenir just a temps. Ell i el Ron es van apressar a seguir el Malfoy, que va dir, quan tombaven la cantonada: «Aquest Peter Weasley…».

—Percy —el va corregir automàticament el Ron.

—El que sigui —va dir el Malfoy—. He notat que últimament es passeja d’amagat per l’escola. I estic segur que sé què busca. Es pensa que atraparà l’hereu de l’Slytherin tot solet.

Va deixar anar una rialla d’escarni. El Harry i el Ron es van mirar exaltats.

El Malfoy es va aturar al costat d’un pany de paret de pedra nu i humit.

—Com era la contrasenya nova? —li va preguntar al Harry.

—Mmm… —va fer el Harry.

—Ah, sí! Pura sang! —va dir el Malfoy sense fer-li cas, i una porta de pedra que hi havia amagada a la paret es va obrir. El Malfoy la va creuar i el Harry i el Ron el van seguir.

La sala comuna de Slytherin era una habitació llarga, enfonsada sota terra, amb les parets i el sostre de pedra tosca i uns llums rodons verds penjats amb cadenes. Davant seu van veure una llar esculpida amb molt de detall on cremava un foc esplèndid i la silueta d’uns quants de Slytherin arraulits en butaques al seu voltant.

—Espereu aquí —va dir el Malfoy al Harry i al Ron, assenyalant-los un parell de butaques que eren lluny del foc—. Vaig a buscar-ho, el meu pare m’ho acaba d’enviar…

Encuriosits per saber què els volia ensenyar el Malfoy, el Harry i el Ron es van asseure, fent tots els possibles perquè semblés que estaven com a casa.

El Malfoy va tornar un minut després amb una mena de retall de diari que va clavar als nassos del Ron.

—Això us farà riure una estona —va dir.

El Harry va veure que al Ron li sortien els ulls de les òrbites. Va llegir el retall ràpidament, va riure molt forçadament i li va passar al Harry.

L’havien extret del Periòdic Profètic i deia:

S’OBRE UNA INVESTIGACIÓ

A LA CONSELLERIA D’AFERS MÀGICS

Arthur Weasley, cap del Departament de Control de l’Ús Indegut d’Objectes de Muggles, ha estat multat amb cinquanta galeons per embruixar un cotxe de muggles.

Lucius Malfoy, un dels governadors de l’Escola de Bruixeria Hogwarts, on es va estimbar el cotxe a principis del curs escolar, va demanar ahir la dimissió de Weasley.

Malfoy va declarar a aquest diari que Weasley havia desacreditat la Conselleria. Segons paraules de Malfoy, «Weasley no es troba en condicions de fer complir les nostres lleis i el seu ridícul Decret de protecció dels muggles hauria de derogar-se immediatament».

Aquest matí Weasley estava il·localitzable i no ha respost a les declaracions de Malfoy, però la seva dona sí que va tenir unes paraules per als periodistes: «Fotin el camp o deixaré anar el dimoni necròfag de la família».



—Què? —va dir el Malfoy impacientat quan el Harry li va tornar el retall—. No creus que és molt graciós?

—Ha, ha —va fer el Harry desolat.

—A l’Arthur Weasley li agraden tant els muggles que hauria de trencar la vareta en dos i anar-se’n amb ells —va dir el Malfoy amb desdeny—. De la manera com es comporten, ningú no diria que els Weasley són de pura sang.

Al Ron, o potser millor, al Crabbe, se li va deformar la cara de ràbia.

—Què et passa, Crabbe? —va engegar el Malfoy.

—Tinc mal de panxa —va grunyir el Ron.

—Doncs vés a la infermeria i dóna’ls una puntada de peu al cul a aquells sang de fang que hi ha allà —va dir el Malfoy fument-se’n—. Em sorprèn que el Periòdic Profètic no hagi dit res encara dels assalts —va continuar pensívol—. Suposo que el Dumbledore tracta d’amagar-ho. El faran fora, si no s’aturen aviat. El pare sempre diu que el Dumbledore és la pitjor cosa que li ha passat mai a aquesta escola. Adora els fills de muggles. Un director com Déu mana no hauria admès mai aquell bavós del Parra.

El Malfoy va començar a fer fotografies amb una càmera imaginària i va fer una imitació cruel, però real, del Pau: Potter, et puc fer una foto, Potter? Em pots donar el teu autògraf? Et puc llepar el cul, Potter?

Va deixar caure les mans i va mirar el Harry i el Ron.

—Però a vosaltres dos què us passa?

El Harry i el Ron es van forçar a riure massa tard, però el Malfoy va semblar satisfet; potser el Crabbe i el Goyle sempre trigaven a reaccionar.

—Sant Potter, l’amic dels sang de fang —va dir el Malfoy amb gran parsimònia—. Aquest és un altre que no porta l’orgull dels bruixots a la sang, si no no aniria amb aquella creguda de la Granger sang de fang. I la gent encara es pensa que l’hereu de Slytherin és ell!

El Harry i el Ron tenien el cor a cent: veien molt clar que al cap d’uns segons el Malfoy els diria que era ell. Però aleshores…

—Donaria el que fos per saber qui és —va dir el Malfoy arrogant—. M’agradaria ajudar-lo.

Al Ron li va caure la mandíbula de manera que el Crabbe encara semblava més babau del que era habitual. Afortunadament, el Malfoy no se’n va adonar i el Harry, més despert, va dir:

—Bé deus tenir alguna idea sobre qui hi ha darrere de tot plegat…

—Ja saps que no, Goyle, quants cops t’ho he de dir? —va dir bruscament el Malfoy—. I el pare tampoc no em vol dir res sobre el que va passar l’últim cop que es va obrir la cambra secreta. D’allò fa cinquanta anys, així que va ser abans que ell fos aquí, però ho sap tot. Diu que, com que es va mantenir tot en secret, semblaria molt sospitós que jo en sabés massa coses. Una cosa sí que la sé: l’últim cop que la cambra secreta va estar oberta, un sang de fang va morir. Així que suposo que és qüestió de temps que n’assassinin algun aquest cop… Espero que sigui la Granger —va dir, assaborint la idea.

El Ron va tancar els punys gegants del Crabbe. Amb la sensació que quedaria una mica massa descarat si el Ron pegava el Malfoy, el Harry li va fer una mirada d’advertència i va dir:

—Saps si van enxampar la persona que la va obrir l’últim cop?

—Sí, és clar… Fos qui fos, el van expulsar —va dir el Malfoy—. Segurament encara és a Azkaban.

—Azkaban? —va fer el Harry, desconcertat.

—Sí, Azkaban, la presó dels bruixots, Goyle —va dir el Malfoy mirant-lo incrèdul—. De debò, si fossis una mica més lent, recularies.

Inquiet, es va bellugar a la butaca i va dir:

—El pare diu que abaixi el cap i deixi que l’hereu de Slytherin faci la seva feina. Diu que l’escola s’ha de treure de sobre tota aquesta immundícia dels sang de fang, però que val mes no ficar-s’hi. És clar que ell ja té prou problemes, ara. Us he dit que la setmana passada la Conselleria va escorcollar la nostra mansió?

El Harry va procurar que la cara inexpressiva del Goyle mostrés preocupació.

—Doncs sí —va dir el Malfoy—. Afortunadament, no van trobar-hi gran cosa. El pare té un munt de coses per fer màgia negra molt valuoses. Però per sort nosaltres també tenim la nostra pròpia cambra secreta sota el saló de te…

—Apa! —va fer el Ron. El Malfoy se’l va quedar mirant. El Harry també. El Ron es va posar vermell. Fins i tot els cabells se li estaven posant vermells. El nas se li estava allargant a poc a poc… Se’ls havia acabat l’hora. El Ron estava tornant a ser ell i, per la cara d’horror amb què mirava al Harry, ell també.

Es van aixecar d’un bot.

—Vaig a vomitar —va grunyir el Ron, i sense afegir res més, van travessar la sala comuna de Slytherin corrents, es van llançar cap a la paret de pedra i van enfilar el passadís cames ajudeu-me, desitjant amb tot el cor que el Malfoy no hagués notat res. Al Harry li van començar a ballar els peus dins les sabates desmesurades del Goyle i es va haver d’aguantar el vestit cada cop més a mesura que s’anava encongint. Van pujar les escales com van poder i van arribar al vestíbul, on ressonaven uns cops esmorteïts que sortien de l’armari on havien tancat el Crabbe i el Goyle. Van deixar les sabates al costat de l’armari i van córrer en mitjons per les escales de marbre cap al lavabo de la Gemma Gemec.

—Home, no ha estat una pèrdua de temps absoluta —va esbufegar el Ron quan van ser dins del lavabo—. Continuem sense saber qui és l’assaltant, però demà escriuré al meu pare per dir-li que miri sota la sala de te de casa del Malfoy.

El Harry es va mirar al mirall esquerdat. Tornava a ser normal. Es va posar les ulleres mentre el Ron picava a la porta del compartiment de l’Hermione.

—Hermione, surt, t’hem d’explicar moltes coses…

—Deixeu-me en pau! —va xisclar l’Hermione.

El Harry i el Ron es van mirar.

—Què et passa? —va preguntar el Ron—. Ja deus tornar a ser normal, ara, nosaltres…

De cop i volta la Gemma Gemec va travessar la porta del compartiment. El Harry mai no l’havia vista tan contenta.

—Ja ho veureu, ja —va dir—, és horrorós!

L’Hermione va descórrer la balda i va sortir del vàter, sanglotant, amb el vestit tapant-li la cara.

—Què passa? —va dir el Ron, vacil·lant—. Encara tens el nas de la Millicent, o què?

L’Hermione va deixar caure el vestit i el Ron va recular cap a les piques.

Tenia la cara coberta de pèl negre. Els ulls se li havien tornat grocs i dels cabells li sortien unes orelles punxegudes.

—Era un pèl de gat! —va gemegar—. La M-millicent B-bulstrode deu tenir un g-gat! I aquesta p-poció no s’ha de fer servir p-per transformar-se en animal!

—Oh, oh! —va fer el Ron.

—Et diran coses terribles —va dir la Gemma, feliç.

—No passa res, Hermione —va dir el Harry ràpidament—. Ara mateix et portem a la infermeria. Madame Pomfrey mai no fa gaires preguntes…

Va costar força estona convèncer l’Hermione que sortís dels lavabos. La Gemma Gemec els va acomiadar amb una riallada.

—Espera que la gent sàpiga que tens cua!





13. El diari secret


L’Hermione va estar a la infermeria unes quantes setmanes. Quan la resta de l’escola va tornar de vacances van començar a córrer rumors sobre la seva desaparició, perquè, per descomptat, tothom pensava que havia estat víctima d’un altre assalt. Van passar tants alumnes per la infermeria provant de veure alguna cosa que Madame Pomfirey va tornar a treure les cortines i les va posar al voltant del llit de l’Hermione per evitar-li la vergonya que la veiessin amb la cara peluda.

El Harry i el Ron l’anaven a veure cada tarda. I, quan va començar el nou trimestre, li portaven els deures.

—Si a mi m’haguessin sortit bigotis de gat, em prendria un descans —va dir el Ron una tarda, després de llançar una pila de llibres sobre la tauleta de nit de l’Hermione.

—No siguis ximple, Ron, he d’estar al dia —va dir l’Hermione vigorosament. L’humor li havia millorat molt d’ençà que el pèl li havia marxat de la cara i els ulls a poc a poc se li anaven tornant marrons un altre cop—. Suposo que no teniu notícies noves —va afegir a mitja veu perquè Madame Pomfrey no la sentís.

—Res —va dir el Harry desesperançat.

—Estava tan convençut que era el Malfoy! —va dir el Ron per enèsima vegada.

—Què és allò? —va preguntar el Harry, assenyalant una cosa daurada que sortia de sota el coixí de l’Hermione.

—Una postal perquè em millori —va dir l’Hermione de pressa, i va voler amagar-la, però el Ron va ser més ràpid que ella. La va treure, la va obrir i va llegir en veu alta:

Per a la senyoreta Granger, que desitjo que es recuperi ràpidament.

Amb afecte,

Professor Gilbert Decors

Orde de Merlí de tercera classe, membre honorari de la Lliga de Defensa Contra les Forces del Mal i cinc cops guanyador del premi de la revista Bruixa Indiscreta al somriure més encantador.



El Ron va mirar l’Hermione amb cara de fàstic.

—Dorms amb això sota el coixí?

Però Madame Pomfrey va entrar amb la dosi de medicina de la tarda i va estalviar a l’Hermione haver de respondre.

—Realment el Decors és el paio més ensabonador que m’he tirat a la cara —li va dir el Ron al Harry quan van sortir de la infermeria i van començar a pujar les escales cap a la torre de Gryffindor. L’Snape els havia posat tants deures que el Harry pensava que quan els hagués acabat ja estaria fent sisè. El Ron acabava d’insinuar que li hauria agradat preguntar-li a l’Hermione quantes cues de rata s’havien de posar a la poció per fer créixer els cabells quan van sentir que a algú li agafava un rampell de còlera al pis de dalt.

—És el Filch —va dir el Harry. Van pujar corrents les escales i van amagar-se a escoltar.

—Creus que deuen haver assaltat algú altre? —va dir el Ron, tens.

Es van quedar quiets escoltant la veu del Filch, que semblava histèric.

—Més feina per a mi! Tota la nit fregant, com si no tingués res més a fer! És la gota que ha fet vessar el vas, me’n vaig a veure el Dumbledore…

Els passos del Filch es van allunyar i van sentir tancar-se una porta en la distància.

Van treure el cap per la cantonada. El Filch havia estat controlant el seu lloc de vigilant: tornaven a ser al lloc on havien atacat la Senyora Norris. A simple vista van veure què era el que havia fet cridar el Filch. Un gran toll d’aigua s’estenia al llarg de mig corredor i semblava que sortia de la porta dels lavabos de la Gemma Gemec. Ara que el Filch havia deixat de cridar, sentien com ressonaven els laments de la Gemma a les parets dels lavabos.

—I ara què li passa? —va dir el Ron.

—Anem-ho a veure —va dir el Harry. Es van arromangar els vestits per sobre els turmells, van creuar el bassal d’aigua cap a la porta amb el cartell que deia «Fora de servei», no en van fer cas, com sempre, i hi van entrar.

La Gemma Gemec plorava, si és que això era possible, més alt i amb més força que mai. Semblava que s’amagava al vàter de sempre. L’habitació era fosca perquè la quantitat d’aigua que havia deixat amarades les parets i el terra havia apagat les espelmes.

—Què tens, Gemma? —li va preguntar el Harry.

—Qui ets? —va balbucejar la Gemma abatuda—. Heu vingut a llançar-me alguna cosa més?

El Harry va caminar per l’aigua fins a arribar al seu compartiment i va dir:

—I per què t’hauria de voler llançar res?

—I jo què sé! —va cridar la Gemma, i va emergir amb una onada d’aigua que va esquitxar el terra, ja prou xop—. M’estic aquí, sense molestar ningú, i algú que es creu molt graciós em tira un llibre pel cap…

—Però si no et fa mal que et tirin coses —va dir el Harry mirant de ser raonable—. Vaja, que et deuen travessar i prou, no?

Acabava de ficar-se de peus a la galleda. La Gemma va enlairar-se com una glopada de fum i va xisclar:

—Vinga! Tots a tirar-li llibres a la Gemma, perquè com que a ella no li fa mal! Deu punts per a qui l’hi faci passar per l’estómac! Cinquanta per a qui l’hi faci passar pel cap! Ha, ha, ha. Quin joc més divertit, oi? Doncs a mi no m’ho sembla.

—I qui te l’ha tirat? —va preguntar el Harry.

—No ho sé… Estava arraulida a la canonada del vàter, pensant en la mort, i de sobte m’ha travessat el cap —va dir la Gemma, traient foc pels ulls—. És allà, tot xop.

El Harry i el Ron van mirar sota les piques, allà on assenyalava la Gemma. Hi havia un llibret prim amb les cobertes negres en molt mal estat i estava tan moll com la resta del que hi havia al lavabo. El Harry s’hi va apropar per agafar-lo, però de cop i volta el Ron va allargar el braç per impedir-l’hi.

—Què passa? —va preguntar el Harry.

—Estàs boig? —va alertar-lo el Ron—. Podria ser perillós.

—Perillós? —va fer el Harry, rient—. Vinga, home, com vols que sigui perillós?

—Et sorprendries —va dir el Ron, que es mirava el llibre amb aprensió— de la quantitat de llibres que ha confiscat la Conselleria. M’ho ha dit el pare: n’hi havia un que et cremava els ulls, i tothom que es llegeix Sonets d’un sortiller parla en vers la resta de la seva vida. A Bath hi havia una bruixa que tenia un llibre que no podies parar de llegir! Si l’obries estaves condemnat a anar sempre amb el llibre al nas i intentar fer la resta de coses amb una sola mà. També…

—D’acord, ja ho he entès —va dir el Harry.

El llibret es va quedar a terra, sense cap gràcia i completament xop.

—Bé, no ho sabrem fins que el mirem —va dir, i es va ajupir darrere el Ron i el va agafar de terra.

A primer cop d’ull el Harry ja va veure que era un diari, i per la data que hi havia a la coberta, va saber que era de feia cinquanta anys. El va obrir esperançat. A la primera pàgina només hi va poder llegir el nom del propietari, T. M. Rodlel, que estava escrit amb tinta escorreguda.

—Un moment —va dir el Ron, que s’havia apropat amb prudència al Harry i mirava per sobre la seva espatlla—. Em sona aquest nom. A T. M. Rodlel li van donar una placa per mèrits especials fa cinquanta anys.

—I tu com coi ho saps? —va dir el Harry tot sorprès.

—Perquè el Filch em va fer enllustrar-la unes cinquanta vegades el dia del càstig —va dir el Ron, ressentit—. Va ser sobre aquesta placa que vaig vomitar llimacs. Si haguessis estat una hora netejant baves d’un nom, tu també el recordaries.

El Harry va passar les pàgines molles. Estaven totalment en blanc. No hi havia la més mínima traça d’escriptura enlloc, ni tan sols «Aniversari de la tieta Mabel» o «Dentista a dos quarts de quatre».

—No hi va escriure res —va dir el Harry, decebut.

—Em pregunto per què el deuen haver llençat al vàter —va dir el Ron, encuriosit.

El Harry va tombar el llibre i va mirar la contracoberta; va veure que hi duia imprès el nom d’una llibreria del carrer Vauxhall, a Londres.

—Devia ser fill de muggles —va dir el Harry tot pensarós—, si es va comprar un diari al carrer Vauxhall…

—Bé, no ens serveix de gaire —va dir el Ron. I va abaixar la veu—: Cinquanta punts si el fas passar pel nas de la Gemma.

De totes maneres, el Harry se’l va embutxacar.

L’Hermione va abandonar la infermeria a principis de febrer sense bigotis, sense cua i sense pèl a la cara. La tarda que va tornar a la torre de Gryffindor el Harry li va ensenyar el diari de T. M. Rodlel i li va explicar la història de com l’havien trobat.

—Oooh, podria ser que tingués poders ocults —va dir l’Hermione entusiasmada, i va agafar el diari per examinar-lo bé.

—Si en té, els amaga molt bé —va dir el Ron—. Potser és tímid. No sé per què no el llences, Harry.

—Doncs a mi m’agradaria saber per què algú el va llençar —va dir el Harry—. I tampoc no em faria res saber per què li van donar una placa per mèrits especials, al Rodlel.

—Pots comptar —va dir el Ron—. Potser va treure trenta GNOM, o va salvar un professor del calamar gegant. Potser va ser ell qui va matar la Gemma, i així hauria fet un favor a tothom…

Però el Harry sabia, per la mirada captiva de l’Hermione, que ella estava pensant el mateix que ell.

—Què passa? —va dir el Ron en veure’ls les cares.

—Home, doncs que la cambra secreta la van obrir fa cinquanta anys, ¿no? —va dir el Harry—. Això és el que va dir el Malfoy.

—I…? —va fer el Ron.

—I aquest diari és de fa cinquanta anys —va continuar l’Hermione, donant-li uns copets entusiasmada.

—I què?

—Vinga, Ron, desperta’t d’una vegada —va etzibar-li l’Hermione—. Sabem que la persona que va obrir la cambra l’últim cop va ser expulsada fa cinquanta anys. Sabem que T. M. Rodlel va obtenir una placa per mèrits especials fa cinquanta anys. Bé, i si a Rodlel li van donar la placa per haver enxampat l’hereu de Slytherin? Aleshores el diari probablement ens ho explicaria tot: on és la cambra, com obrir-la, i quin tipus de bèstia hi viu. Queda clar que la persona que hi ha darrere els assalts aquest cop no vol que una cosa així rondi per l’escola, no?

—La teva teoria és fantàstica, Hermione —va dir el Ron—, només té un petit defecte, i és que en aquest diari no hi ha res escrit!

Però l’Hermione ja es treia la vareta de la bossa.

—Podria ser que la tinta fos invisible! —va xiuxiuejar.

Va fer tres copets al diari i va dir:

—Aprecium!

No va canviar res. Sense donar-se per vençuda, l’Hermione va tornar a ficar la mà a la bossa i va treure’n una cosa que semblava una goma d’esborrar de color vermell llampant.

—És un revelador, el vaig comprar a la ronda d’Alla —va dir.

Va fregar fort sobre l’1 de gener, i no va canviar res.

—T’ho estic dient, no hi ha res amagat, aquí —va dir el Ron—. Simplement, al Rodlel li van regalar un diari per Nadal i no es va molestar a omplir-lo.

El Harry no podia explicar, ni tan sols a ell mateix, per què no va llençar el diari de Rodlel. Però el fet era que, tot i saber que el diari estava en blanc, no parava d’agafar-lo i passar-ne les pàgines sense pensar, com si contingués una història que volia acabar. El Harry estava convençut que no havia sentit el nom de T. M. Rodlel abans, però tot i així li deia alguna cosa, era gairebé com si Rodlel fos un amic que havia tingut quan era petit i l’hagués mig oblidat. Però allò era absurd. Mai no havia tingut amics abans d’arribar a Hogwarts. El Dudley ja se n’havia encarregat.

No obstant això, el Harry estava decidit a esbrinar més coses sobre Rodlel, així que l’endemà a l’hora del pati se’n va anar a la sala de trofeus a examinar la seva placa, acompanyat per una Hermione interessada i un Ron molt poc convençut, que els va dir que ja havia quedat tip de la sala de trofeus per tota la vida.

La placa daurada lluent de Rodlel estava amagada en una vitrina que hi havia en un racó de la sala. No deia res sobre la raó per la qual l’hi havien donat.

—Afortunadament, perquè llavors seria més gran i jo encara estaria polint-la —va dir el Ron. De totes maneres, sí que van trobar el Rodlel en una vella medalla al mèrit màgic i en una llista d’antics caps de monitors.

—Em fa pensar en el Percy —va dir el Ron, arrufant el nas de fàstic—. Monitor, cap de monitors… Probablement era el primer de la classe.

—Qualsevol diria que això és dolent —va dir l’Hermione amb veu dolguda.

El sol havia tornat a brillar feblement a Hogwarts. Dins del castell els ànims havien guanyat esperances. No hi havia hagut més assalts des del del Justin i el Nick-de-poc-sense-cap, i la professora Coliflor estava molt contenta de poder comunicar que les mandràgores ja canviaven d’humor bruscament i s’estaven tornant reservades, la qual cosa volia dir que estaven entrant en l’adolescència.

—Tan bon punt se’ls en vagi l’acne, estaran llestes per trasplantar —va sentir el Harry que li deia al Filch una tarda—. I després d’això ja no trigarem a tallar-les i bullir-les. Tornaràs a tenir la Senyora Norris al teu costat d’aquí a no res.

Potser és que l’hereu de Slytherin ha perdut el coratge, va pensar el Harry. Cada cop deu ser més arriscat obrir la cambra secreta, amb tota l’escola en alerta i sospitant de tot. Potser el monstre, fos de la mena que fos, ja s’estava preparant per tornar a hivernar cinquanta anys més…

L’Ernie MacMillan de Hufflepuff no semblava tenir una visió tan optimista. Continuava convençut que el Harry era el culpable i que s’havia «delatat» al club de duel. El Peeves no l’ajudava gaire: contínuament apareixia als corredors atapeïts de gent cantant:

—Oh, Potter, que has fet? Oh, Potter odiós!… —i fins i tot s’havia inventat un ball per acompanyar la cançó.

El Gilbert Decors pensava que havia estat ell qui havia fet aturar els assalts. El Harry va sentir com ho deia a la professora McGonagall quan els de Gryffindor es posaven en fila per anar a classe de Transfiguració.

—No crec que hi hagi més problemes, Minerva —li va dir, donant-se uns copets al nas, com si sabés alguna cosa que ella no sabia, i somrient—. Em sembla que la cambra restarà tancada per sempre més. El culpable devia saber que només era qüestió de temps, però que l’acabaria enxampant. Trobo que ha estat bastant sensat d’aturar-se ara, abans que fes caure damunt seu tota la meva força.

Es va tornar a donar uns copets al nas i se’n va anar amb pas decidit.

La idea que tenia el Decors sobre el que era una injecció de moral va quedar clara a l’hora d’esmorzar del dia 14 de febrer. El Harry no havia dormit gaire aquella nit perquè havia tingut entrenament de quidditch, així que va entrar corrents al Gran Saló perquè feia una mica tard. Per un moment es va pensar que s’havia equivocat de porta.

Les parets estaven totalment cobertes amb grans flors d’un rosa pujat. Però encara era pitjor el confeti en forma de cor que queia del cel blau pàl·lid. El Harry se’n va anar cap a la taula de Gryffindor, on hi havia el Ron, que semblava que s’hagués posat malalt, i l’Hermione, que, inexplicablement, no parava de fer rialletes ximples.

—Què passa aquí? —va preguntar el Harry, que es va asseure a taula i va començar a apartar el confeti del bacon.

El Ron va assenyalar la taula dels professors, visiblement massa fastiguejat per parlar. El Decors, amb un vestit del mateix color rosa pujat que la decoració, demanava silenci. Els professors que tenia al costat feien cara de pedra. Des d’on estava assegut, el Harry veia que la professora McGonagall tenia els músculs de la cara tensos. L’Snape semblava que s’acabés de prendre un gran vas d’Osquecreix.

—Bon dia de Sant Valentí! —va cridar el Decors—. Deixeu-me que doni les gràcies a les quaranta-sis persones que fins ara m’han enviat postals! Sí, m’he pres la llibertat de prepararlos aquesta petita sorpresa… I aquí no s’acaba tot!

El Decors va picar de mans i una dotzena de nans malhumorats van entrar per les portes del Gran Saló. I no eren uns nans qualssevol. El Decors els havia fet portar ales daurades i arpes.

—Els meus entranyables Cupidos carters! —va dir el Decors amb un somriure immens—. Avui recorreran l’escola per entregar les vostres postals de Sant Valentí! Però la diversió no s’acaba aquí! Estic convençut que els meus col·legues voldran afegir el seu granet de sorra a l’esperit del dia! Per què no demanem al professor Snape que els ensenyi a fer la poció de l’amor? I, ja que hi estem posats, el professor Flitwick sap més encanteris de l’encís que qualsevol altre bruixot que hagi conegut mai. Que callat que s’ho tenia, oi?

El professor Flitwick es va amagar la cara entre les mans. El professor Snape els mirava com advertint-los que la primera persona que li demanés com fer la poció de l’amor es veuria obligada a prendre verí.

—Sisplau, Hermione, digue’m que tu no ets una de les quaranta-sis —va dir el Ron quan van sortir del Gran Saló per anar a la primera classe. De cop i volta l’Hermione estava molt ocupada buscant l’horari a la cartera i no va contestar.

Durant tot el dia els nans van estar passant per les classes per entregar postals de Sant Valentí, cosa que va molestar molt els professors. A primera hora de la tarda, quan els de Gryffindor pujaven les escales per anar a Encanteris, un dels nans va enxampar el Harry.

—Ei, tu! ‘Arry Potter! —va cridar un nan particularment desagradable que es va començar a obrir pas entre la gent a cops de colze.

Posant-se vermell només de pensar que li anaven a donar una postal de Sant Valentí davant tota una fila d’alumnes de primer on, casualment, hi havia la Ginny Weasley, el Harry va provar d’escapar-ne. Però el nan va escurçar camí entre la gent a còpia de donar-los cops de peu al tou de les cames i el va atrapar abans que fes dues passes.

—Li he d’entregar un missatge musical a ‘Arry Fotter en persona —va dir, fent sonar l’arpa de manera amenaçadora.

—Aquí no —li va xiuxiuejar el Harry, provant de desfer-se’n.

—Estigues quiet! —va grunyir el nan estirant el Harry per la cartera i fent-lo recular.

—Deixa’m anar! —va rugir el Harry, i va fer una estrebada.

Amb un cruixit ben fort, la cartera es va esquinçar en dos. Els llibres, la vareta, el pergamí i la ploma li van caure a terra i l’ampolleta de tinta es va trencar a sobre de tot.

El Harry es va arrossegar per terra tractant d’agafar-ho tot abans que el nan comencés a cantar i va formar un tap al passadís.

—Què passa aquí? —va dir la veu freda i afectada del Draco Malfoy. El Harry, enfebrit, va començar a posar-ho tot de qualsevol manera a la cartera esquinçada, en un intent desesperat per sortir d’allà abans que el Malfoy sentís la postal musical de Sant Valentí.

—Què és aquest caos? —va dir una altra veu que li era familiar: el Percy Weasley acabava d’arribar.

El Harry va perdre el cap i va voler sortir com un llamp d’allà, però el nan el va agafar pels genolls i el va tirar a terra.

—Ja està —va dir, i se li va asseure als turmells—. Aquí tens la postal musical de Sant Valentí:


Té els ulls tan verds com un gripau marinat.

Té els cabells tan foscos com un bosc encantat.

Tant de bo fos meu, està com un déu.

És l’heroi que va vèncer el Senyor Malvat.



El Harry hauria donat tot l’or que hi havia a Gringotts per poder evaporar-se. Amb valentia, va esforçar-se a riure amb els que miraven, es va aixecar, amb els peus adormits pel pes del nan, mentre el Percy Weasley feia tots els possibles per dispersar els que miraven, alguns dels quals reien de valent.

—Desfileu, desfileu. Ja fa cinc minuts que ha sonat la campana. Aneu cap a classe, vinga —va dir, atiant alguns dels alumnes més joves—. Tu també, Malfoy.

El Harry va veure que el Malfoy s’aturava i recollia alguna cosa de terra. Amb un somriure de menyspreu, ho va mostrar al Crabbe i al Goyle, i llavors el Harry es va adonar que era el diari de Rodlel.

—Torna-m’ho —va dir el Harry, tranquil.

—No us agradaria saber què hi ha escrit el Potter? —va dir el Malfoy, que òbviament no havia vist l’any que hi havia a la coberta i creia que era el diari personal del Harry. Es va fer el silenci. La Ginny mirava fixament ara el Harry, ara el diari, i semblava aterrida.

—Torna-l’hi, Malfoy —va dir el Percy severament.

—Quan hi hagi donat una ullada —va dir el Malfoy, i va brandar el diari cap al Harry per emprenyar-lo.

El Percy va començar a dir:

—Com a monitor de l’escola…

Però el Harry ja havia perdut els nervis. Va treure la vareta i va cridar:

—Expulsiarmus! —i, tal com l’Snape havia desarmat el Decors, al Malfoy li va sortir el diari volant de les mans. El Ron el va agafar a l’aire, amb un somriure.

—Harry! —va cridar el Percy—. No està permès fer màgia als passadissos. Hauré d’informar d’això, ja ho saps!

Però al Harry tant se li’n donava; li havia guanyat la partida al Malfoy, i per allò sempre pagava la pena fer perdre cinc punts a Gryffindor. El Malfoy estava furiós i, quan la Ginny va passar pel seu costat per entrar a classe, li va cridar amb malícia:

—Em sembla que al Potter no li ha agradat gaire la teva postal de Sant Valentí!

La Ginny es va tapar la cara amb les mans i va córrer cap a classe. Rabiós, el Ron també va treure la vareta, però el Harry el va aturar. L’últim que necessitava el Ron era passar-se la classe d’Encanteris vomitant llimacs.

No va ser fins que van arribar a la classe del professor Flitwick que el Harry va notar que alguna cosa ben estranya li passava al diari de Rodlel. Tots els altres llibres estaven amarats de la tinta vessada. En canvi, el diari estava tan net com ho havia estat abans que l’ampolla de tinta hi hagués caigut a sobre. Va provar d’explicar-ho al Ron, però el Ron tornava a tenir problemes amb la vareta: de la punta li sortien grans bombolles violetes; i no estava per res més.

Aquella nit el Harry se’n va anar al llit abans que tots els altres. Això va ser en part perquè no creia que pogués resistir que el Fred i el George cantessin un cop més «Té els ulls tan verds com un gripau marinat», i en part perquè volia tornar a examinar el diari del Rodlel i sabia que el Ron ho consideraria una pèrdua de temps.

El Harry es va asseure al llit i va començar a passar pàgines, i no n’hi havia cap que tingués la més mínima taca de tinta escarlata. Llavors va treure una ampolla nova de la tauleta de nit, hi va sucar la ploma i va deixar caure una gota a la primera pàgina del diari.

La tinta va brillar un segon i tot seguit va desaparèixer, com si l’hagués xuclat el paper. Exaltat, el Harry va carregar la ploma un segon cop i va escriure:

«Em dic Harry Potter».

Les paraules van brillar momentàniament i també van esvair-se sense deixar traça. I, finalment, va passar alguna cosa.

A la pàgina van començar a sortir, en la seva pròpia tinta, paraules que el Harry no havia escrit.

«Hola, Harry Potter. Jo em dic Tod Rodlel. Com has arribat al meu diari?».

Aquestes paraules també es van desdibuixar, però el Harry va tenir temps de gargotejar la resposta.

«Algú el va llençar al vàter».

Va esperar entusiasmat la resposta del Rodlel.

«Afortunadament, vaig gravar les meves memòries amb alguna cosa més duradora que la tinta. Però sempre he sabut que hi hauria gent que no voldria que aquest diari es llegís».

«Què vols dir amb això?», va escriure el Harry accelerat, tacant la pàgina de tinta de tan entusiasmat com estava.

«Vull dir que aquest diari guarda el record de coses terribles. Coses que es van amagar. Coses que van passar a l’Escola de Bruixeria Hogwarts».

«Aquí és on sóc ara», va escriure el Harry ràpidament. «Sóc a Hogwarts, i han passat coses horribles. En saps alguna cosa, de la cambra secreta?».

Al Harry li anava el cor a cent. La resposta de Rodlel va sortir ràpid, la seva lletra s’anava fent desendreçada, com si tingués pressa a explicar el que sabia.

«És clar que sé coses sobre la cambra secreta. Al meu temps, ens van dir que era una llegenda, que no existia. Però era mentida. Quan feia cinquè van obrir la cambra, el monstre va atacar unes quantes persones i finalment en va matar una. Jo vaig enxampar la persona que l’havia oberta i la van expulsar. El professor Dippet, el director de l’escola, avergonyit que hagués passat una cosa així a Hogwarts, em va prohibir explicar la veritat. Van dir que la noia havia mort en un accident fortuït. Em van donar un trofeu amb un gravat preciós, que brillava molt, pels meus esforços, i em van advertir que mantingués la boca tancada. Però jo sabia que podia tornar a passar. Al monstre no li va passar res, i a qui tenia el poder per deixar-lo anar no el van tancar a la presó».

El Harry va estar a punt de tombar l’ampolla de tinta amb la pressa per contestar.

«Ara està tornant a passar. Hi ha hagut tres assalts i ningú no sap qui hi ha al darrere. Qui va ser, l’últim cop?».

«T’ho puc ensenyar, si vols», va dir la resposta del Rodlel. «No necessàriament has de refiar-te de la meva paraula. Et puc portar dins la meva memòria fins a la nit en què el vaig atrapar».

El Harry va dubtar amb la ploma suspesa sobre el diari. Què volia dir el Rodlel? Com podien portar-lo a la memòria d’algú altre? Va mirar, nerviós, la porta del dormitori, que s’estava enfosquint. Quan va tornar a mirar al diari, va veure com es formaven unes paraules.

«Deixa’m que t’ho ensenyi».

El Harry s’ho va pensar una fracció de segon i llavors va escriure dues lletres:

«OK».

Les pàgines del diari van començar a passar, com si fes molt de vent, i es van aturar a mitjan mes de juny. Bocabadat, el Harry va veure que el quadradet per al 13 de juny es transformava en una pantalla de televisió minúscula. Amb les mans tremoloses, va aixecar el llibre per apropar l’ull a la finestreta i, abans que pogués entendre què passava, va començar a inclinar-se endavant a mesura que la finestra s’obria; va notar que el cos li abandonava el llit i va caure de cap a l’obertura de la pàgina dins una espiral de color i ombres.

Va tocar amb els peus a terra i es va estar dret, tremolant, esperant que les figures boiroses que tenia al voltant quedessin enfocades.

Immediatament va saber on era. Aquella habitació circular amb retrats que dormien era el despatx del Dumbledore. Però no era el Dumbledore qui s’asseia a l’escriptori. Un bruixot arrugat que semblava fràgil, calb, amb tan sols uns manyocs de cabells blancs, llegia una carta a la llum d’una espelma. El Harry mai no havia vist aquell home.

—Perdoni —va dir tremolós—, no voldria interrompre’l…

Però el bruixot no va aixecar el cap. Va continuar llegint, arrufant les celles lleugerament. El Harry es va apropar a l’escriptori i va balbucejar:

—Mmm… Serà millor que me’n vagi…

El bruixot va continuar sense fer-li cap cas. Ni tan sols semblava que l’hagués sentit. Al Harry se li va ocórrer que el bruixot podia ser sord i va aixecar la veu.

—Sento haver-lo molestat, ja me’n vaig —va mig cridar.

El bruixot va plegar la carta amb un sospir, es va aixecar, va passar pel costat del Harry sense mirar-lo i se’n va anar a córrer les cortines de la finestra.

El cel que es veia a través del vidre era vermell robí, semblava que el sol s’estigués ponent. El bruixot va tornar a l’escriptori, es va asseure i va començar a moure els dits grossos de la mà, mirant la porta.

El Harry va contemplar el despatx. No hi havia cap Fawkes el fènix ni enginys platejats fent sorollets. Allò era Hogwarts tal com l’havia coneguda el Rodlel i allò volia dir que aquell bruixot era el director, i no el Dumbledore, i que ell, el Harry, era poc més que un fantasma, totalment invisible per a la gent de feia cinquanta anys.

Van picar a la porta del despatx.

—Passeu —va dir el vell bruixot amb una veueta dèbil.

Va entrar un noi d’uns setze anys i es va treure el barret puntegut. Al pit lluïa una insígnia de monitor. Era molt més alt que el Harry, però ell també tenia els cabells negre atzabeja.

—Ah, Rodlel —va dir el director.

—M’ha cridat, professor Dippet? —va dir el Rodlel. Semblava nerviós.

—Seu —va dir el Dippet—. Acabo de llegir la carta que em vas enviar.

—Oh —va fer el Rodlel. Es va asseure, estrenyent-se les mans.

—Fill —va dir el Dippet afablement—, no puc deixar que et quedis a l’escola a l’estiu. Estàs segur que no vols tornar a casa a passar les vacances?

—Sí —va dir el Rodlel a l’acte—. M’estimo més quedar-me a Hogwarts que tornar a aquell… a aquell…

—Vius en un orfenat de muggles durant les vacances, oi? —va dir el Dippet, encuriosit.

—Sí, senyor —va dir el Rodlel posant-se una mica vermell.

—Ets de muggles?

—Sóc meitat i meitat —va dir el Rodlel—. Sóc fill de pare muggle i mare bruixa.

—I tots dos estan…?

—La meva mare va morir així que vaig néixer, senyor. A l’orfenat em van dir que va viure just el temps necessari per posar-me el nom: Tod pel meu pare, Morvosc pel meu avi.

El Dippet va cloquejar amb la llengua en senyal de solidaritat.

—Tod, el cas és que —va dir sospirant— et podríem donar un permís especial, però en les circumstàncies en què ens trobem…

—Es refereix als assalts, senyor? —va dir el Rodlel, i al Harry li va fer un bot el cor. S’hi va apropar més, per por de perdre’s alguna cosa.

—Exacte —va dir el director—. Fill, has d’entendre que seria una bogeria que et deixés quedar al castell quan el curs acabi. Especialment després de la tragèdia que acaba de succeir… La mort d’aquella pobra nena… Estaràs molt més segur a l’orfenat. I de fet, la Conselleria d’Afers Màgics està considerant la possibilitat de tancar l’escola. No aconseguim localitzar… mmm… la font d’aquesta desgràcia…

Al Rodlel se li havien obert molt els ulls.

—Senyor, i si s’agafés el culpable…? I si tot s’acabés…?

—Què insinua? —va dir el Dippet amb veu penetrant, tibant el cos a la cadira—. Rodlel, vol dir que sap alguna cosa sobre els assalts?

—No, senyor —va dir el Rodlel immediatament.

Però el Harry estava convençut que era la mateixa mena de «no» que ell havia dit al Dumbledore.

El Dippet es va tornar a relaxar, lleument decebut.

—Ja se’n pot anar…

El Rodlel es va aixecar de la cadira i se’n va anar amb el cap cot. El Harry el va seguir.

Van baixar per l’escala de caragol automàtica i van sortir al costat de la gàrgola en un corredor fosc. El Rodlel es va aturar i el Harry també, observant-lo. El Harry percebia clarament que el Rodlel donava voltes a l’assumpte molt seriosament. Es mossegava el llavi i arrufava les celles.

Aleshores, com si tot d’una hagués pres una decisió, va sortir corrents i el Harry el va seguir com un fantasma. No van trobar ningú fins que no van ser al vestíbul, quan un bruixot alt amb barba i cabells castanys rogencs llargs i abundosos va cridar el Rodlel des de les escales de marbre.

—Tod, què fas aquí a aquestes hores?

El Harry es va quedar bocabadat mirant el bruixot. Era el Dumbledore cinquanta anys més jove.

—M’ha cridat el director, senyor —va dir el Rodlel.

—Bé, doncs ara vés-te’n al llit —va dir el Dumbledore, i va mirar el Rodlel amb aquella mirada penetrant que el Harry coneixia tan bé—. Aquests dies val més no passejar-se gaire pels corredors. D’ençà de…

Va sospirar profundament, li va desitjar bona nit i se’n va anar. El Rodlel es va esperar que desaparegués i llavors, amb un moviment ràpid, es va dirigir cap a les masmorres, amb el Harry als talons.

Contràriament al que havia pensat, el Rodlel no va dur el Harry a un passadís secret ni a un túnel amagat, sinó a la masmorra on feia Pocions amb l’Snape. Va quedar decebut. Les torxes estaven apagades i quan el Rodlel va empènyer la porta fins gairebé tancar-la, el Harry a penes veia el Rodlel, dret i immòbil al costat de la porta, observant el passadís de fora.

Al Harry li va semblar que van estar d’aquella manera com a mínim una hora. L’únic que veia era la silueta del Rodlel a la porta, mirant per l’escletxa que havia deixat, quiet com una estàtua. I just quan el Harry va deixar d’estar tens i a l’expectativa, i havia començat a desitjar poder tornar al present, va sentir moure’s alguna cosa a l’altra banda de la porta.

Algú avançava sigil·losament pel passadís. Va sentir algú passar davant la masmorra on ell i el Rodlel estaven amagats. El Rodlel es va esmunyir per la porta i el va seguir, silenciós com una ombra. El Harry va sortir de puntetes al darrere, oblidant que no el sentien.

Van seguir-ne els passos durant aproximadament cinc minuts, fins que el Rodlel es va aturar de cop i va inclinar el cap perquè sentia nous sorolls. El Harry va sentir una porta obrirse amb un cruixit i llavors algú que murmurava alguna cosa amb veu ronca.

—Vinga, no passa re… Només te porto a un atre lloc… Va… A la caixa…

Aquella veu li resultava familiar.

El Rodlel va sortir de darrere la cantonada i es va clavar al mig del passadís amb un bot. El Harry també va sortir. Va veure la silueta fosca d’un noi grandiós que estava ajupit davant d’una porta oberta al costat d’una caixa molt gran.

—Bona nit, Rubeus —va dir el Rodlel fredament.

El noi va tancar la porta de cop i es va aixecar.

—Tod, què fas aquí a baix?

El Rodlel s’hi va acostar.

—S’ha acabat —va dir—. Rubeus, t’he d’entregar. Estan pensant a tancar Hogwarts si els atacs no s’aturen.

—Què vols…?

—No crec que tinguessis intenció de matar ningú. Però els monstres no són bons animals de companyia. Suposo que el vas deixar anar perquè fes una mica d’exercici i…

—No ha fet re! —va dir el noi immens, protegint la porta.

Del darrere sortia una fregadissa i un garranyic de pinces estrany.

—Vinga, Rubeus —va dir el Rodlel apropant-s’hi encara més—. Els pares de la nena morta arribaran demà. El mínim que pot fer Hogwarts és assegurar-se que el monstre que va matar la seva filla sigui sacrificat…

—No va ser ell! —va rugir el noi, la veu va ressonar per tot el passadís—. Ell mai no faria una cosa així! Mai!

—Aparta’t —va dir el Rodlel, i va treure la vareta.

Va fer un sortilegi que va il·luminar tot el passadís amb una llum vermella. La porta que hi havia rere el noi immens va sortir volant amb tanta força que el va llançar contra la paret del davant. I del lloc que tancava va sortir una bèstia que va fer que el Harry deixés anar un crit penetrant, eixordador, que ningú excepte ell va sentir.

Tenia un cos pelut monstruosament gran, camacurt i amb un garbuix de potes negres, un munt d’ulls brillants i un parell de pinces afilades… El Rodlel va tornar a alçar la vareta, però era massa tard. La cosa li va passar per damunt i se’n va anar corrents passadís amunt a passes curtes i ràpides, i va desaparèixer. El Rodlel es va aixecar com va poder buscant-la amb la vista. La va apuntar amb la vareta, però aquell noi grandot se li va tirar al damunt, li va agafar la vareta i el va tirar a terra tot cridant:

—Nooooooo!

L’escena va començar a fer voltes vertiginosament al cap del Harry. La foscor es va fer absoluta. Va començar a caure i tot d’una va aterrar al llit, amb un pataplaf de panxa enlaire, amb els braços i les cames obertes, amb el diari del Rodlel obert a l’estómac. Abans que tingués temps d’agafar aire, la porta del dormitori es va obrir i el Ron hi va entrar.

—Ets aquí! —va dir.

El Harry es va incorporar, suat i tremolós.

—Què et passa? —va dir el Ron, preocupat.

—Ron, va ser el Hagrid. Va ser el Hagrid qui va obrir la cambra secreta fa cinquanta anys.





14. Cornelius Fudge


El Harry, el Ron i l’Hermione ja sabien que el Hagrid tenia un delit funest per les criatures immenses i monstruoses. El primer curs que van estar a Hogwarts el Hagrid havia volgut criar un drac a la seva petita cabana de fusta, i encara passaria molt de temps fins que oblidessin el gos gegant de tres caps a qui havia anomenat Pelut. Si quan era petit havia sentit a dir que hi havia un monstre amagat en algun lloc del castell, el Harry estava convençut que el Hagrid hauria arribat a fer qualsevol cosa per donar-hi una ullada. Probablement devia pensar que era una llàstima que hagués estat tancat tant de temps i que es mereixia l’oportunitat de poder estirar les múltiples cames que tenia. El Harry s’imaginava perfectament un Hagrid de tretze anys mirant de posar-li una cadena i un collar per treure’l a passejar. Però estava igualment convençut que el Hagrid mai no hauria tingut la intenció de matar ningú.

El Harry gairebé desitjava no haver trobat la manera de llegir el diari del Rodlel. El Ron i l’Hermione li van fer explicar el que havia vist un cop i un altre, fins que va acabar fart de contar-ho, i igualment fart de les llarguíssimes converses circulars que seguien l’explicació.

—Podria ser que el Rodlel s’equivoqués de persona —va dir l’Hermione—. Potser era un altre monstre qui atacava la gent…

—Però tu quants monstres et penses que es poden amagar a l’escola? —va preguntar el Ron, apagat.

—Que al Hagrid el van expulsar, ja ho sabíem —va dir el Harry, trist—. A més, els assalts es devien acabar un cop el van fer fora. Si no, al Rodlel no li haurien donat la placa.

El Ron va provar un camí diferent.

—És clar que el Rodlel em recorda el Percy… Qui li va demanar que delatés el Hagrid?

—Ron, el monstre havia matat una persona —va dir l’Hermione.

—I el Rodlel se n’hauria hagut d’anar a un orfenat de muggles si haguessin tancat Hogwarts —va dir el Harry—. No li retrec que es volgués quedar aquí…

El Ron es va mossegar el llavi pensarós i llavors va deixar caure:

—Et vas trobar el Hagrid a la ronda de Golallop, oi, Harry?

—Hi havia anat a comprar un pesticida per a llimacs —va dir el Harry ràpidament.

Els tres es van quedar callats. Després d’un llarg silenci, l’Hermione va fer en veu alta, però vacil·lant, la pregunta més espinosa:

—Creieu que hauríem de parlar amb el Hagrid sobre la qüestió?

—Quina trobada tan agradable —va dir el Ron—. Bon dia, Hagrid, digue’ns, que has deixat anar res maquiavèl·lic i pelut pel castell, últimament?

Al final van decidir que no dirien res al Hagrid tret que hi hagués un altre atac, i com que passaven els dies i la veu sense cos no es deixava sentir, van començar a alimentar l’esperança que mai no li haurien de preguntar per què l’havien expulsat.

Ja feia gairebé quatre mesos que havien petrificat el Justin i el Nick-de-poc-sense-cap i més o menys tothom pensava que l’assaltant, fos qui fos, s’havia retirat per sempre. El Peeves ja s’havia cansat de la cançoneta «Té els ulls tan verds com un gripau marinat». Un dia a classe de Botànica l’Ernie MacMillan li havia demanat al Harry amb prou educació que li acostés una galleda de bolets verinosos ballarins i al mes de març unes quantes mandràgores van muntar una festa molt sorollosa a l’hivernacle 3. La professora Coliflor es va posar molt contenta.

—Quan comencin a provar d’anar les unes a les torretes de les altres, sabrem que ja s’han fet grans —li va dir al Harry—. Llavors podrem fer reviure la pobra gent que hi ha a la infermeria.

Als alumnes de segon els van donar alguna cosa nova en què pensar durant les vacances de Setmana Santa. Havien d’escollir les assignatures optatives de tercer, un assumpte que l’Hermione, almenys, es va prendre molt seriosament.

—Això podria afectar la resta de la nostra vida —va dir al Harry i el Ron mentre repassaven la llista d’assignatures noves i assenyalaven les que volien agafar.

—Jo el que vull és deixar de fer Pocions —va dir el Harry.

—No podem —va dir el Ron desesperat—. Les assignatures que fem ara continuen sent obligatòries a tercer. Si no, jo hauria deixat Defensa Contra les Forces del Mal.

—Però si aquesta és molt important! —va dir l’Hermione, estranyada.

—Tal com l’ensenya el Decors, no —va dir el Ron—. No he après res en tot el curs, excepte que als follets no se’ls pot deixar campar lliurement.

El Neville Longbottom havia rebut cartes dels seus familiars bruixots, i tots li donaven un consell diferent. Confós i preocupat, rellegia la llista de les assignatures amb la llengua fora i preguntava a qualsevol que passava pel seu costat si creia que Magimàtica era més difícil que Runes Antigues. El Dean Thomas, que, com el Harry, havia crescut en una família de muggles, va acabar per tancar els ulls, deixar caure la vareta sobre la llista i triar les assignatures que tocava la vareta. L’Hermione no va escoltar els consells de ningú i les va agafar totes.

El Harry va somriure amb tristesa quan va pensar què dirien el tiet Vernon i la tieta Petúnia si tractés de discutir amb ells el seu futur laboral en el món de la màgia. Però no per això li va faltar assessorament: el Percy Weasley va compartir la seva experiència amb ell entusiasmat.

—Tot depèn d’on vulguis arribar, Harry —va dir—. Mai no és d’hora per pensar en el futur, així que et recomano Futurologia. La gent diu que Muggleologia no serveix per a res, però, personalment, opino que els bruixots haurien de tenir un coneixement profund de la comunitat no màgica, en especial si hi pensen treballar en contacte; pensa, per exemple, en el meu pare, que es passa el dia amb històries de muggles. Al meu germà Charlie sempre li havien agradat les activitats a l’aire lliure, així que va triar Criança de Criatures Màgiques. Tot depèn de les teves habilitats, Harry.

Però l’única cosa en què el Harry es considerava bo era el quidditch. Al final, va triar les mateixes assignatures que el Ron perquè va pensar que, si no servia, com a mínim tindria un amic que l’ajudaria.

El següent rival de Gryffindor en quidditch era Hufflepuff. El Roure s’entestava a entrenar cada vespre després de sopar, així que el Harry gairebé no tenia temps per a res que no fos el quidditch i els deures. Afortunadament, les sessions d’entrenament milloraven, o com a mínim ja no eren tan humides, i la nit abans del partit del dissabte va pujar al dormitori per deixar l’escombra amb la sensació que les possibilitats que Gryffindor guanyés el campionat mai no havien estat millors.

Però l’alegria no li va durar gaire. A la porta del dormitori es va trobar el Neville Longbottom molt nerviós.

—Harry… No sé qui ho ha fet… M’ho acabo de trobar així…

El Neville va empènyer la porta mirant el Harry amb por.

Al Harry li havien escampat per tot arreu el que guardava a bagul. La capa era a terra, esquinçada. Li havien tret els llençols del llit i havien abocat el contingut del calaix de la tauleta de nit sobre el matalàs.

El Harry es va acostar al llit, amb la boca oberta, i va trepitjar unes quantes pàgines d’Un juliol amb un troll camperol que tocava el flabiol.

Quan el Neville i ell estaven fent el llit, el Ron, el Dean i el Seamus van entrar al dormitori. Al Dean se li va escapar un renec.

—Què ha passat, Harry?

—No ho sé —va dir el Harry. El Ron es va posar a examinar la roba del Harry. Totes les butxaques estaven del revés.

—Algú ha vingut a buscar alguna cosa —va dir el Ron—. Et falta res?

El Harry va començar a recollir les coses de terra i a llençar-les al bagul. No va ser fins que va ficar-hi l’últim llibre del Decors que es va adonar de què faltava.

—El diari del Rodley ha desaparegut —li va dir al Ron a mitja veu.

—Què?

El Harry li va assenyalar amb el cap la porta del dormitori, va sortir i el Ron el va seguir. Van baixar corrents a la sala comuna, que estava mig buida, i allà van trobar l’Hermione llegint un llibre que es deia Les runes antigues per a tothom.

L’Hermione es va quedar esgarrifada amb les notícies.

—Però… només algú de Gryffindor pot haver robat… Ningú més sap la contrasenya…

—Exactament —va dir el Harry.

L’endemà, quan es van aixecar, brillava el sol i feia una brisa lleugera i refrescant.

—Les condicions perfectes per jugar a quidditch! —va dir el Roure entusiasmat a la taula de Gryffindor, servint un munt d’ous remenats als seus jugadors—. Harry, anima’t, has de fer un bon esmorzar.

El Harry observava amunt i avall la gent que hi havia a la taula atapeïda de Gryffindor, preguntant-se si era davant del nou propietari del diari del Rodlel. L’Hermione l’havia pressionat perquè denunciés el robatori, però al Harry no li agradava la idea. Li hauria d’explicar al professor què significava aquell diari i, quanta gent sabia per què havien expulsat el Hagrid feia cinquanta anys? No volia ser ell qui tragués el tema un altre cop.

Quan va sortir del Gran Saló amb el Ron i l’Hermione per anar a buscar el seu uniforme de quidditch, una altra preocupació, molt seriosa, se li va afegir a la llista cada cop més llarga. Acabava de començar a pujar les escales de marbre quan ho va sentir de nou:

—Aquest cop matar… Deixa’m estripar… Trossejar…

Va fer un crit i el Ron i l’Hermione van fer un bot de l’ensurt.

—La veu! —va dir el Harry mirant enrere—. L’he tornat a sentir… Vosaltres no?

El Ron va fer que no amb el cap. Tenia els ulls oberts com taronges. En canvi, l’Hermione es va dur la mà al cap.

—Harry, em sembla que acabo d’entendre una cosa! He d’anar a la biblioteca!

I se’n va anar corrents escales avall.

—I què és el que ha entès? —va dir el Harry distret, perquè continuava mirant al seu voltant esforçant-se a esbrinar d’on venia la veu.

—Moltes més coses que jo —va dir el Ron, sacsejant el cap.

—I per què se n’havia d’anar a la biblioteca?

—Perquè això és el que fa l’Hermione —va dir el Ron encongint les espatlles—. En cas de dubte, directe a la biblioteca.

El Harry es va quedar palplantat, indecís, intentant sentir la veu un altre cop, però la gent havia començat a sortir del Gran Saló fent xivarri per anar cap al camp de quidditch.

—Val més que t’afanyis —va dir el Ron—. Són gairebé les onze… Tens partit.

El Harry se’n va anar a la torre de Gryffindor, va agafar la Nimbus 2000 i es va afegir a la munió de gent que desfilava cap al camp, però el cap encara el tenia al castell, amb la veu sense cos, i mentre es posava l’uniforme escarlata als vestidors només el tranquil·litzava saber que en aquells moments tothom era allà per mirar el partit.

Els equips van sortir al camp enmig d’una gatzara d’aplaudiments. El Marc Roure va fer un vol d’escalfament per les perxes, Madame Hooch va deixar anar les boles. Els de Hufflepuff, que jugaven de groc canari, feien pinya al centre del camp i repassaven les tàctiques d’última hora.

Quan el Harry muntava l’escombra, va aparèixer la professora McGonagall, que va travessar el camp mig fent marxa, mig corrent, amb un megàfon a la mà.

Al Harry se li va aturar el cor.

—El partit ha estat suspès —va dir la professora McGonagall pel megàfon, dirigint-se a la graderia plena de gom a gom. La van xiular i escridassar. El Marc Roure, desfet, va aterrar i va córrer cap a la professora McGonagall sense baixar de l’escombra.

—Però professora! —li va cridar—. Hem de jugar… El campionat… Gryffindor…

La professora McGonagall no en va fer cas i va continuar parlant pel megàfon:

—Han de tornar tots a les sales comunes de les seves residències, on el professor encarregat els donarà més informació. Sisplau, tan ràpid com puguin!

Llavors va abaixar el megàfon i li va fer un gest al Harry perquè se li acostés.

—Potter, em sembla que val més que vingui amb mi…

Preguntant-se com podia ser que sospitessin d’ell aquell cop, el Harry va advertir que el Ron s’apartava de la multitud que pujava renegant cap al castell; se’ls va afegir corrents quan sortien de l’estadi. El Harry es va sorprendre que la professora McGonagall no s’hi negués.

—Sí, val més que vostè també vingui, Weasley.

Alguns alumnes que pul·lulaven al seu costat es queixaven que el partit hagués estat cancel·lat, els altres semblaven preocupats. El Harry i el Ron van seguir la professora McGonagall cap al castell i escales de marbre amunt. Aquell cop no els van dur al despatx de cap professor.

—Això us pot afectar una mica —va dir la professora McGonagall amb una veu sorprenentment dolça quan s’apropaven a la infermeria—. Hi ha hagut un altre assalt… Un assalt doble.

Al Harry se li va encongir totalment l’estómac. La professora McGonagall va empènyer la porta i el Ron i ell la van seguir.

Madame Pomfrey estava encorbada sobre una alumna de cinquè que tenia els cabells llargs i arrissats. El Harry la va reconèixer: era la noia de Ravenclaw a qui havien preguntat el camí cap a la sala comuna de Slytherin. I al llit del costat hi havia…

—Hermione! —va exclamar el Ron.

L’Hermione estava completament immòbil, amb els ulls oberts i lluents.

—Les han trobat a prop de la biblioteca —va dir la professora McGonagall—. Sabeu per què duien això? Era a terra al costat dels seus cossos…

Es referia a un mirallet rodó.

El Harry i el Ron van fer que no amb el cap, sense treure els ulls de damunt l’Hermione.

—Us portaré a la torre de Gryffindor —va dir la professora McGonagall pesarosa—. De totes maneres, he de parlar amb els alumnes.

—Els alumnes han de ser a les respectives sales comunes a les sis de la tarda. Passada aquesta hora, cap alumne podrà sortir de la residència. Un professor els acompanyarà a les classes. Ningú no podrà anar al lavabo sense que l’acompanyi un professor. No podran fer entrenaments de quidditch, i els partits queden ajornats fins a nou avís. No hi haurà més activitats extraescolars.

Els alumnes de Gryffindor que s’apinyaven a la sala comuna escoltaven la professora McGonagall en silenci. Va enrotllar el pergamí que havia estat llegint i va dir amb una veu una mica alterada:

—No cal que els digui que mai no havia estat tan pertorbada. És molt possible que ens tanquin l’escola si no s’enxampa el culpable. Insto qualsevol que cregui saber alguna cosa a comunicar-nos-ho immediatament.

Va sortir d’una manera una mica estranya pel forat del retrat i a l’acte els de Gryffindor van començar a xerrar.

—Amb aquests ja en són dos de Gryffindor, sense comptar el nostre fantasma, un de Ravenclaw i un de Hufflepuff —va dir el Lee Jordan, l’amic dels bessons Weasley, comptant amb els dits—. No s’han adonat, els professors, que els de Slytherin estan fora de perill? No és obvi que tot això que està passant ve de Slytherin? L’hereu de Slytherin, el monstre de Slytherin… Per què no foten fora tots els de Slytherin i posem fi a aquesta història? —va deixar anar, enmig d’aplaudiments i caps que mostraven acord.

El Percy Weasley estava assegut en una butaca rere el Lee, però per primer cop semblava que no tenia gaires ganes de fer sentir la seva opinió. Estava pàl·lid i desconcertat.

—El Percy està en estat de xoc —li va dir el George al Harry en veu baixeta—. La Penèlope Aiguaclara, la noia de Ravenclaw, és monitora. Em sembla que es pensava que el monstre no gosaria atacar un monitor.

Però el Harry només l’escoltava a mitges. No es podia treure del cap la imatge de l’Hermione estirada en un llit de la infermeria com si fos de pedra. I, si no s’enxampava aviat el culpable, a ell l’esperava una llarga vida a casa dels Dursley. Tod Rodlel havia entregat el Hagrid perquè si l’escola tancava se n’havia d’anar a un orfenat de muggles. En aquells moments el Harry sabia perfectament com s’havia sentit.

—Què podem fer? —li va dir el Ron al Harry a cau d’orella—. Creus que sospiten del Hagrid?

—Hem d’anar a parlar amb ell —va dir el Harry, decidit—. No em puc creure que sigui ell, aquesta vegada, però, si va deixar anar el monstre l’últim cop, sabrà com arribar a la cambra secreta, i això ja és molt.

—Però la McGonagall ha dit que quan no siguem a classe hem de ser a les residències…

—Em sembla —va dir el Harry encara més baixet— que és hora de tornar a treure la capa del meu pare.

El Harry només havia heretat una cosa del seu pare: una capa que feia invisible, llarga i de color platejat. Era l’única manera que tenien de sortir de l’escola sense que ningú els veiés. Se’n van anar al llit a l’hora de sempre, van esperar que el Neville, el Dean i el Seamus acabessin de parlar de la cambra secreta i finalment s’adormissin. Aleshores van aixecar-se, es van tornar a vestir i van posar-se la capa.

El camí pels passadissos obscurs i deserts del castell no va ser gens agradable. El Harry, que ja s’hi havia passejat unes quantes vegades de nit, no l’havia vist mai tan concorregut després de la posta de sol. Professors, monitors i fantasmes caminaven pels passadissos de dos en dos, alerta per si percebien res anormal. La capa que els feia invisibles no impedia que fessin soroll, així que van passar uns moments particularment tensos quan el Ron es va donar un cop al peu a només uns metres del lloc on l’Snape feia guàrdia. Afortunadament, l’Snape va esternudar just quan el Ron deixava anar el renec. Es van sentir molt alleujats quan van arribar a la porta d’entrada de fusta de roure i van sortir a fora.

Era una nit clara i estrellada. Van córrer cap a les finestres il·luminades de la cabana del Hagrid, i no es van treure la capa fins que no van ser davant mateix de la porta.

Van picar i el Hagrid els va obrir a l’acte. Es van trobar cara a cara amb una ballesta que els apuntava i un gran danès que bordava.

—Oh! —va fer el Hagrid, i va abaixar l’arma—. Què feu vosaltres dos aquí?

—I això? —va preguntar el Harry, assenyalant la ballesta un cop van ser dins.

—Re… Re… —va murmurejar el Hagrid—. Esperava… No passa re… Seieu… Us faré un te…

Era evident que no estava pel que feia. Va estar a punt d’apagar el foc quan li va caure l’aigua de la cassola i després se li va trencar la tetera perquè hi va donar un cop nerviós amb aquella immensa mà seva.

—Estàs bé, Hagrid? —va dir el Harry—. Ja saps què li ha passat a l’Hermione?

—Sí, m’ho han dit —va dir el Hagrid amb veu lleugerament tremolosa.

No deixava de mirar nerviós cap a la finestra. Els va servir unes grans tasses d’aigua bullent (s’havia oblidat de posar-hi les bosses de te) i havia tret un plum-cake per posar-lo en un plat quan van picar fort a la porta.

Li va caure el plum-cake a terra. El Harry i el Ron van intercanviar mirades de pànic, es van tornar a posar la capa de la invisibilitat i es van arraulir en una cantonada. El Hagrid va comprovar que estaven ben amagats, va agafar la ballesta i va obrir la porta de nou.

—Bona nit, Hagrid.

Era el Dumbledore. Va entrar a la cabana amb un posat molt seriós, acompanyat d’una altra persona, un home molt estrany.

L’estrany era un home baixet, gras, amb els cabells grisos mai pentinats, que estava molt ansiós. Portava una estranya combinació de roba: un vestit de ratlles, una corbata escarlata, una capa negra molt llarga i unes botes violetes punxegudes. Sota el braç duia un barret de bolet verd llimona.

—És el cap del meu pare! —va dir el Ron amb un xiu-xiu—. Cornelius Fudge, el conseller d’Afers Màgics!

El Harry li va donar un fort cop de colze perquè callés.

El Hagrid s’havia posat pàl·lid i suava. Es va deixar caure en una de les cadires i no parava de mirar els nouvinguts.

—Un assumpte lleig, Hagrid —va dir el Fudge, separant les síl·labes—. Molt lleig. Havia de venir. Quatre fills de muggles han caigut. Les coses han anat massa lluny. La Conselleria havia d’actuar.

—Jo no… —va dir el Hagrid, mirant implorador al Dumbledore—. Professor Dumbledore, vostè ja sap que jo no…

—Vull que quedi clar, Cornelius, que confio plenament en el Hagrid —va dir el Dumbledore, i el va mirar amb les celles arrufades.

—Mira, Albus —va dir el Fudge, incòmode—. El Hagrid té els antecedents en contra. La Conselleria ha de fer alguna cosa. Els governadors de l’escola s’han posat en contacte amb nosaltres.

—Cornelius, et repeteixo que enduent-vos el Hagrid no solucionareu res —va dir el Dumbledore. El Harry mai no havia vist aquells ulls blaus treure foc d’aquella manera.

—Mira-t’ho des de la meva perspectiva —va dir el Fudge, toquejant el barret amb nerviosisme—. Em pressionen molt. La gent ha de veure que faig alguna cosa. Si després resulta que no era el Hagrid, tornarà i no en parlarem més. Però me l’he d’endur. Ho he de fer. És el meu deure…

—Emportar-se’m? —va dir el Hagrid, tremolant—. Emportar-se’m on?

—Serà per poc temps —va dir el Fudge, evitant la mirada del Hagrid—. No és un càstig, Hagrid, és més aviat una precaució. Si enxampem algú altre, t’alliberarem amb una disculpa formal…

—A Azkaban? —va preguntar el Hagrid sense veu.

Però, abans que el Fudge contestés, van tornar a picar a la porta amb força.

Va obrir el Dumbledore. Aquest cop va ser el Harry qui va rebre un cop de colze a les costelles: havia deixat anar un esbufec.

L’home que havia entrat a la cabana no era altre que el senyor Lucius Malfoy, cobert amb una capa de viatge negra i amb un somriure fred de satisfacció. L’Ullal li va començar a bordar.

—Ja ets aquí, Fudge? —va dir amb aprovació—. Bé, molt bé…

—Què hi fa aquí? —va dir el Hagrid furiós—. Surti ara mateix de casa meva!

—T’asseguro que no em ve gens de gust estar a…, i d’això en dius «casa»? —va dir el Lucius Malfoy amb menyspreu mentre donava una ullada al seu voltant—. Simplement he arribat a l’escola i m’han dit que el director era aquí.

—I per què has vingut a veure’m, Lucius? —va dir el Dumbledore. Va parlar educadament, però dels ulls li continuava sortint foc.

—Un assumpte «desagradable», Dumbledore —va dir el senyor Malfoy amb sorna, i va treure un rotlle de pergamí—. Els governadors pensem que ha arribat l’hora de cessar-te. Això és una ordre de cessament, amb les dotze signatures. Sento comunicar-te que creiem que estàs perdent el control de la situació. Quants atacs hi ha hagut fins ara? I dos més aquesta tarda, no? A aquest ritme, aviat no quedaran fills de muggles a Hogwarts, i això seria una pèrdua per a l’escola.

—Però Lucius, què dius? —va dir el Fudge, alarmat—. Fer cessar el Dumbledore… No, no… És l’últim que ens convé ara…

—El nomenament, o en aquest cas el cessament, del director està en mans dels governadors, Fudge —va dir el senyor Malfoy suaument—. I com que el Dumbledore no ha sabut aturar els assalts…

—Escolta, Lucius, si el Dumbledore no ha pogut aturar-los… —va dir el Fudge, a qui havia començat a suar el llavi— vaja… no veig qui podrà…

—Això està per veure —va dir el senyor Malfoy, amb un somriure desagradable—. Però com que els dotze hem acordat…

El Hagrid es va aixecar, el cap pelut li escombrava el sostre.

—I a quants ne va haver d’amenaçar o fer xantatge perquè firmessin, eh? —va rugir.

—Senyor! Aquest temperament teu et portarà problemes un dia d’aquests, Hagrid —va dir el senyor Malfoy—. Et recomano que no cridis d’aquesta manera als guardes d’Azkaban. No els agradarà gens.

—No podeu fer-li una cosa aixins al Dumbledore! —va cridar el Hagrid, i va aconseguir que l’Ullal s’arraulís de por i gemegués a la cistella—. Si el foteu fora, llavòrens sí que els fills de muggles no tindran escapatòria! Hi haurà crímens d’aquí re!

—Hagrid, tranquil·litza’t —va dir el Dumbledore severament. Es va mirar el Lucius Malfoy—. Si els governadors volen que marxi, Lucius, per descomptat que dimitiré del càrrec.

—Però… —va quequejar el Fudge.

—No! —va cridar el Hagrid.

El Dumbledore no havia tret els seus ulls blaus guspirejants dels grisos i freds del Lucius Malfoy.

—Jo marxaré —va dir el Dumbledore, parlant a poc a poc i clarament, perquè ningú no es perdés ni una paraula—, però no deixaré l’escola del tot mentre algú em sigui fidel. A més, aquells que demanin ajut, a Hogwarts sempre en trobaran.

Durant un instant el Harry va creure que el Dumbledore parlava cap a la cantonada on el Ron i ell s’amagaven.

—Uns sentiments admirables —va dir el Malfoy inclinant el cap—. Trobarem a faltar la teva manera de portar les coses tan… ehem… personal, Albus. Tan sols espero que el teu successor sàpiga evitar els… Ah! els «crímens».

Llavors se’n va anar cap a la porta de la cabana, la va obrir i li va fer una reverència al Dumbledore perquè sortís. El Fudge, que seguia grapejant el barret nerviosament, es va esperar que el Hagrid passés al davant, però el Hagrid es va quedar quiet, va agafar aire i va dir amb molta cura:

—Si algú volgués trobar algo, l’únic que hauria de fer és seguir les aranyes. Això el portaria pel bon camí! És tot el que he de dir.

El Fudge se’l va quedar mirant desconcertat.

—Ja vinc —va dir el Hagrid posant-se l’abric de pell de talp.

Però quan ja estava a punt de sortir amb el Fudge, es va tornar a aturar i va cridar:

—Algú hauria de donar menjar a l’Ullal mentre jo sigui fora.

La porta es va tancar amb un cop fort i el Ron es va treure la capa que els feia invisibles.

—Ara sí que l’hem feta bona —va dir gairebé sense veu—. Adéu, Dumbledore. Doncs ja podrien tancar l’escola aquesta nit, perquè, sense ell, hi haurà un atac diari.

L’Ullal es va posar a udolar i a rascar la porta.





15. Aragog


L’estiu començava a arribar als camps que envoltaven el castell; el cel i el llac es van tornar d’un blau molt viu i als hivernacles van florir flors de la mida de cols. Però sense veure el Hagrid pels camps amb l’Ullal als peus des de les finestres de l’escola, el Harry trobava a faltar alguna cosa en el paisatge. No era res que pogués trobar a dins el castell, és clar, on les coses encara anaven pitjor.

El Harry i el Ron havien intentat visitar l’Hermione, però ja no deixaven entrar ningú a la infermeria.

—No ens podem arriscar —els va dir Madame Pomfrey amb duresa sense ni tan sols obrir del tot la porta de la infermeria—. Em sap greu, però hi ha moltes possibilitats que l’assaltant vulgui tornar per acabar amb aquesta gent…

Sense el Dumbledore, la por s’havia escampat com mai, de manera que el sol que escalfava les parets exteriors del castell semblava aturar-se als mainells de les finestres. No hi havia ni una cara en tota l’escola que no estigués tensa i preocupada, i qualsevol riure que se sentís pels passadissos era forçat i desagradable i s’apagava ràpidament.

El Harry no deixava de repetir-se mentalment les últimes paraules del Dumbledore. No deixaré l’escola del tot mentre algú em sigui fidel. Aquells que demanin ajut, a Hogwarts sempre en trobaran. Però, quin sentit tenien aquelles paraules? Qui eren aquells que havien de demanar ajut, si allà tothom estava tan confós i espantat com qualsevol altre?

La pista del Hagrid sobre les aranyes era molt més fàcil d’interpretar. El problema era que ja no hi havia ni una sola aranya al castell que poguessin seguir. El Harry en buscava per tot arreu on anava, ajudat (a contracor) pel Ron. És clar que estaven molt limitats pel fet que no podien voltar a la seva, sinó que havien d’anar a tot arreu fent pinya amb els altres de Gryffindor. La majoria dels seus companys agraïen que els professors els portessin en ramat de classe en classe, però el Harry ho trobava molt irritant.

Hi havia, però, una persona que semblava fruir enormement d’aquella atmosfera de terror i sospita: el Draco Malfoy es passejava tot envanit per l’escola com si l’acabessin de nomenar cap de monitors. El Harry no va entendre per què estava tan content fins que quinze dies després que el Dumbledore i el Hagrid haguessin marxat se li va asseure al darrere a classe de Pocions i va sentir que es vanava davant el Crabbe i el Goyle.

—Sempre he estat convençut que el meu pare podria fer fora el Dumbledore —va dir, sense molestar-se a abaixar la veu—. Ja us vaig dir que creu que el Dumbledore és el pitjor director que Hogwarts ha tingut mai. Potser ara tindrem un director decent. Algú que no vulgui que la cambra secreta estigui tancada. I la McGonagall no durarà gaire, té els dies comptats…

L’Snape va passar pel costat del Harry i no va fer cap comentari sobre la marmita i el seient buits de l’Hermione.

—Senyor professor —va dir el Malfoy en veu alta—, per què no es presenta a la vacant de director?

—No, Malfoy —va dir l’Snape, tot i que no va poder evitar un lleuger somriure—. Al professor Dumbledore només l’han apartat temporalment del càrrec. Suposo que aviat tornarà amb nosaltres.

—Sí home! —va fer el Malfoy amb un posat de superioritat—. Tindria el vot del meu pare, si volgués presentar-se al càrrec. Jo li diré que vostè és el millor professor que hi ha a Hogwarts…

L’Snape es va passejar per la masmorra amb cara de satisfet i afortunadament no va veure el Seamus Finnigan, que feia veure que vomitava a la marmita.

—Em sorprèn que els sang de fang encara no hagin fet les maletes —va seguir dient el Malfoy—. Em jugo cinc galeons que el proper morirà. Quina pena que no hagi sigut la Granger…

La campana va sonar just en aquell moment, la qual cosa va ser una sort: en sentir les últimes paraules del Malfoy, el Ron s’havia aixecat del tamboret i, amb el xivarri que es va armar quan recollien els llibres i les carteres, l’intent que va fer per arribar a ell va passar desapercebut.

—Deixeu-me —va grunyir quan el Harry i el Dean el van subjectar pels braços—. Tant m’és; no necessito la vareta. El penso matar amb les mans…

—Afanyin-se, els he de portar a Botànica —va bordar l’Snape per damunt dels caps dels alumnes. I van deixar la masmorra en fila índia de dos en dos com els nens petits; tancaven el grup el Harry, el Ron i el Dean, i el Ron continuava mirant de deslliurar-se’n. Però, per prudència, no el van deixar anar fins que van creuar els horts cap als hivernacles i l’Snape es va quedar al castell observant-los de lluny.

La classe de Botànica estava molt apagada: faltaven dues persones, el Justin i l’Hermione.

La professora Coliflor els va fer esporgar les figueres abissínies bonsai. El Harry va anar a llençar un grapat de tiges marcides a la pila per fer compost i es va trobar cara a cara amb l’Ernie MacMillan. L’Ernie va respirar fondo i va dir, en un to molt formal:

—Només et volia dir, Harry, que sento molt haver sospitat de tu. Sé que tu mai no li hauries volgut cap mal a l’Hermione Granger, i et demano disculpes per tot el que vaig dir. Ara estem tots en el mateix bàndol i…

Va allargar-li el braç molsut i el Harry li va donar la mà.

L’Ernie i la seva amiga Hannah es van posar a treballar al mateix bonsai que el Harry i el Ron.

—Aquest Draco Malfoy —va dir l’Ernie mentre tallava branquillons morts—, sembla estar molt content amb tota aquesta història, oi? Sabeu, penso que potser és ell l’hereu de Slytherin.

—Molt intel·ligent —va dir el Ron, que no estava disposat a perdonar l’Ernie tan fàcilment com el Harry.

—Harry, creus que és el Malfoy? —va preguntar l’Ernie.

—No —va dir el Harry, tan convençut que l’Ernie i la Hannah es van quedar parats.

I en aquell instant el Harry va veure una cosa que va fer que li donés un cop a la mà al Ron amb les tisores de podar.

—Au! Què…?

El Harry li assenyalava el parterre que hi havia uns metres enllà. Pel terra corrien unes quantes aranyes grans.

—Ah, sí —va fer el Ron, procurant infructuosament semblar complagut—, però ara no les podem seguir…

L’Ernie i la Hannah els escoltaven encuriosits.

El Harry es va quedar mirant com fugien les aranyes.

—Sembla que es dirigeixen al Bosc Prohibit…

I allò al Ron encara li va fer menys gràcia.

Al final de la classe el professor Snape els va escortar cap a l’aula de Defensa Contra les Forces del Mal. El Harry i el Ron es van quedar endarrerits expressament per poder parlar sense que els sentís ningú.

—Haurem de tornar a fer servir la capa que fa invisible —li va dir el Harry al Ron—. Ens podem endur l’Ullal. Està acostumat a anar al bosc amb el Hagrid; ens pot ajudar.

—D’acord —va dir el Ron, que jugava nerviosament amb la vareta—. Mmm… No diuen que hi ha…? No diuen que hi ha homes llop, al bosc? —va afegir quan s’instal·laven als llocs de sempre al final de l’aula del Decors.

El Harry, que va preferir no respondre la pregunta, va dir:

—També hi ha coses bones. Els centaures estan bé; i els unicorns.

El Ron mai no havia anat al Bosc Prohibit. El Harry només hi havia estat un cop, i hauria desitjat no haver-hi de tornar.

El Decors va entrar a l’aula fent saltironets i tots els alumnes se’l van quedar mirant. Tots els altres professors feien més mala cara que de costum, però el Decors semblava gairebé feliç.

—Vinga, nois! —va exclamar amb un somriure immens—. Què són aquestes cares llargues?

La gent es va mirar exasperada, però ningú no va dir res.

—Que no s’adonen —va dir el Decors, parlant molt lentament, com si tots fossin una mica curts— que el perill ha passat! Ja s’han endut el culpable!

—I això qui ho diu? —va dir el Dean Thomas en veu alta.

—Apreciat jovenet, el conseller d’Afers Màgics no hauria arrestat el Hagrid si no hagués estat cent per cent segur que era culpable —va dir el Decors com si els estigués explicant que dos i dos fan quatre.

—Oh i tant, que ho hauria fet —va dir el Ron, encara més fort que el Dean.

—Senyor Weasley, em sembla que puc presumir de saber un «xic» més sobre l’arrest del Hagrid que vostè —va dir el Decors en un to d’autocomplaença.

El Ron anava a dir-li que ell creia que no, però es va aturar a mitja frase quan el Harry li va donar un cop de peu per sota el pupitre.

—Nosaltres no hi érem, recordes? —va murmurar el Harry.

Però l’alegria nauseabunda del Decors, els comentaris que deixava caure insinuant que sempre havia pensat que el Hagrid era un mala peça, la seguretat amb què deia que tot havia acabat, van irritar tant el Harry que li van venir ganes de tirar-li Un bivac amb un drac eslovac a l’estúpida cara. Però es va acontentar escrivint-li una nota al Ron que deia: «Aquesta nit?».

El Ron va llegir-la, va empassar saliva i va mirar el seient buit que tenia al costat, que normalment ocupava l’Hermione. Allò el va acabar de decidir, i va fer que sí amb el cap.

Aquells dies, la sala comuna de Gryffindor estava sempre molt plena perquè a partir de les sis de la tarda ningú no podia anar enlloc. A més, tenien moltes coses per parlar, així que normalment no es buidava fins passada la mitjanit.

Després de sopar, el Harry va treure del bagul la capa que els feia invisibles i s’hi va passar el vespre assegut al damunt, esperant que la sala es buidés. El Fred i el George van reptar-lo a ell i al Ron a unes quantes partides de burro explosiu i la Ginny es va asseure amb ells a mirar, molt apagada, cap a la butaca que normalment feia servir l’Hermione. El Harry i el Ron les van perdre totes expressament, mirant d’acabar-les com abans millor, però tot i així ja feia estona que havia passat la mitjanit quan el Fred, el George i la Ginny se’n van anar a dormir.

El Harry i el Ron van esperar a sentir que es tancaven les portes dels dos dormitoris i llavors van agafar la capa, se la van posar a sobre i van pujar pel forat del retrat.

Van haver de fer un altre cop un trajecte ple d’obstacles i esquivar tots els professors, però finalment van arribar al vestíbul, van córrer la balda de la porta de roure, s’hi van esmunyir esforçant-se per evitar qualsevol cruixit i van sortir als camps de gespa il·luminats per la llum de la lluna.

—És clar que —va dir el Ron tot d’una mentre creuaven la gespa negra— pot passar que arribem al bosc i trobem que no hi ha res a seguir. És possible que aquelles aranyes no tinguessin cap intenció d’anar cap allà. És cert que semblava que es dirigissin més o menys cap allà, però…

A poc a poc se li havia anat apagant la veu fins que va callar del tot.

Van arribar a la cabana del Hagrid, que estava trista amb els llums apagats. Quan el Harry va obrir la porta, l’Ullal es va tornar boig d’alegria en veure’ls. Tement que no despertés tothom del castell amb aquells lladrucs estrepitosos, es van apressar a donar-li un tros de caramel tou de melassa que hi havia en una capsa metàl·lica sobre la llar de foc, que li va enganxar les dents. El Harry va deixar la capa sobre la taula: en la foscor del bosc ja no la necessitarien.

—Som-hi, Ullal, anem a fer un volt —va dir el Harry acariciant-li una pota, i l’Ullal va sortir de la cabana tot content darrere els nois, va córrer cap als límits del bosc i va recolzar una pota en un sicòmor.

El Harry va treure la vareta, va dir «Lumos!» i va fer-hi aparèixer una llumeta a la punta, suficient per il·luminar el camí i poder buscar el rastre de les aranyes.

—Ben pensat —va dir el Ron—. Jo també encendria la meva, però ja saps… Probablement sortiria pels aires, o vés a saber…

El Harry li va donar uns copets a l’espatlla i li va assenyalar el terra. Dues aranyes solitàries s’escapaven de la llum de la vareta i s’allunyaven per les ombres dels arbres.

—Molt bé —va sospirar el Ron, com resignat a enfrontar-se amb el que pogués passar—. Estic a punt. Som-hi.

Així doncs, es van endinsar al bosc amb l’Ullal saltironant al seu voltant, olorant les arrels i les fulles dels arbres. A la llum de la vareta del Harry seguien el degoteig d’aranyes que trobaven pel camí. Van caminar durant uns vint minuts sense parlar, parant l’orella per si sentien altres sorolls que no fossin el cruixit dels branquillons que trepitjaven o el vent que movia les fulles. Llavors, quan el bosc s’havia fet molt frondós, tant que ja no veien els estels i la llumeta del Harry brillava sola en un mar de foscor, les aranyes van deixar el camí.

El Harry es va aturar per esbrinar cap a on anaven les aranyes, però fora de la seva petita esfera de llum tot era absolutament negre. Mai no havia anat tan endins del bosc. Recordava perfectament que l’altra vegada que havia estat allà el Hagrid li havia advertit que no deixés el camí. Però en aquells moments el Hagrid era molt lluny, probablement en una cel·la a Azkaban. I també havia dit que seguissin les aranyes.

Alguna cosa humida li va tocar la mà; va fer un bot enrere i va trepitjar el Ron, però tan sols era el morro de l’Ullal.

—Què en penses? —li va dir el Harry al Ron, els ulls del qual a penes veia, reflectint la llum de la vareta.

—Si hem arribat fins aquí… —va dir el Ron.

De manera que es van posar a seguir les ombres en moviment de les aranyes dins el bosc. Ja no podien avançar gaire ràpid: hi havia un munt d’arrels i soques d’arbres que els costava veure en la foscor. El Harry notava l’alè de l’Ullal a la mà. Més d’un cop es van haver d’aturar perquè el Harry s’ajupís a trobar les aranyes a la llum de la vareta.

Van caminar així durant una mitja hora, amb els vestits que no paraven d’enganxar-se’ls a les branques baixes i als esbarzers. Una estona després van notar que el terra feia pendent cap avall, encara que els arbres continuaven igual de frondosos.

Llavors l’Ullal va deixar anar un lladruc fortíssim, que va fer que al Harry i al Ron se’ls aturés el cor.

—Què hi ha? —va cridar el Ron escrutant la foscor, aferrant-se al Harry tan fort com podia.

—Allà es mou alguna cosa —va dir el Harry sense veu—. Escolta-ho… Sembla alguna cosa molt gran.

Van parar l’orella. A una certa distància a la seva dreta, la cosa gran es feia camí entre els arbres i trencava branques al seu pas.

—Oh, no! —va fer el Ron—. Oh, no, oh, no, oh, no…

—Calla! —va dir el Harry exaltat—. Et sentirà!

—Sentir-me, a mi? —va dir el Ron amb una veu inusualment alta—. Ja ha sentit prou l’Ullal!

La foscor semblava pressionar-los els ulls mentre esperaven, quiets, aterrits. Van sentir una fressa estranya i llavors es va fer silenci.

—Què creus que està fent? —va preguntar el Harry.

—Probablement es prepara per atacar —va dir el Ron.

Van esperar, tremolant, gairebé sense atrevir-se a moure’s.

—Creus que ha marxat? —va xiuxiuejar el Harry.

—No ho sé…

Aleshores, de la dreta els va arribar un raig de llum tan potent que tots dos es van tapar els ulls amb les mans. L’Ullal va bordar i va voler escapar-se, però va quedar atrapat en un garbuix d’esbarzers i va bordar encara més fort.

—Harry! —va cridar el Ron alleujat—. Harry, és el cotxe!

—Què?

—Vine!

El Harry va seguir el Ron cap a la llum, entrebancant-se i ensopegant, i poc després van arribar a una clariana.

El cotxe del senyor Weasley era al mig d’un cercle d’arbres sota un sostre de branques, buit, amb els fars encesos. Quan el Ron s’hi va acostar, bocabadat, el cotxe es va moure a poc a poc cap a ell, exactament com si fos un immens gos de color turquesa que donés la benvinguda al seu amo.

—Ha estat aquí tot aquest temps! —va dir el Ron, encantat, fent la volta al cotxe—. Mira’l. El bosc l’ha fet salvatge…

Les ales del cotxe tenien rascades i taques de fang. Pel que semblava, havia estat fent tombs pel bosc ell solet. A l’Ullal no li feia gaire gràcia i es va mantenir enganxat al Harry, que notava com tremolava. Al Harry se li anava desaccelerant el cor i va guardar-se la vareta al vestit.

—I nosaltres que ens pensàvem que ens volien atacar! —va dir el Ron, inclinant-se cap al cotxe i donant-li uns copets. Ja em podia preguntar on havia anat!

El Harry va forçar els ulls per veure si trobava les aranyes al terra il·luminat pels fars, però totes havien fugit de la llum.

—Els hem perdut la pista —va dir—. Vinga, anem a buscar-les.

El Ron no va dir res. No es va moure. Tenia els ulls clavats en un punt a uns tres metres de terra, just darrere el Harry. Havia empal·lidit de terror.

El Harry ni tan sols va tenir temps de girar-se. Va sentir un garranyic i de cop i volta alguna cosa llarga i peluda el va agafar per la cintura, el va enlairar i el va deixar penjant a l’aire. Aterrit, va tractar de deslliurar-se’n, llavors va sentir més garranyics i va veure que el Ron també deixava el terra. Va sentir udolar l’Ullal i a continuació va notar que se l’enduien més endins del bosc.

Amb el cap penjant, el Harry va veure que el que l’havia atrapat caminava sobre sis potes llarguíssimes i peludes. Les dues del davant eren les que el subjectaven amb força sota un parell de pinces negres lluents. Al darrere sentia una altra criatura com aquella, que sens dubte portava el Ron. Es dirigien cap al cor del bosc. El Harry sentia com l’Ullal lluitava per alliberar-se d’un tercer monstre, udolant fort; el Harry no hauria pogut cridar ni que hagués volgut: s’havia deixat la veu a la clariana on era el cotxe.

Mai no va arribar a saber quant de temps va estar a les urpes del monstre, l’únic que va notar va ser que de sobte hi va haver prou llum per poder veure que el terra fins llavors ple de fulles ara estava ple d’aranyes. Va allargar el coll cap a un costat i es va adonar que havien arribat a la vora d’un clot immens on no hi havia arbres, de manera que els estels il·luminaven l’escena més espantosa que havia vist mai.

Eren aranyes. Però no aranyes com les que hi havia sobre les fulles del terra, no; eren aranyes de la mida de rinoceronts, amb vuit ulls i vuit potes negres, peludes, gegantesques. El monumental espècimen que portava el Harry va començar a baixar pel pendent i els seus companys se li van acostar, garranyigant les pinces excitats en veure la càrrega que duia.

L’aranya el va deixar anar i el Harry va caure a terra de quatre potes. El Ron i l’Ullal van fer patapuf al seu costat. L’Ullal ja no udolava, s’havia quedat mut i arraulit a lloc. El Ron feia cara de sentir-se igual que el Harry. Li havia quedat la boca oberta com si se li hagués congelat el crit i tenia els ulls fora de les òrbites.

De sobte el Harry es va adonar que l’aranya que l’havia dut allà estava parlant. Era difícil entendre què deia, perquè garranyigava amb les pinces a cada mot.

—Aragog! —va cridar—. Aragog!

I del centre de la boira de teranyina en forma de cúpula va emergir lentament una aranya de la mida d’un elefant petit. Tenia pèls blancs al cos i a les potes, i els ulls entelats. Era cega.

—Què hi ha? —va dir, garranyigant les pinces ràpidament.

—Humans —va respondre l’aranya que havia agafat el Harry.

—És el Hagrid? —va dir Aragog, apropant-se, els vuit ulls entelats deambulant.

—Estranys —va garranyigar l’aranya que havia agafat el Ron.

—Mateu-los —va sentenciar Aragog, irritat—. Estava dormint…

—Som amics del Hagrid —va cridar el Harry. El cor semblava haver-li abandonat el pit per fer-li trip-trap a la gola.

Les pinces de les aranyes que hi havia al clot van començar a garranyigar com boges.

Aragog s’ho va pensar.

—El Hagrid mai no havia enviat humans al nostre clot —va dir reflexiu.

—El Hagrid té problemes —va dir el Harry amb el cor a cent—. És per això que hem vingut.

—Problemes? —va preguntar l’aranya anciana, i al Harry li va semblar que hi havia preocupació rere el garranyic de les pinces—. I per què us ha enviat a vosaltres?

El Harry va considerar la possibilitat d’aixecar-se, però la va rebutjar: no creia que les cames el poguessin sostenir, així que va parlar des de terra, tan calmadament com va poder.

—A l’escola pensen que el Hagrid ha deixat anar… alguna cosa que ataca els alumnes. Se l’han endut a Azkaban.

Aragog va garranyigar amb les seves pinces furiosament i per tot el clot les aranyes li van fer eco; eren com aplaudiments, amb la diferència que els aplaudiments no acostumaven a regirar-li l’estómac de por, al Harry.

—Però d’això ja fa molts anys —va dir Aragog molest—. Fa molts, molts anys. Ho recordo perfectament. Va ser per això que el van fer fora de l’escola. Creien que jo era el monstre que s’amaga en el que ells anomenen la cambra secreta. Pensaven que el Hagrid havia obert la cambra i m’havia alliberat.

—I, vostè no va sortir de la cambra secreta? —va preguntar el Harry, que sentia com li relliscava front avall una suor freda.

—Jo! —va dir Aragog, garranyigant enfadat—. Jo no vaig néixer al castell. Vinc d’una terra llunyana. Un viatjant li va donar al Hagrid l’ou del qual vaig sortir. Ell tan sols era un nen, però em va amagar en un armari al castell i em va cuidar, m’alimentava amb el que sobrava de les taules. El Hagrid és el meu amic, i un bon home. Quan em van descobrir i em van culpar d’haver matat una nena, ell em va protegir. Des d’aleshores he viscut aquí al bosc, i el Hagrid encara em visita de tant en tant. Fins i tot em va trobar una esposa, Mosag, i ja veieu com ha crescut la nostra família, tot gràcies a la bondat del Hagrid…

El Harry va treure el poc coratge que li quedava.

—Així que vostè… vostè no va fer mal a ningú?

—No —va dir amb veu ronca la vella aranya—. El meu instint m’hi hauria portat, però, per respecte al Hagrid, mai no vaig fer cap mal a un humà. El cos de la nena morta el van descobrir en uns lavabos, i jo mai no vaig veure res del castell que no fos l’armari on vaig créixer. Als de la meva espècie ens agrada la foscor i la tranquil·litat…

—Però llavors… Sap quina bèstia va matar la nena? —va dir el Harry—. Perquè, sigui el que sigui, ha tornat i està atacant gent…

Les paraules del Harry van quedar ofegades en un mar de garranyics de pinces i fregadissa de moltes potes llargues que es movien irades; un munt de siluetes negres enormes es movien al seu voltant.

—La bèstia que viu al castell —va dir Aragog— és una criatura mil·lenària que nosaltres les aranyes temem per sobre de qualsevol altra. Recordo perfectament com vaig haver de suplicar al Hagrid que em deixés anar quan vaig percebre que la bèstia corria per l’escola.

—I què és? —va dir el Harry impacient.

Més garranyics i més fregadissa; semblava que les aranyes estrenyien el cèrcol.

—És un tema tabú! No en parlem! —va dir Aragog furiós—. No en diem el nom! Al Hagrid mai no l’hi vaig dir, i això que m’ho va preguntar moltes vegades.

El Harry no volia insistir sobre allò amb les aranyes cada vegada més a prop. Aragog semblava cansat de parlar. S’estava retirant a poc a poc cap a la teranyina; en canvi, les altres aranyes anaven cap a ells.

—Bé, doncs així ja marxem —li va cridar el Harry desesperadament a Aragog quan va sentir un cruixit de falles darrere seu.

—Marxar? —va fer Aragog—. Jo diria que no…

—Però… Però… —Els meus fills no ataquen el Hagrid perquè jo els ho he ordenat. Però no els puc negar carn fresca quan s’apropa tan de bona gana al nostre clot. Adéu, amics del Hagrid.

El Harry es va girar ràpidament. A uns quants metres s’alçava una paret d’aranyes que garranyigaven amb les pinces i a les quals els brillaven els nombrosos ulls en aquells caps negres lletgíssims…

Va buscar la vareta sabent que no li serviria de res. N’hi havia massa. Però quan provava de mantenir-se dret, a punt per morir lluitant, va sentir un soroll fort i un raig de llum potent va il·luminar el clot.

Era el cotxe del senyor Weasley, que baixava pel pendent amb els fars encesos, tocant el clàxon, apartant les aranyes. Algunes van caure d’esquena i van quedar potes enlaire. El cotxe es va aturar en sec davant el Harry i el Ron i va obrir les portes de bat a bat.

—Agafa l’Ullal! —va cridar el Harry, i es va llançar al seient del davant. El Ron va agafar el gran danès per la cintura i el va empènyer al seient del darrere. Les portes es van tancar de cop. Al Ron no li va caldre tocar l’accelerador, el cotxe no el necessitava: el motor es va posar a rugir i van sortir disparats, carregant sobre més aranyes. Van pujar el pendent a tota velocitat, van sortir del clot i ben aviat travessaven el bosc, on les branques assotaven les finestres del cotxe, que esquivava intel·ligentment els sots més grans, seguint un camí que era obvi que coneixia bé.

El Harry va mirar-se el Ron, que encara tenia la boca oberta amb el crit congelat, però ja no tenia els ulls fora de les òrbites.

—Estàs bé?

El Ron tenia els ulls perduts en la distància i era incapaç de parlar.

Anaven obrint-se camí pel sotabosc, l’Ullal udolava al seient del darrere i en un moment determinat van passar tan a prop d’un roure immens que van perdre un retrovisor. Al cap de deu minuts d’enrenou i sotracs, el bosc es va començar a aclarir i el Harry va tornar a veure trossos de cel.

El cotxe es va aturar tan de sobte que de poc no surten disparats pel parabrisa. Havien arribat al final del bosc. De tantes ganes com tenia de sortir del cotxe, l’Ullal es va llançar contra la finestra, i quan el Harry li va obrir la porta va sortir corrents cap a la cabana del Hagrid amb la cua entre les cames. El Harry també va sortir del cotxe, i un minut després el Ron va recobrar la mobilitat a les extremitats i el va seguir, encara amb el coll rígid i els ulls perduts. El Harry li va donar uns copets d’agraïment al cotxe, i el cotxe va girar cua i va desaparèixer.

El Harry se’n va anar cap a la cabana del Hagrid a agafar la capa que els feia invisibles. L’Ullal tremolava sota una manta a la cistella. Quan el Harry va tornar a sortir, es va trobar el Ron a l’hort de carabasses vomitant amb virulència.

—Seguiu les aranyes —va dir el Ron amb un fil de veu, eixugant-se la boca amb la màniga—. Mai no li perdonaré això al Hagrid. És una sort que seguim vius.

—Segur que pensava que Aragog no faria cap mal a uns amics seus —va dir el Harry.

—Aquest és el problema del Hagrid —va dir el Ron, i va donar un cop de puny a la paret de la cabana—: que es pensa que els monstres no són tan dolents com els pinten, i mira on l’ha dut això! A una cel·la d’Azkaban! —Es va posar a tremolar desaforadament—. I, es pot saber quin sentit tenia que ens enviés allà? Què hem esbrinat?

—Que el Hagrid no va obrir la cambra secreta —va dir el Harry, posant la capa al Ron i sacsejant-li el braç perquè comencés a caminar—. Era innocent.

El Ron va esbufegar. Evidentment, allò de criar Aragog en un armari no era el que ell entenia per «ser innocent».

Quan van ser davant de la silueta amenaçadora del castell, el Harry es va afanyar a col·locar bé la capa per assegurar-se que no se’ls veien els peus i llavors va obrir una miqueta la porta d’entrada, que va cruixir. Van creuar el vestíbul amb molt de compte i van pujar per les escales de marbre. Van aguantar-se la respiració en recórrer els passadissos per on rondaven sentinelles en estat d’alerta. Finalment van arribar a la seguretat de la sala comuna de Gryffindor, on el foc havia cremat fins a convertir-se en cendra llampumejant. Es van treure la capa i van pujar l’escala zigzaguejant fins al dormitori.

El Ron es va deixar caure al llit sense molestar-se a desvestir-se. El Harry, en canvi, no tenia son. Es va asseure a la vora del llit i va estar donant voltes al que havia dit Aragog.

La bèstia que s’amagava en algun lloc del castell, va pensar, semblava la versió en monstre de Voldemort: els altres monstres no la volien anomenar. Però el Ron i ell no havien avançat gens per saber què era, o com petrificava les seves víctimes. Ni tan sols el Hagrid havia arribat a saber mai què hi havia a la cambra secreta.

El Harry va estirar les cames al llit, va recolzar l’esquena als coixins i es va posar a mirar la lluna que resplendia a l’altra banda de la finestra.

No se li acudia què més podien fer. Havien arribat a un camí sense sortida. El Rodlel havia acusat un innocent; l’hereu de Slytherin se n’havia sortit sense sospita; i en aquells moments ningú no sabia si era la mateixa persona, o una altra, la que havia obert la cambra secreta. No ho podien preguntar a ningú més. El Harry seguia estirat, pensant en el que Aragog havia dit.

S’estava quedant adormit quan li va venir al cap el que semblava una última esperança i de sobte es va incorporar.

—Ron —va xiuxiuejar en la foscor—. Ron!

El Ron es va despertar amb un esgarip com els de l’Ullal, va mirar al seu voltant amb els ulls molt oberts i va veure el Harry.

—Ron… Aquella nena que va morir… Aragog ha dit que la van trobar en uns lavabos… —va dir el Harry, sense escoltar els roncs del Neville que venien de l’altra punta de l’habitació—. I si mai no va deixar els lavabos? I si encara és allà?

El Ron es va fregar els ulls, arrufant les celles a la llum de la lluna. Aleshores ho va entendre.

—No deus pas estar pensant… en la Gemma Gemec?





16. La cambra secreta


—Hem estat en aquells lavabos un munt de vegades i ella era tan sols tres compartiments més enllà… —va dir el Ron l’endemà a l’esmorzar—. L’hi podríem haver preguntat, però ara…

Ja havia estat prou difícil buscar aranyes. Escapar dels professors el temps suficient per esmunyir-se a uns lavabos de noies, i a sobre els lavabos de noies que hi havia davant mateix de l’escenari del primer assalt, seria gairebé impossible.

Però a la primera lliçó del dia, Transfiguració, va passar una cosa que els va fer oblidar la cambra secreta per primer cop en setmanes. Deu minuts després de començar la classe, la professora McGonagall els va anunciar que els exàmens començarien l’1 de juny, a una setmana vista.

—Exàmens? —va xisclar el Seamus Finnigan—. Hem de fer exàmens?

Rere el Harry es va sentir una explosió: la vareta del Neville havia lliscat pel pupitre i li havia fet desaparèixer una cama. La professora McGonagall la va fer reaparèixer amb un moviment de la seva vareta i es va girar cap al Seamus, arrufant les celles.

—L’única raó per la qual mantenim l’escola oberta és perquè segueixin rebent la seva educació —va dir en un to sever—. Per tant, tindran exàmens com sempre, i espero que estiguin estudiant de valent.

Estudiar de valent! Al Harry no se li havia acudit que hi podrien haver exàmens, en l’estat en què es trobava tothom. Per tota la classe es va estendre un murmuri de rebel·lió que va fer que l’expressió de la professora McGonagall es tornés encara més fosca.

—El professor Dumbledore va deixar instruccions que mantinguéssim l’escola en funcionament amb la màxima normalitat possible —va dir—. I això inclou, no cal ni que ho digui, esbrinar quantes coses heu après aquest curs.

El Harry es va mirar el parell de conills blancs que se suposava que havia de transformar en sabatilles d’estar per casa. Què havia après fins llavors aquell curs? No se li acudia res que li pogués ser útil en un examen.

El Ron feia una cara com si li acabessin de dir que havia d’anar a viure al Bosc Prohibit.

—I jo com faré els exàmens amb això? —li va preguntar al Harry, aixecant la vareta, que s’havia posat a xiular com una boja.

Tres dies abans del primer examen, la professora McGonagall va fer un altre anunci a l’hora d’esmorzar.

—Tinc bones notícies —va dir, i en lloc de fer-se silenci, el Gran Saló va esclatar.

—El Dumbledore torna! —van cridar alguns, entusiasmats.

—Han atrapat l’hereu de Slytherin! —va dir amb veu aflautada una noia de la taula de Ravenclaw.

—Tornem a tenir quidditch! —va xisclar el Roure exaltat.

Quan el galliner es va calmar, la professora McGonagall va dir:

—La professora Coliflor m’ha comunicat que finalment les mandràgores estan llestes per tallar. Aquesta nit podrem fer reviure els petrificats. Em sembla que no cal que els recordi que és molt possible que algun d’ells pugui dir-nos qui o què els va atacar. Tinc l’esperança que aquest curs nefast s’acabi amb la captura del culpable.

Es va produir una explosió d’alegria. El Harry va mirar a la taula de Slytherin i no es va estranyar de veure que el Draco Malfoy no la compartia. En canvi, el Ron estava molt més content que no havia estat en molts dies.

—Llavors tant és que no li haguem preguntat res a la Gemma Gemec! —li va dir al Harry—. L’Hermione segurament tindrà totes les respostes quan la despertin. És clar que es tornarà boja quan sàpiga que comencem exàmens d’aquí a tres dies. No ha repassat gens. Seria més humanitari deixar-la tal com està fins que s’acabin.

En aquell moment, la Ginny es va apropar i es va asseure al costat del Ron. Semblava tensa i nerviosa i el Harry es va adonar que les mans li tremolaven a la falda.

—Què vols? —li va dir el Ron, servint-se més farinetes. La Ginny no va dir res, sinó que va observar la taula de Gryffindor amunt i avall amb uns ulls aterrits que al Harry li van recordar algú, però no sabia dir qui.

—Deixa-ho anar —va dir el Ron, mirant-la.

De sobte al Harry li va venir al cap qui li recordava. Es balancejava lleugerament endavant i endarrere a la cadira, exactament igual que feia el Dobby quan estava a punt de revelar-li informació confidencial.

—Us he de dir una cosa —va murmurar, esquivant hàbilment la mirada del Harry.

—Què és? —va dir ell.

La Ginny feia cara de no trobar les paraules exactes.

—Què? —va dir el Ron.

La Ginny va obrir la boca, però no en va sortir ni un sol so.

El Harry es va inclinar cap a ella i va parlar en veu baixa, de manera que només ella i el Ron el sentissin.

—És sobre la cambra secreta? Has vist alguna cosa? Algú que fes alguna cosa estranya?

La Ginny va agafar aire i en aquell precís instant va aparèixer el Percy, pàl·lid i exhaust.

—Si has acabat d’esmorzar, deixa’m el lloc, Ginny. M’estic morint de gana, acabo de sortir del torn de guàrdia.

La Ginny va fer un bot com si li hagués passat el corrent la cadira, va mirar un instant el Percy amb cara d’espantada i se’n va anar corrents. El Percy es va asseure i va agafar una tassa del centre de la taula.

—Percy! —va dir el Ron, enfadat—. Estava a punt d’explicar-nos una cosa important!

El Percy es va ennuegar a mig glop de te.

—Quina cosa? —va dir, estossegant.

—Li he preguntat si havia vist res estrany i estava a punt d’explicar-m’ho…

—Ah, allò… Allò no té res a veure amb la cambra secreta —va dir el Percy a l’acte.

—I tu com ho saps? —va preguntar el Ron amb les celles enlaire—. Bé, ja que hi som, resulta que la Ginny em va trobar quan jo estava… Res, és igual… El cas és que em va veure fent una cosa i jo li vaig demanar que no ho digués a ningú. Em pensava que mantindria la seva paraula. No és res extraordinari, de debò, només que m’agradaria que…

El Harry mai no havia vist el Percy tan incòmode.

—Percy, què feies? —li va preguntar el Ron amb un somriure—. Va, digue’ns-ho, que no ens en riurem.

El Percy no li va tornar el somriure.

—Harry, passa’m aquelles pastes, que m’estic morint de gana.

El Harry sabia que segurament tot el misteri es resoldria l’endemà sense la seva intervenció, però no pensava deixar córrer una oportunitat de parlar amb la Gemma Gemec si se li presentava… I amb gran delit se li va presentar a mig matí, quan Gilbert Decors els portava a classe d’Història de la Màgia.

El Decors, que els havia assegurat tants cops que el perill havia passat (tot perquè acte seguit els esdeveniments s’encarreguessin de demostrar que s’equivocava), en aquells moments estava convençut que no valia la pena esforçar-se a acompanyar-los pels passadissos. Els cabells no li feien tant de goig com de costum: havia estat tota la nit fent la ronda pel quart pis.

—Recordeu el que us diré ara —va dir, enfilant una cantonada—: les primeres paraules que sortiran de la boca d’aquella pobra gent petrificada seran: «Va ser el Hagrid». De debò, no em puc creure que la professora McGonagall pensi que totes aquestes mesures de seguretat són necessàries.

—Té raó, professor —va dir el Harry, i al Ron li van caure els llibres de la sorpresa.

—Gràcies, Harry —va dir el Decors cortesament mentre esperaven que passés una llarga filera d’alumnes de Hufflepuff—. Els professors ja tenim prou feina per, a més, haver de portar els alumnes a les classes i passar la nit de guàrdia…

—Estic d’acord amb vostè —va dir el Ron, que ja ho havia entès—. Per què no ens deixa aquí, professor? Només falta un passadís…

—Weasley, em sembla que ho faré —va dir el Decors—. Hauria d’anar a preparar-me una classe.

I se’n va anar.

—A preparar-se una classe… —va dir amb sorna el Ron—. Més aviat a arreglar-se els cabells, diria jo.

Van deixar que la resta dels de Gryffindor els avancessin i llavors es van escapar per un passadís lateral i es van apressar cap als lavabos de la Gemma Gemec. Però just quan es felicitaven de la genialitat de la seva estratègia…

—Potter! Weasley! Què fan aquí?

Era la professora McGonagall, amb l’expressió més dura que la més dura de les pedres.

—Volíem… Volíem… —va balbucejar el Ron—. Volíem anar a veure…

—L’Hermione —va dir el Harry. Tant el Ron com la professora McGonagall se’l van quedar mirant.

»Fa segles que no la veiem, professora —va continuar de pressa el Harry, trepitjant el Ron—, i hem pensat que podíem entrar amb molt de compte a la infermeria per dir-li que no es preocupés, que les mandràgores ja estan gairebé a punt.

La professora McGonagall continuava observant-lo, i per un moment el Harry es va pensar que explotaria, però, quan va parlar, ho va fer amb una veu estranyament ronca.

—És clar —va dir, i el Harry, totalment sorprès, va notar que li queia una llàgrima dels ulls envidriats—. Comprenc que tot això és encara més dur per als amics dels que han estat… Me’n faig càrrec. Sí, Potter, és clar que poden anar a veure la senyoreta Granger. Li comunicaré al professor Binns la raó de la seva absència. Diguin-li a Madame Pomfrey que els he donat permís.

El Harry i el Ron van marxar. Gairebé no es podien creure que se n’haguessin sortit sense càstig. Quan van tombar a la cantonada, van sentir clarament que la professora McGonagall es mocava.

—Aquesta —va dir el Ron entusiasmat— és la millor història que t’has inventat mai.

Ja no podien fer res més que anar a la infermeria i dir-li a Madame Pomfrey que tenien el permís de la professora McGonagall per visitar l’Hermione.

Madame Pomfrey els va deixar entrar de mala gana.

—No té cap sentit parlar amb a una persona petrificada —va dir, i quan es van asseure al costat de l’Hermione van haver d’admetre que tenia raó. Era evident que l’Hermione no s’adonava que tenia visites, i, pel bé que li feia, hauria estat el mateix dir-li que no es preocupés a la seva tauleta de nit.

—Em pregunto si va veure l’assaltant —va dir el Ron, tot trist, mirant la cara rígida de l’Hermione—. Perquè si els va atacar a tots d’amagat, mai no sabrem…

Però el Harry no mirava l’Hermione a la cara. Estava més interessat en la mà dreta. La tenia tancada sobre els llençols i, acostant-s’hi, va veure que a dins hi tenia un tros de paper arrugat.

Es va assegurar que Madame Pomfrey era lluny i l’hi va assenyalar al Ron.

—Mira de treure-l’hi —va xiuxiuejar el Ron, i va moure la cadira perquè tapés el Harry i no el veiés Madame Pomfrey.

No va ser una tasca fàcil. La mà de l’Hermione estava tan tancada que el Harry estava convençut que trencaria el paper. Mentre el Ron vigilava, va regirar i va estirar el paper fins que, finalment, després d’uns quants minuts de tensió, el paper va sortir.

Era una pàgina arrencada d’un llibre molt vell de la biblioteca. El Harry la va aplanar esperançat i el Ron s’hi va apropar per llegir-la amb ell.

De les innombrables bèsties perilloses que poblen la nostra terra, no n’hi ha cap de tan curiosa i mortal com el basilisc, també conegut amb el nom de Rei de les serps. Aquesta serp, que pot arribar a tenir dimensions gegantesques i pot viure centenars d’anys, neix d’un ou de gallina i l’ha de covar un gripau. Les seves maneres de matar són extraordinàries, perquè, a més dels ullals, que contenen un verí mortal, el basilisc té una mirada assassina i qualsevol que se’l trobi mor instantàniament. Les aranyes fugen del basilisc perquè és el seu enemic mortal, i el basilisc només fuig del cant del gall, que li causa la mort.

A sota del text hi havia escrita a mà una sola paraula, en una lletra que el Harry va reconèixer que era de l’Hermione. «Canonades».

Va ser com si algú li acabés d’encendre un llum al cervell.

—Ron —va dir sense alè—. És això. Això és la resposta. La bèstia que hi ha a la cambra és un basilisc, una serp gegant! És per això que jo he estat sentint aquella veu per tot arreu i ningú més no l’ha sentida. Perquè jo parlo reptilià…

El Harry va mirar els llits que tenia al voltant.

—El basilisc mata la gent amb la mirada. Però ningú no ha mort… Perquè ningú no l’ha mirat directament als ulls. El Pau el va veure a través de la càmera. La mirada del basilisc va cremar la pel·lícula, però el Pau només va quedar petrificat. El Justin… El Justin devia veure el basilisc a través del Nick-de-poc-sense-cap! El Nick va rebre l’impacte directe, però no podia tornar a morir… I a l’Hermione i a la monitora de Ravenclaw les van trobar amb un mirall a la vora. L’Hermione s’acabava d’adonar que el monstre era un basilisc. M’hi jugo el que vulguis que va advertir la primera persona que va trobar que abans de tombar una cantonada mirés amb un mirall. Aquella noia li va agafar el mirall i…

El Ron s’havia quedat bocabadat.

—I la Senyora Norris? —va xiuxiuejar engrescat.

El Harry s’ho va pensar, procurant imaginar-se l’escena de la nit de Halloween.

—L’aigua… —va dir a poc a poc—. L’aigua que sortia del lavabo de la Gemma Gemec. Segur que la Senyora Norris només en va veure el reflex…

Entusiasmat, va rellegir la pàgina que tenia a la mà. Com més la mirava, més sentit trobava a tot plegat.

—El cant del gall li causa la mort! —va llegir en veu alta—. I van matar els galls del Hagrid! L’hereu de Slytherin no en volia cap als voltants del castell un cop obrís la cambra secreta! Les aranyes fugen del basilisc! Tot lliga!

—Però, com s’ha estat movent el basilisc? —va preguntar el Ron—. Una serp llefiscosa… Algú l’hauria hagut de veure…

Però el Harry va assenyalar la paraula que l’Hermione havia escrit a peu de pàgina.

—Canonades —va dir—. Canonades… Ron, ha fet servir les canonades. La veu que sentia era dins les parets…

De sobte el Ron li va agafar el braç al Harry.

—L’entrada a la cambra secreta! —va dir amb veu ronca—. I si és en uns lavabos? I si és a…?

—Als lavabos de la Gemma Gemec —va dir el Harry.

Es van quedar quiets. L’excitació els corria per les venes, gairebé incapaços de creure-s’ho.

—Això vol dir —va dir el Harry— que jo no sóc l’únic reptilingüe que hi ha a l’escola. L’hereu de Slytherin també ho és. Així és com controla el basilisc.

—I ara què fem? —va preguntar el Ron amb ulls centellejants—. Anem directes a la McGonagall?

—Sí, anem a la sala de professors —va dir el Harry posant-se dret—. Ella hi serà d’aquí a deu minuts: és gairebé l’hora del pati.

Van córrer escales avall. Com que no volien que els tornessin a enxampar deambulant per un altre corredor, van anar directes a la sala de professors, que estava deserta. Era una habitació gran, plena de cadires de fusta fosca. El Harry i el Ron s’hi van passejar amunt i avall, massa exaltats per seure.

Però la campana que assenyalava l’hora del pati no va sonar.

En lloc d’això, van sentir la veu de la professora McGonagall ressonar pels corredors, magnificada amb màgia.

—Atenció! Els alumnes han d’anar immediatament als dormitoris. El personal docent, sisplau, que torni a la sala de professors.

El Harry es va girar per mirar el Ron.

—No deu ser un altre assalt? No pot ser, ara…

—Què fem? —va dir el Ron horroritzat—. Anem al dormitori?

—No —va dir el Harry mirant al seu voltant. A l’esquerra tenia una mena d’armari ple de capes de professors. Amaguem-nos aquí. Escoltem de què va aquest cop. Després els explicarem el que hem descobert.

Es van amagar a l’armari. Sentien el brogit de centenars de persones que es movien al pis de dalt i la porta de la sala de professors que s’obria i es tancava sense parar. Des dels plecs de les capes que feien olor d’humitat, van observar els professors, que entraven d’un en un a la sala. Alguns estaven desconcertats, altres directament espantats. Aleshores va arribar la professora McGonagall.

—Finalment ha passat —va dir en el silenci de la sala—. El monstre s’ha endut un alumne. A la cambra.

Al professor Flitwick se li va escapar un crit agut. La professora Coliflor es va tapar la boca amb les mans. L’Snape es va agafar amb força al respatller d’una cadira i va dir:

—Com us n’heu assabentat?

—L’hereu de Slytherin —va dir la professora McGonagall, que estava totalment blanca— ha deixat un altre missatge. A sota mateix de l’altre. «L’esquelet de la noia restarà a la Cambra per sempre més».

El professor Flitwick es va posar a plorar.

—Qui és? —va preguntar Madame Hooch, que s’havia deixat caure en una cadira perquè els genolls ja no l’aguantaven—. Quina alumna?

—La Ginny Weasley —va dir la professora McGonagall.

El Harry va notar que el Ron es desplomava silenciosament al terra de l’armari.

—Demà haurem d’enviar tots els alumnes a casa —va dir la professora McGonagall—. Això és el final de Hogwarts. El Dumbledore sempre deia que…

La porta de la sala de professors es va tornar a obrir. Per un instant, el Harry va tenir la intuïció que seria el Dumbledore.

Però era el Decors, que va entrar somrient.

—Ho sento… M’he quedat adormit… M’he perdut alguna cosa?

No va semblar adonar-se que la resta de professors el miraven amb cara gairebé d’odi. L’Snape se li va acostar.

—Hem trobat l’home —va dir—. L’home ideal. El monstre ha segrestat una noia, Decors. L’ha dut a la mateixa cambra secreta. Finalment ha arribat la vostra oportunitat.

El Decors es va posar blanc.

—És cert, Gilbert —va irrompre la professora Coliflor—. No vau dir ahir mateix que sempre havíeu sabut on era l’entrada de la cambra secreta?

—Bé, jo… —va començar a balbucejar el Decors.

—Sí, no em vau dir que sabíeu què s’hi amagava? —s’hi va afegir el professor Flitwick.

—Això vaig dir? No ho recordo…

—Doncs jo recordo bé que vau dir que era una llàstima que no haguéssiu pogut batre-us amb el monstre abans que arrestessin el Hagrid —va dir l’Snape—. No vau dir que l’afer no s’havia portat bé i que us haurien hagut de donar marge d’actuació des d’un bon principi?

El Decors va mirar els seus col·legues, que no tenien pietat.

—Jo mai… Deu haver estat un malentès…

—Bé, doncs ho deixem a les vostres mans, Gilbert —va dir la professora McGonagall—. Avui és una nit excel·lent per fer-ho. Nosaltres us garantim que no us molestarà ningú. Podreu enfrontar-vos al monstre tot solet. Per fi teniu marge d’actuació.

El Decors va mirar al seu voltant desesperat, però ningú no va sortir a rescatar-lo. Ja no semblava ni remotament bell. Li tremolava el llavi i, sense el seu somriure d’anunci, se li havien enfonsat les galtes i semblava un figa tova.

—D-d-d’acord… —va fer—. Seré… Seré al meu despatx, pre-preparant-me.

I va sortir de la sala.

—Bé —va fer la professora McGonagall, que treia foc pel nas—, amb això com a mínim ens hem desfet d’ell. Els professors que tinguin residències al seu càrrec haurien d’informar els alumnes sobre el que ha passat. Comuniqueu-los que demà a primera hora el Hogwarts Express els durà a casa. Els altres, seríeu tan amables de comprovar que no hi ha cap alumne fora dels dormitoris?

Els professors es van aixecar i un a un van anar deixant la sala.

Probablement aquell va ser el pitjor dia de la vida del Harry. El Ron, el Fred, el George i ell es van asseure en un racó de la sala comuna, incapaços de dir-se una paraula. El Percy no hi era. Havia anat a enviar un mussol als seus pares i després s’havia tancat al seu dormitori.

Cap vespre havia estat tan llarg com aquell, ni la sala comuna havia estat tan plena i tan silenciosa. Poc abans de la posta de sol, el Fred i el George se’n van anar al llit perquè ja no aguantaven més la situació.

—La Ginny sabia alguna cosa —va dir el Ron. Era la primera cosa que deia d’ençà que havien entrat a l’armari de la sala de professors—. És per això que l’han segrestat. El que ens volia dir no era cap estúpid secretet del Percy. Ella havia descobert alguna cosa sobre la cambra secreta. Ha de ser per això que l’han… —El Ron es va fregar els ulls desesperat—. Vaja, que ella és de sang pura. No hi veig cap altra raó.

El Harry veia com el sol es ponia, vermell com la sang, a l’horitzó. Mai no s’havia sentit tan malament. Si poguessin fer alguna cosa… El que fos.

—Harry —va dir el Ron—, creus que hi ha cap possibilitat que no estigui… Ja saps…

El Harry no sabia què respondre. No podia concebre que la Ginny encara fos viva.

—Saps què? —va dir el Ron—. Em sembla que hauríem d’anar a veure el Decors i dir-li el que sabem. Aquesta nit intentarà entrar a la cambra. Li podríem dir on pensem que és i que dins hi ha un basilisc.

Com que al Harry no se li acudia res millor i volia fer alguna cosa, va acceptar-ho. Els de Gryffindor que hi havia a la sala se sentien tan desventurats i els feien tanta pena els Weasley, que ningú no va provar d’aturar-los quan es van aixecar, van creuar la sala i van sortir pel forat del retrat.

Mentre es dirigien cap al despatx del Decors es va fer de nit. A dins semblava que hi havia molta activitat. Van sentir fregadissa, cops i passos apressats. El Harry va picar a la porta i tot d’una es va fer silenci. A continuació el Decors va obrir una fina escletxa i va treure un ull.

—Ah… Senyor Potter… Senyor Weasley… —va dir, i va obrir una mica més—. Estic bastant ocupat en aquests moments, però si és una cosa ràpida…

—Professor, sabem algunes coses que potser li convindria conèixer —va dir el Harry.

—Bé… Tampoc no és tan terrible… —El tros de cara del Decors que veien semblava molt incòmode—. Vull dir que… Bé… D’acord…

Va obrir la porta del tot i van passar.

El despatx del Decors estava gairebé buit. A terra hi havia dos baguls enormes. En un d’ells hi havia un munt de vestits, verd jade, lila, blau de mitjanit, plegats de qualsevol manera; a l’altre hi havia una pila de llibres desendreçats. Les fotografies que abans revestien la paret ara estaven entaforades en caixes sobre l’escriptori.

—Que marxa? —va preguntar el Harry.

—Mmm… Sí… —va fer el Decors, arrencant un pòster d’ell mateix a escala real del darrere de la porta mentre parlava i començant a enrotllar-lo—. Una urgència… És ineludible… Me n’he d’anar…

—I què passa amb la meva germana? —va dir el Ron esverat.

—Bé, això… És una desgràcia —va dir el Decors, evitant mirar-los als ulls, i va obrir del tot un calaix i va començar a buidar-ne el contingut en una bossa—. A ningú no li sap tant greu com a mi…

—Vostè és el professor de Defensa Contra les Forces del Mal! —va exclamar el Harry—. No se’n pot anar ara! No se’n pot anar ara que les forces del mal han pres el castell!

—Bé, he de dir que quan vaig agafar la feina… —va dir el Decors per a ell mateix apilant mitjons sobre els vestits—. A la descripció de les tasques no deia res… Jo no m’esperava que…

—Vol dir que fuig? —va dir el Harry, incrèdul—. Després de tot el que explica als llibres?

—Els llibres poden portar a conclusions errònies —va dir el Decors delicadament.

—Però vostè els va escriure! —va cridar el Harry.

—Jovenet —va dir el Decors, que es va aixecar i va mirar el Harry amb les celles arrufades—, usi el sentit comú. Els meus llibres no s’haurien venut ni la meitat si la gent no pensés que jo realment havia fet totes aquelles coses. Ningú no voldria llegir la història d’un bruixot armeni vell i lleig, per molt que fos cert que va salvar un poble dels atacs dels homes llop. Quedaria horrible a la coberta del llibre. A més, no tenia cap gust per vestir. I la bruixa que va fer de mainadera a una fera tenia un llavi leporí. Siguin realistes…

—Així que vostè ha estat posant-se medalles pel que va fer altra gent? —va dir el Harry, que no s’ho podia creure.

—Harry, Harry —va fer el Decors, movent el cap amb impaciència—, no és tan senzill com sembla. Vaig tenir molta feina. Vaig haver de seguir la pista de molta gent. Els vaig haver de preguntar com s’ho van fer exactament per fer el que van fer. En acabat, els vaig haver de fer un sortilegi de pèrdua de memòria perquè no recordessin haver-ho fet. Si hi ha alguna cosa de la qual em puc enorgullir és dels meus sortilegis de pèrdua de memòria. No, Harry, ha estat una feina dura. No tot es redueix a firmar llibres i fer-se fotografies, saps? Si vols la fama, has d’estar preparat per fer un camí llarg i ple d’entrebancs.

Va baixar la tapa dels baguls de cop i els va tancar amb clau.

—A veure —va fer—. Em sembla que ja està tot. Sí. Només queda una cosa per fer.

Es va treure la vareta i es va girar cap a ells.

—Ho sento moltíssim, nois, però ara els hauré de fer un sortilegi de pèrdua de memòria. No puc permetre que escampin els meus secrets. No tornaria a vendre un llibre…

Però el Harry va agafar la seva vareta a temps. El Decors tot just aixecava la seva quan el Harry va cridar:

—Expulsiarmus!

El Decors va sortir disparat cap enrere i va caure sobre un dels baguls. La vareta va sortir volant, el Ron la va agafar i la va llançar per la finestra.

—No hauria hagut de deixar que el professor Snape ens l’ensenyés —va dir el Harry furiós, apartant el bagul a cops de peu. El Decors el mirava des de terra; tornava a semblar un figa tova. El Harry el continuava apuntant amb la vareta.

—Què volen que faci? —va dir el Decors amb un fil de veu—. No sé on és l’entrada a la cambra secreta. No puc fer res, jo.

—Està de sort —va dir el Harry, i amb la punta de la vareta va obligar el Decors a aixecar-se—. Nosaltres sí que creiem saber on és. I què s’hi amaga. Vinga.

Van fer sortir el Decors del despatx, el van fer baixar per les escales que tenien més a prop, van recórrer el passadís on encara brillaven les pintades i es van aturar davant els lavabos de la Gemma Gemec.

Van fer entrar el Decors primer. El Harry va observar satisfet que tremolava.

La Gemma Gemec seia a la cisterna de l’últim vàter.

—Ah, sou vosaltres! —va dir quan va veure el Harry—. Què voleu aquest cop?

—Preguntar-te com vas morir —va dir el Harry.

Immediatament li va canviar l’expressió. Semblava que mai no li haguessin fet una pregunta tan afalagadora.

—Ooooh, va ser horrible —va dir, assaborint el moment—. Va ser aquí mateix. Vaig morir en aquest mateix vàter. Ho recordo molt bé. M’havia amagat aquí perquè l’Olive Hornby es reia de les meves ulleres. Havia tancat la porta amb balda i estava plorant i aleshores vaig sentir que entrava algú. Vaig sentir unes paraules estranyes. Em sembla que devien ser en una altra llengua. De totes maneres, el que em va sorprendre va ser que era un noi qui parlava. Així que vaig obrir la porta per dir-li que se n’anés als seus lavabos, i llavors… —la Gemma es va inflar amb aires d’importància; la cara li resplendia— vaig morir.

—Com? —va fer el Harry.

—No ho sé —va dir la Gemma molt baixet—. Només recordo que vaig veure un parell d’ulls grocs immensos. Va ser com si de sobte el cos em deixés de funcionar, i vaig sortir flotant… —Va mirar el Harry absent—. Després vaig tornar. Estava decidida a no deixar l’Olive Hornby en pau. Oh, com es va penedir d’haver-se rigut de les meves ulleres!

—I on vas veure els ulls? —li va preguntar el Harry.

—Per allà —va dir la Gemma, assenyalant vagament cap a la pica que tenia davant del vàter.

El Harry i el Ron van córrer cap allà. El Decors s’ho mirava des d’una certa distància absolutament aterrit.

Semblava una pica com qualsevol altra. Van examinar-ne cada centímetre quadrat, per dins i per fora, incloent-hi les canonades que hi havia a sota. I finalment el Harry ho va trobar: en un costat d’una de les aixetes de coure hi havia gravada una serp petiteta.

—Aquesta aixeta no ha funcionat mai —va dir la Gemma, radiant, quan el Harry va provar de fer-la girar.

—Harry —va intervenir el Ron—, Harry, digues alguna cosa en reptilià.

—Però si… —el Harry va fer un gran esforç per pensar.

Fins llavors només havia pogut parlar reptilià quan era davant d’una serp de veritat. Va mirar fixament el gravat petitet, intentant imaginar-se que la serp era real.

—Obre’t —va dir.

Va aixecar els ulls cap al Ron, que li va fer que no amb el cap.

—Torna a intentar-ho —li va dir.

El Harry va tornar a clavar els ulls en la serp, mirant de convence’s que estava viva. Si movia el cap, la llum de les espelmes feia que semblés que es bellugava.

—Obre’t —va tornar a dir.

Però no va ser això el que va sentir: li havia sortit un xiuxiueig estrany, i tot d’una l’aixeta es va il·luminar amb una llum blanca i va començar a girar. A continuació, la pica es va començar a moure, es va acabar enfonsant i va desaparèixer. Al darrere hi havia una canonada enorme, prou ampla perquè hi passés una persona.

El Harry va sentir esbufegar el Ron i va tornar a aixecar els ulls. Ja havia decidit què faria.

—Baixo —va dir.

No podia quedar-se allà precisament quan havien trobat l’entrada a la cambra; no si hi havia una lleugera, mínima, raríssima possibilitat que la Ginny fos viva.

—Jo també —va dir el Ron.

Es va fer un silenci.

—Bé, ja veig que no em necessiten —va dir el Decors amb una ombra del que havia estat el seu somriure—. Me’n…

Va posar la mà al pom de la porta, però el Ron i el Harry el van apuntar amb les varetes.

—Vostè baixarà el primer! —va rugir el Ron.

Amb la cara pàl·lida i sense vareta, el Decors es va apropar al forat.

—Nois —va dir amb veu tremolosa—, nois, de què servirà?

El Harry li va clavar la vareta a l’esquena. El Decors va introduir les cames a la canonada.

—Realment no crec que… —va començar a dir, però el Ron el va empènyer i va desaparèixer canonada avall. El Harry el va seguir sense perdre temps: s’hi va ficar amb molt de compte i es va deixar anar.

Era com caure a tota velocitat per un tobogan fosc, llefiscós, que no s’acabava mai. Va veure més canonades que sortien en totes direccions, però cap no era tan gruixuda com aquella, que girava i es recargolava, sempre amb un fort pendent cap avall, i el Harry va pensar que era a molta més profunditat que fins i tot les masmorres. Darrere seu sentia bategar el Ron lleugerament als revolts.

I llavors, just quan s’havia començat a preocupar per què passaria quan arribés a terra, la canonada es va fer horitzontal i va sortir pel final amb un cop sord: havia caigut al terra humit d’un túnel de pedra fosc que era prou alt per posar-s’hi dret. El Decors s’aixecava de terra uns metres més enllà, cobert de bava i blanc com un fantasma. El Harry es va apartar quan va sentir el brunzit del Ron que s’acostava per sortir de la canonada ell també.

—Devem ser a quilòmetres sota l’escola —va dir el Harry, i la veu va ressonar per les parets del túnel fosc.

—Possiblement sota el llac —va dir el Ron observant les parets negres i llefiscoses amb els ulls forçats.

Tots tres es van girar per escodrinyar en l’obscuritat que tenien al davant.

—Lumos! —va murmurar el Harry a la seva vareta per encendre-la—. Vinga —va dir al Ron i al Decors; i van començar a caminar, clapotejant pel terra mullat.

El túnel estava tan fosc que només s’hi veien a curta distància. Les seves ombres semblaven monstruoses a la llum de la vareta.

—Recordeu —va dir el Harry baixet mentre feien camí cap endavant—, si sentiu res, tanqueu els ulls immediatament…

Però el túnel semblava una tomba i el primer soroll inesperat que van sentir va ser un esclafit que va provocar el Ron quan va trepitjar el que va resultar ser un crani de rata. El Harry va abaixar la vareta per mirar a terra i va veure que per tot arreu hi havia ossos d’animals petits. Fent esforços per no imaginar-se com estaria la Ginny si la trobaven, el Harry va seguir obrint camí i van tombar en una cantonada.

—Harry, allà davant hi ha alguna cosa —va dir el Ron sense veu aferrant-se-li a l’espatlla.

Es van quedar glaçats, observant. Amb prou feines el Harry va veure la silueta d’alguna cosa enorme i sinuosa, estirada al terra del túnel. Estava immòbil.

—Potser està adormida —va dir amb un xiu-xiu, mirant enrere cap als altres dos. El Decors s’havia tapat la cara amb les mans. El Harry es va tornar a girar per mirar la cosa. El cor li bategava tan fort que li feia mal.

Molt a poc a poc, i amb els ulls tan tancats com podia, però sense deixar de mirar, el Harry s’hi va acostar amb la vareta preparada.

La llum va il·luminar una pell de serp gegantesca, d’un verinós verd molt viu, caragolada i buida al mig del túnel. La bèstia a la qual havia pertangut devia fer com a mínim sis metres.

—Déu n’hi do —va dir el Ron amb un fil de veu.

De sobte van sentir un soroll darrere seu. Al Gilbert Decors li havien cedit els genolls.

—Aixequi’s —li va dir el Ron amb duresa.

El Decors es va posar dret… Es va llançar sobre el Ron i el va tirar a terra.

El Harry se’n va anar cap a ells d’un bot, però ja era massa tard. El Decors s’havia aixecat, amb la vareta del Ron a la mà i un somriure immens a la cara.

—L’aventura s’acaba aquí, nois! —va dir—. M’enduré un tros d’aquesta pell, els diré que he fet tard i que la noia ja estava morta, i que vosaltres dos heu perdut tràgicament la memòria quan heu vist el seu cos mutilat. Digueu adéu a les vostres memòries!

Va aixecar la vareta del Ron apedaçada amb cel·lo màgic per sobre el cap i va cridar:

—Obliterar!

La vareta va esclatar amb la força d’una bomba petita. El Harry es va protegir el cap amb els braços i va arrencar a córrer, entrebancant-se amb la pell de la serp, i es va allunyar dels trossos de sostre que queien estrepitosament a terra. Tot d’una es va trobar sol, a l’altra banda d’un mur sòlid fet de trossos de roca.

—Ron! —va cridar—. Ron, estàs bé?

—Sí —va dir la veu esmorteïda del Ron darrere la cascada de pedra—. Jo estic bé, però aquest imbècil no… La ràfega de la vareta l’ha tocat.

Es va sentir un cop sec i un crit de dolor. Va sonar com si el Ron acabés de donar al Decors una puntada al tou de la cama.

—I ara què? —va dir la veu desesperada del Ron—. No podem passar. Trigarem segles a…

El Harry va mirar el sostre del túnel. S’hi havien fet unes esquerdes enormes. Mai no havia tractat de fer esclatar amb màgia res tan gran com aquelles roques, i aquell no era un bon moment per fer provatures… I si queia el sostre sencer?

Rere la pila de pedres va sentir un altre cop sec i un altre crit de dolor. Estaven perdent el temps. La Ginny ja feia hores que era a la cambra secreta. El Harry sabia que només podien fer una cosa.

—Espera’t aquí —li va cridar al Ron—. Espera’m amb el Decors. Jo continuo. Si d’aquí a una hora no he tornat…

Es va produir un silenci ple de significat.

—Jo aniré traient aquestes pedres —va dir el Ron, esforçant-se a mantenir la veu tranquil·la—. Perquè… perquè puguis passar quan tornis. Harry…

—Fins ara —va dir el Harry, esforçant-se a donar un to de seguretat a la veu, que li tremolava.

Va passar per sobre la pell de la serp gegant i va prosseguir el camí.

Ben aviat va deixar de sentir el soroll que feia el Ron en treure les pedres. El túnel serpentejava. El Harry tenia tots els nervis del cos en tensió. Volia arribar al final del túnel, encara que patia pel que hi pogués trobar. I finalment, en sortir d’un revolt, es va trobar de cara a una paret massissa on hi havia esculpides dues serps entrellaçades que tenien per ulls unes maragdes impressionants que centellejaven.

El Harry s’hi va apropar amb la gola seca. No li costaria gaire fer veure que aquelles serps de pedra eren reals, els seus ulls semblaven vius.

De seguida es va imaginar què havia de fer. Es va aclarir la gola. Els ulls de maragda brillaven en la llum trèmula.

—Obre’t —va dir el Harry en reptilià.

La paret es va obrir grinyolant i les serps es van separar en dues. Les dues meitats van desaparèixer i el Harry, tremolant de cap a peus, va traspassar el llindar.





17. L’hereu de Slytherin


Es trobava en un extrem d’una sala molt llarga i poc il·luminada. Un bosc de columnes per les quals s’entortolligaven més serps de pedra s’aixecava imponent per aguantar el sostre que es perdia en la foscor i provocava ombres negres allargades en la penombra verda i estranya que omplia l’ambient.

Amb el cor a cent, el Harry es va aturar a escoltar el silenci aterridor. Podia ser que el basilisc estigués amagat rere una columna, en un racó fosc? On era la Ginny?

Va treure la vareta i va començar a caminar endavant per les columnes de serps. Cada una de les passes cauteloses que feia ressonava fort a les parets fosques. Mantenia els ulls mig tancats, preparat per tancar-los del tot al més petit senyal de moviment. Tenia la impressió que les conques buides dels ulls de les serps de pedra el seguien. Més d’un cop se li va encongir l’estómac perquè es va pensar que alguna es movia.

Aleshores, quan va arribar a l’altura de l’últim parell de columnes, una estàtua tan alta com la mateixa cambra se li va aparèixer al davant, recolzada contra la paret del fons.

El Harry va haver d’estirar el coll enrere per veure la cara titànica que tenia a sobre: era un ancià que recordava un mico, amb una barba llarga i prima que gairebé li arribava a la vora del vestit de bruixot de pedra que duia, de sota el qual sortien dos peus grisos enormes pel terra llis de la sala. I entre els peus, de bocaterrosa, hi havia un cos vestit de negre amb els cabells pèl-rojos.

—Ginny! —va dir el Harry en veu baixa. Va córrer cap a ella i es va agenollar al seu costat—. Ginny! Que no estigui morta! Sisplau, que no estigui morta! —Va deixar caure la vareta, va agafar la Ginny per les espatlles i la va tombar. Estava blanca i freda com el marbre, però tenia els ulls tancats, així que no estava petrificada. Llavors volia dir que estava…

—Ginny, sisplau, desperta —va continuar el Harry per ell mateix, sacsejant-la. El cap de la Ginny es balancejava d’un costat a l’altre desmoralitzadorament.

—No es despertarà —va dir una veu suau.

El Harry va fer un bot i es va girar de genolls. Recolzat contra la columna més propera, els observava un noi alt de cabells negres. La seva imatge es difuminava estranyament per les vores, era com si el Harry l’estigués mirant a través d’una finestra entelada. Però el va reconèixer.

—Ets el Tod? El Tod Rodlel?

El Rodlel va fer que sí amb el cap sense treure els ulls del Harry.

—Què vols dir que no es despertarà? —va dir el Harry desesperat—. No deu ser…? No deu ser…?

—Encara és viva —va dir el Rodlel—. Però només li queda un fil de vida.

El Harry se’l va quedar mirant. El Tod Rodlel havia estat a Hogwarts feia cinquanta anys, però ara era allà, envoltat d’una estranya boira lluminosa, i no semblava que tingués més de setze anys.

—Ets un fantasma? —va dir el Harry, insegur.

—Una memòria —va dir el Rodlel en veu baixa—. Preservada en un diari durant cinquanta anys.

Va assenyalar cap a un punt del terra a prop dels dits colossals de l’estàtua. Allà hi havia, obert, el petit diari negre que el Harry havia trobat als lavabos de la Gemma Gemec. Durant un instant el Harry es va preguntar com havia arribat allà… Però tenia problemes més urgents per resoldre.

—Tod, m’has d’ajudar —va dir el Harry tornant a aixecar el cap de la Ginny—. L’hem de treure d’aquí. Hi ha un basilisc… No sé on és, però podria aparèixer en qualsevol moment. Sisplau, ajuda’m…

El Rodlel no es va moure. Suant, el Harry va aconseguir aixecar mig cos de terra. Es va inclinar per recollir la vareta.

Però la vareta ja no hi era.

—Has vist…?

El Harry va aixecar la vista. El Rodlel continuava observant-lo… jugant amb la vareta a les mans.

—Gràcies —va dir el Harry, i va allargar el braç per agafar-la.

El Rodlel va somriure. Continuava observant el Harry, jugant amb la vareta despreocupadament.

—Escolta —va dir el Harry amb urgència. Els genolls li flaquejaven amb el pes mort de la Ginny—, hem de marxar! Si ve el basilisc…

—No vindrà fins que no se’l cridi —va dir el Rodlel tot tranquil.

El Harry va tornar a deixar la Ginny a terra, incapaç de sostenir-la un instant més.

—Què vols dir amb això? —va preguntar—. Mira, dóna’m la vareta, que pot ser que la necessiti.

El Rodlel va somriure encara més.

—No la necessitaràs —va dir.

El Harry se’l va quedar mirant.

—Què vols dir que no la…?

—He estat molt de temps esperant aquest moment, Harry Potter —va dir el Rodlel—. Esperant l’ocasió de veure’t. De parlar amb tu.

—Perdona —va dir el Harry, perdent la paciència—, però em sembla que no ho has entès: som a la cambra secreta. Ja parlarem més tard.

—No, parlarem ara —va dir el Rodlel, que encara somreia, i es va ficar la vareta del Harry a la butxaca.

El Harry se’l va quedar mirant. Allà passava alguna cosa que ell no comprenia.

—Què li ha passat a la Ginny? —va preguntar a poc a poc.

—Certament, és una pregunta interessant —va dir el Rodlel complagut—. És una llarga història. Suposo que el que li ha passat a la Ginny és que va obrir el seu cor i li va explicar els secrets a un desconegut que era invisible.

—De què parles? —va dir el Harry.

—Del diari —va dir el Rodlel—. Del meu diari. La petita Ginny hi ha estat escrivint durant mesos, explicant-me tots els seus patètics problemes i infortunis: que els seus germans li fan la guitza, que va haver de comprar-se vestits i llibres de segona mà, que… —Els ulls li van centellejar—. Que creia que el famós, bondadós i grandiós Harry Potter mai no es fixaria en ella…

Durant tot el temps que va parlar, el Rodlel mai no li va treure els ulls del damunt, al Harry. L’observava amb una mirada gairebé voraç.

—No saps com n’és, d’avorrit, haver d’escoltar les preocupacions ximpletes d’una nena d’onze anys —va continuar—. Però jo vaig ser pacient. Li contestava, em mostrava comprensiu, amable. La Ginny m’adorava. Tod, tu ets l’únic que m’entén. Estic tan contenta de tenir aquest diari… És com un amic que puc portar per tot arreu a la butxaca…

El Rodlel va riure. Era un riure fred i estrident que no feia gens per a ell. Al Harry se li van eriçar els pèls del clatell.

—Si em permets que sigui jo qui ho digui, Harry, sempre he sabut fascinar la gent que em convenia. Així que la Ginny em va abocar l’ànima, i la seva ànima era just el que jo volia. Em vaig anar fent cada cop més fort alimentant-me de les seves pors més profundes i els secrets més foscos. Em vaig anar fent poderós, molt més poderós que la petita senyoreta Weasley. Prou poderós per deixar que begués dels meus secrets, per començar a abocar una petita part de la meva ànima en ella…

—Què vols dir? —va preguntar el Harry, que s’havia quedat amb la boca seca.

—Encara no hi has caigut, Harry Potter? —va dir el Rodlel amb veu suau—. La cambra secreta la va obrir la Ginny Weasley. Ella va estrangular els galls de l’escola i va fer les pintades. Ella va deixar anar la serp de Slytherin perquè ataqués els quatre sang de fang i la gata del llufa.

—No és veritat —va murmurar el Harry.

—Sí que ho és —va dir el Rodlel, tranquil—. Evidentment, al principi no sabia què feia. Va ser molt divertit. Hauries d’haver vist el que va escriure a partir d’allò… Sens dubte, molt més interessant… «Estimat Tod», va començar a recitar, observant la cara d’horror del Harry, «em sembla que estic perdent la memòria. Tinc els vestits plens de plomes de gall, i no sé com hi han arribat. Estimat Tod: No recordo què vaig fer la nit de Halloween, però han atacat un gat i jo tinc el front ple de pintura. Estimat Tod: El Percy no para de dir-me que estic pàl·lida i que no semblo jo. Crec que sospita de mi… Avui hi ha hagut un altre assalt, i jo no sé on he estat. Tod, què puc fer? Em penso que m’estic tornant boja… Em sembla que l’assaltant sóc jo, Tod!».

El Harry tenia els punys tancats i les ungles se li clavaven a la carn.

—A l’estúpida de la petita Ginny li va costar molt de temps deixar de confiar en el seu diari —va dir el Rodlel—. Però finalment en va començar a sospitar i va intentar desfer-se’n. I aquí és on vas aparèixer tu, Harry. Te’l vas trobar i jo no hi cabia de goig. De tota la gentada que el podia haver recollit, vas ser tu, precisament la persona que tenia més ganes de conèixer…

—I per què em volies conèixer? —va preguntar el Harry. Estava a punt d’esclatar d’ira i va haver de fer un gran esforç per mantenir la veu serena.

—Resulta que la Ginny m’ho va explicar tot sobre tu —va respondre el Rodlel—. Em va explicar al detall la teva història. —Va clavar la mirada en la cicatriu en forma de llamp al front del Harry i l’expressió se li va fer encara més voraç—. Sabia que havia d’esbrinar més coses sobre tu, havia de parlar amb tu, coneixe’t en persona si era possible. Així que, per guanyar-me la teva confiança, vaig decidir mostrar-te com vaig enxampar el babau aquell del Hagrid.

—El Hagrid és amic meu —va dir el Harry. Aquest cop la veu li va tremolar—. I tu vas fer que el tanquessin, oi? Em pensava que t’havies equivocat, però…

El Rodlel va tornar a fer aquell riure estrident.

—Harry, era la meva paraula contra la seva. Ja et pots imaginar què li va semblar al vell Armando Dippet. D’un costat tenia el Tod Rodlel, un estudiant pobre, però brillant, orfe, però valent, monitor de l’escola, alumne model; de l’altre tenia el matusser i immens Hagrid, que es ficava en problemes setmana sí, setmana no, que criava cries d’home llop sota el llit i se n’anava clandestinament al Bosc Prohibit a lluitar amb els trolls. Però he d’admetre que fins i tot jo em vaig sorprendre de l’èxit del pla. Em pensava que algú s’adonaria que el Hagrid no podia ser de cap manera l’hereu de Slytherin. A mi m’havia costat cinc anys esbrinar-ho tot sobre la cambra secreta i descobrir-ne l’entrada secreta… Com si el Hagrid tingués la intel·ligència o els poders per fer-ho!

»Només el professor de Transfiguració, el Dumbledore, pensava que el Hagrid era innocent. Va convèncer el Dippet perquè el deixessin quedar a l’escola a fer de guardabosc. Sí, em sembla que el Dumbledore havia intuït alguna cosa. El Dumbledore mai no va mostrar per mi la simpatia que em mostraven els altres professors…

—Segur que el Dumbledore t’havia calat —va dir el Harry serrant les mandíbules.

—El que és segur és que el molt pesat no em va treure l’ull de sobre després que expulsessin el Hagrid —va dir el Rodlel sense donar-hi importància—. Ja sabia que no seria prudent tornar a obrir la cambra mentre jo fos a l’escola. Però no tenia cap intenció de malbaratar tots els anys que m’havia passat buscant-la. Vaig decidir deixar un diari per preservar el meu jo de setze anys, de manera que, amb una mica de sort, un dia pogués guiar algú altre a seguir els meus passos i així acabar la noble tasca que va engegar Sírpentin Slytherin.

—Doncs no l’has acabat —va dir el Harry triomfant—. Aquest cop no ha mort ningú, ni tan sols la gata. D’aquí a unes hores el xarop de mandràgora estarà a punt i tots els petrificats tornaran a estar bé.

—Encara no t’he dit —va dir tranquil·lament el Rodlel— que ja no m’interessa matar cap sang de fang? Ja fa molts mesos que el meu objectiu… ets tu.

El Harry se’l va quedar mirant.

—Imagina’t que furiós que em vaig posar el següent cop que van escriure al diari quan vaig veure que tornava a ser la Ginny, i no tu. Et va veure que el duies i li va agafar pànic. Què passaria si tu esbrinaves com funcionava i jo t’explicava els seus secrets? Encara pitjor, què passaria si jo et deia qui havia estrangulat els galls? Així que la mocosa entremaliada va esperar que no hi hagués ningú al teu dormitori i te’l va robar. Però jo ja sabia què havia de fer. Tenia clar que seguies la pista a l’hereu de Slytherin. Pel que la Ginny m’havia explicat de tu, sabia que faries el que calgués per resoldre el misteri… Especialment si un dels teus millors amics era una de les víctimes. A més, la Ginny m’havia dit que l’escola era plena de rumors perquè tu parlaves reptilià…

»Així que li he dit a la Ginny que escrivís un comiat a la paret i que vingués aquí a esperar. Ha lluitat i ha plorat i s’ha posat molt pesada. Però ara ja no li queda gaire vida: en va posar massa al diari, en mi. La suficient perquè finalment pogués sortir de les pàgines. T’he estat esperant d’ençà que hem arribat. Sabia que vindries. T’he de fer moltes preguntes, Harry Potter.

—Com ara quines? —va etzibar el Harry, que encara estrenyia fort els punys.

—Doncs —va fer el Rodlel, somrient complagut—, com és que un bebè sense un talent màgic especial va derrotar el bruixot més gran de tots els temps? Com t’ho vas fer per sortir-te’n només amb una cicatriu i acabar amb els poders de Lord Voldemort?

En aquell moment els ulls voraços li brillaven amb una llum vermella molt estranya.

—I per què vols saber com me’n vaig sortir? —va dir el Harry a poc a poc—. Voldemort és molt posterior a tu.

—Harry Potter: Voldemort —va dir el Rodlel suaument— és el meu passat, el meu present, el meu futur.

Es va treure la vareta del Harry de la butxaca i va escriure tres paraules lluents:

TOD MORVOSC RODLEL

Llavors va fer un moviment amb la vareta i les lletres del seu nom es van recol·locar:

SÓC LORD VOLDEMORT

—Has vist? —va xiuxiuejar—. Voldemort era un nom que ja usava a Hogwarts. Només amb els meus amics més íntims, és clar. O potser et penses que estava disposat a utilitzar el fastigós cognom de muggle del meu pare per sempre més? Jo, que porto la sang de Sírpentin Slytherin a les venes per banda de la meva mare? Jo havia de mantenir el cognom d’un vulgar muggle roí que em va abandonar abans de néixer només perquè es va assabentar que la seva dona era bruixa? No, Harry. Em vaig buscar un altre nom, un nom que sabia que algun dia, quan fos el millor de tots els bruixots d’arreu tindrien por de pronunciar.

El cervell del Harry semblava haver-se encallat. Paralitzat, va mirar fixament el Rodlel, el noi orfe que en fer-se gran havia matat els seus pares, i tants d’altres… Finalment es va forçar a parlar.

—No ho ets —va dir amb la veu calmada plena d’odi.

—El què? —va replicar el Rodlel.

—El millor de tots els bruixots —va dir el Harry amb la respiració accelerada—. Sento decebre’t, però el millor bruixot de tots és l’Albus Dumbledore. Tothom ho diu. Fins i tot quan tenies força no t’atrevies a atacar Hogwarts. El Dumbledore et va calar quan eres a l’escola i encara et fa por allà on sigui que t’amagues.

Al Rodlel se li va transformar el somriure de la cara en una expressió molt desagradable.

—Al Dumbledore l’ha fet fora d’aquest castell la meva simple memòria! —va cridar furiós.

—El Dumbledore encara és a l’escola! —va replicar el Harry enutjat. Parlava per parlar, perquè volia espantar el Rodlel, desitjant, més que creient, que fos veritat.

El Rodlel va obrir la boca, però es va quedar parat.

D’algun punt havia començat a sortir música. El Rodlel es va girar per mirar la sala deserta. La música se sentia cada cop més forta. Era misteriosa, feia estremir i no semblava d’aquest món; al Harry li va eriçar els cabells i li va posar el cor a punt de petar. Llavors, quan va arribar a tenir un to tan alt que el Harry la sentia vibrar dins seu, el capitell de la columna més pròxima es va encendre en flames.

Les flames es van convertir en un ocell carmesí de la mida d’un cigne que escampava la seva estranya música per la volta del sostre. Tenia una cua daurada centellejant tan llarga com la d’un paó i unes urpes també daurades que subjectaven un farcell esquinçat.

L’ocell va volar directament cap al Harry. Li va deixar caure allò esquinçat que duia als peus i es va anar a posar a la seva espatlla amb tot el seu pes. L’ocell va plegar les impressionants ales, el Harry va aixecar el cap i va veure que tenia un bec daurat llarg i puntegut i uns ulls negres petits, rodons i brillants.

L’ocell va deixar de cantar. Es va quedar quiet i calent a tocar de la galta del Harry, mirant fixament el Rodlel.

—Això és un fènix —va dir el Rodlel, tornant-li la mirada amb perspicàcia.

—Fawkes? —va dir el Harry amb un xiu-xiu, i les urpes daurades li van prémer l’espatlla amb suavitat.

—I allò —va dir el Rodlel, mirant el drap esquinçat que el Fawkes havia deixat caure— és el vell Barret que Tria de l’escola.

Ho era. Apedaçat, desgastat i brut, el barret va restar immòbil als peus del Harry.

El Rodlel va tornar a riure. Reia tan fort que el riure va començar a retronar per la sala obscura, com si hi hagués deu Rodlels rient alhora.

—Això és el que el Dumbledore li envia al seu defensor! Un ocell que canta i un barret vell! Et sents més valent, Harry Potter? Et sents més segur, ara?

El Harry no va contestar. Potser no sabia de què li servirien el Fawkes i el Barret que Tria, però ja no estava sol, i va esperar amb un coratge creixent que el Rodlel deixés de riure.

—Anem per feina, Harry —va dir el Rodlel, que encara somreia a bastament—. Ens hem trobat dos cops en el teu passat, que és el meu futur, i no he pogut matar-te. Com vas sobreviure? Explica-m’ho tot. Com més temps parlis —va afegir amb suavitat—, més temps estaràs viu.

Al Harry li anava el cap a cent sospesant les seves possibilitats. El Rodlel tenia la vareta. Ell tenia el Fawkes i el Barret que Tria, però cap dels dos no li serviria de gaire en un duel. Ho tenia negre, d’acord. Però com més temps estigués allà davant del Rodlel, més vida li xuclava ell a la Ginny… I mentrestant, va advertir de sobte el Harry, la silueta del Rodlel s’havia fet més nítida, més massissa. Si allò havia d’acabar en una lluita entre el Rodlel i ell, com més aviat fos, millor.

—Ningú no sap per què vas perdre els poders quan em vas atacar —va dir el Harry abruptament—. Jo tampoc no ho sé. Però sí que sé per què no em vas poder matar. Perquè la meva mare va morir per salvar-me. La meva mare, que era una filla de muggles —va afegir, tremolant amb ràbia continguda—, va evitar que em matessis. I jo he vist què ets realment, et vaig veure l’any passat. Ets una ombra. Amb prou feines estàs viu. Aquí és on t’ha dut tot el teu poder. T’has d’amagar. Fas fàstic, ets roí!

La cara del Rodlel es va contorsionar. Llavors va fer un somriure forçat espantós.

—Així que la teva mare va morir per salvar-te. És cert, això és un poderós contrasortilegi. Ara ho veig, en realitat tu no tens res d’especial. Em tenies encuriosit, saps? Perquè entre tu i jo, Harry Potter, hi ha estranyes similituds. Tu mateix te’n deus haver adonat. Tots dos som de sang barrejada, orfes, a tots dos ens van educar els muggles. Probablement som els dos únics reptilingües que hi ha hagut a Hogwarts des del gran Sírpentin Slytherin. Fins i tot ens assemblem físicament… Però, després de tot, tan sols va ser un cop de sort el que et va salvar de mi. Això és tot el que volia saber.

El Harry es va quedar quiet, tens, esperant que el Rodlel aixequés la vareta. Però el somriure tort del Rodlel es va tornar a eixamplar.

—I ara, Harry, et donaré una petita lliçó. Confrontarem els poders de Lord Voldemort, hereu de Sírpentin Slytherin, amb els del famós Harry Potter i les millors armes que el Dumbledore li ha pogut donar.

Va mirar divertit el Fawkes i el Barret que Tria i es va posar a caminar. El Harry, amb la por que li paralitzava les cames, va veure que s’aturava entre les dues últimes columnes i aixecava el cap en direcció a la cara de pedra de Slytherin, allà a dalt en la penombra. El Rodlel va obrir la boca i va parlar en reptilià; el Harry va entendre el que deia.

—Parla’m, Slytherin, el més gran dels quatre fundadors de Hogwarts. El Harry es va girar per mirar l’estàtua amb el Fawkes balancejant-se-li a l’espatlla.

La cara de pedra gegantina de Slytherin s’estava movent. Aterrit, el Harry va veure que se li obria la boca i se li feia més i més gran fins que es va formar un gran forat negre.

Alguna cosa es removia dins la boca de l’estàtua. Alguna cosa li sortia de les entranyes arrossegant-se.

El Harry va recular fins que va tocar la paret fosca de la cambra. Va tancar els ulls amb força i llavors l’ala del Fawkes li va acariciar la galta en prendre el vol. El Harry va voler cridar «No em deixis!». Tenia res a fer un fènix contra el rei de les serps?

Alguna cosa enorme va caure al terra de la sala, que va tremolar sota els peus del Harry. Sabia què passava, ho sentia, gairebé podia veure com la serp gegant sortia de la boca de Slytherin. Aleshores va sentir la veu de serp del Rodlel:

—Mata’l.

El basilisc s’estava acostant al Harry, sentia com s’arrossegava feixugament pel terra ple de pols. Sempre amb els ulls tancats, el Harry va començar a córrer cap a un costat, amb els braços estirats per saber per on anava. El Rodlel reia com un boig.

El Harry va ensopegar. Va caure amb una forta patacada a la pedra i va tastar sang. La serp tan sols era a un parell de metres d’ell; sentia que se li acostava.

A sobre seu es va produir un soroll com d’una forta explosió de saliva i aleshores alguna cosa va colpejar el Harry tan fort que va sortir disparat cap a la paret. Esperant que els ullals de la bèstia li travessessin el cos en qualsevol moment, el Harry va sentir el xiuxiueig embogit de la serp i alguna cosa que es retorçava salvatgement entre les columnes.

No ho va poder evitar. Va obrir una mica els ulls, just per veure què passava.

L’enorme serp de color verd verinós lluent, gruixuda com el tronc d’un roure, s’havia aixecat i movia el seu cap de babau d’un costat a l’altre entre les columnes com si s’hagués emborratxat. Tremolant, i a punt per tornar a tancar els ulls si es girava, va veure què era el que havia distret la serp.

El Fawkes planava al voltant del seu cap i el basilisc mirava de mossegar-lo amb els ullals llargs i punteguts com sabres.

El Fawkes es va deixar caure en picat. El bec llarg i daurat va desaparèixer de la vista i una pluja sobtada de sang va esquitxar el terra. La cua de la serp es va retorçar, va anar d’un pèl que no caigués sobre el Harry i, abans que pogués tancar els ulls, la bèstia es va girar. El Harry la va mirar a la cara i va veure que tenia els ulls, els seus dos grandiosos ulls grocs, perforats. Allò era obra del fènix. La serp escopia agònicament i la sang li brollava per terra.

—No! —va xisclar el Rodlel—. Deixa l’ocell! Deixa l’ocell! Tens el noi al darrere! Encara el pots olorar! Mata’l!

La serp cega va vacil·lar, confosa; encara podia matar. El Fawkes li voltava pel cap, cantava la seva cançó misteriosa i la picava al nas aquí i allà mentre dels ulls acabats d’arrencar li sortia sang a dojo.

—Ajudeu-me! Ajudeu-me! —va murmurar el Harry frenèticament—. Algú, qui sigui!

La cua de la serp va tornar a escombrar l’aire. El Harry es va ajupir. Alguna cosa tova el va colpejar a la cara.

El basilisc li havia llançat als braços el Barret que Tria. El Harry el va agafar. Era tot el que tenia, l’única possibilitat que li quedava. Se’l va posar al cap i es va tirar a terra perquè la cua del basilisc li passés per sobre.

«Ajudeu-me! Ajudeu-me!», va pensar el Harry amb els ulls ben tancats sota el barret. «Sisplau, ajudeu-me!».

Aquest cop no li va respondre cap veu. En canvi, el barret es va contraure, com si una mà invisible l’espremés fort.

Alguna cosa molt dura i pesada li va caure al cap amb un cop sec i va estar a punt de deixar-lo inconscient. Va veure les estrelles. Va agafar el barret per la punta per treure-se’l i va notar que a sota hi havia un objecte llarg i dur.

Dins el barret havia aparegut una espasa platejada resplendent amb l’empunyadura incrustada de robins brillants grans com ous.

—Mata el noi! Deixa estar l’ocell! El noi és darrere teu! Olora! Olora’l!

El Harry estava dret i preparat. El cap del basilisc li queia al damunt, el cos s’entortolligava i colpejava les columnes en l’esforç per girar-se de cara al Harry. Veia les monstruoses conques dels ulls plenes de sang, veia que obria la boca del tot. Era tan gran que se’l podria empassar sencer, amb uns ullals tan llargs com l’espasa que empunyava, punxeguts, lluents, verinosos…

El va envestir a cegues. El Harry es va apartar i la serp va colpejar la paret. El va escometre i la llengua bífida va fuetejar el Harry per un costat. El Harry va aixecar l’espasa amb les dues mans.

El basilisc el va envestir una tercera vegada i aquest cop havia apuntat bé. El Harry se li va tirar a sobre amb el pes del cos sencer i li va clavar l’espasa al paladar fins a l’empunyadura. Però, quan la sang calenta li amarava els braços, va sentir un dolor molt intens al colze. Un dels ullals verinosos se li estava enfonsant al braç. Es va fer estelles quan el basilisc es va contraure, va bolcar cap a un costat i va caure a terra.

El Harry va lliscar per la paret. Va agafar l’ullal que escampava verí pel seu cos i se’l va treure del braç. Però sabia que era massa tard. El dolor se li estenia pel cos des de la ferida, lentament però sense interrupció. La visió se li va emboirar ja quan deixava caure l’ullal i es va adonar que la seva pròpia sang li amarava la roba. La sala es va començar a dissoldre en una espiral de color apagat.

Una taca escarlata li va passar volant pel damunt i va sentir un cert enrenou d’urpes darrere seu.

—Fawkes —va dir el Harry, espès—. Fawkes, has estat genial… —va notar que l’ocell recolzava el bell cap al lloc en què l’ullal de la serp l’havia foradat.

Va sentir el ressò d’uns passos i a continuació una ombra fosca se li va posar al davant.

—Estàs mort, Harry Potter —va dir la veu del Rodlel des de dalt—. Mort. Fins i tot l’ocell del Dumbledore ho sap. Saps què fa, Potter? Plora.

El Harry va parpellejar. El cap del Fawkes se li enfocava i se li desenfocava a la vista. De les plomes brillants li queien llàgrimes denses, perlades.

—Harry Potter, em penso asseure aquí a observar com mors. Pren-te el temps que vulguis. No tinc cap pressa.

El Harry se sentia marejat. Tot li feia voltes.

—Així acaba el famós Harry Potter —va dir la veu distant del Rodlel—. Sol a la cambra secreta, abandonat pels seus amics, derrotat finalment pel Senyor de les Forces del Mal a qui tan imprudentment va reptar. Harry, d’aquí a poc tornaràs a ser amb la teva estimada mare sang de fang. Et va comprar dotze anys de vida prestada… Però Lord Voldemort finalment ha acabat amb tu, com sabies que havia de ser.

Si això és la mort, va pensar el Harry, no està tan malament. Ja no sentia ni mal…

Però, allò era morir-se? En lloc de fer-se negra, la cambra tornava a fer-se nítida. El Harry va sacsejar el cap i allà hi havia el Fawkes, recolzat al seu braç. Una bassa de llàgrimes perlades li brillava al voltant de la ferida. Només que… ja no hi havia ferida.

—Fuig, ocell! —va fer de sobte el Rodlel—. Fuig d’aquí! He dit que fugis!

El Harry va aixecar el cap. El Rodlel apuntava la vareta del Harry al Fawkes; es va sentir una detonació com la d’una pistola i el Fawkes va emprendre el vol en un batibull daurat i escarlata.

—Llàgrimes de fènix… —va dir el Rodlel per si mateix—. És clar… Tenen poders curatius… Ho havia oblidat…

Va mirar el Harry a la cara.

—Però no passa res. De fet, m’estimo més que sigui així. Tu i jo cara a cara… Tu i jo…

Va aixecar la vareta.

Llavors, amb un gran aldarull d’ales, el Fawkes es va enlairar per sobre seu i va deixar caure alguna cosa a la falda del Harry. El diari.

Durant un instant, tant el Harry com el Rodlel, que encara alçava la vareta, se’l van quedar mirant fixament. Llavors, sense pensar, irreflexivament, com si hagués tingut la intenció de fer-ho de bon començament, el Harry va agafar l’ullal del basilisc que hi havia a terra al seu costat i el va clavar al bell mig del llibre.

Es va sentir un crit llarg, penetrant, aterridor. Del diari va començar a brollar tinta a raig, que li regalimava al Harry per les mans i va inundar el terra. El Rodlel es recargolava i es retorçava, cridava i agitava els braços. I tot seguit… va desaparèixer. La vareta del Harry va fer pataplum contra el terra i es va fer el silenci. Només se sentia el degoteig de tinta espessa que seguia rajant del diari. El verí del basilisc havia foradat el diari amb una cremada que petarrejava.

Tremolant de cap a peus, el Harry es va aixecar. El cap li feia voltes igual que si hagués acabat de fer un munt de quilòmetres amb pols migratòria. Lentament, va recollir la vareta i el Barret que Tria i, amb una gran estrebada, va treure l’espasa del paladar del basilisc.

Llavors va sentir un gemec dèbil a l’extrem de la cambra. La Ginny es bellugava. El Harry va córrer cap a ella i ella es va incorporar. La seva mirada atordida va anar, del cos monstruós del basilisc mort, al Harry, amb el vestit amarat de sang, i llavors al diari que tenia a la mà. Va deixar anar un crit d’esgarrifança i va començar a plorar.

—Harry… Us ho volia e-explicar a l’hora d’esmorzar, però ha arribat el P-Percy i no he pogut. Era jo, Harry, e-era jo… Però et p-prometo que no volia… El R-Rodlel m’hi va obligar, em va anul·lar… A més… Com has m-matat aquesta… aquesta bèstia? O-on és el Rodlel? L’últim que r-recordo és que ha sortit del diari…

—No passa res, Ginny —va dir el Harry. Va alçar el diari i li va ensenyar el forat que hi havia fet l’ullal—. S’ha acabat el Rodlel. Mira! Ell i el basilisc s’han acabat. Vinga, Ginny, marxem d’aquí…

—M’expulsaran! —va dir la Ginny entre plors mentre el Harry l’ajudava a aixecar-se—. Em m-moria de ganes de venir a Hogwarts d’ençà que va venir el B-Bill, i ara hauré de m-marxar… I, què diran els meus pares?

El Fawkes els estava esperant, suspès en l’aire a l’entrada de la cambra. El Harry va apressar la Ginny perquè es posés en marxa; van passar per sobre el cos immòbil del basilisc mort, van travessar la penombra vibrant de la sala i van arribar al túnel. Les portes de pedra es van tancar grinyolant suaument. Després de caminar en la foscor del túnel durant uns minuts, el Harry va sentir un enrenou de roques en la distància.

—Ron! —va cridar el Harry, i es va posar a córrer—. La Ginny està bé! És aquí amb mi!

Va sentir com el Ron feia un crit d’alegria ofegat, van tombar a la cantonada i li van veure la cara d’entusiasme pel forat considerable que havia aconseguit fer en la pila de roques.

—Ginny! —El Ron va treure un braç pel forat de la roca per ajudar-la a passar a ella primer—. No m’ho puc creure! Estàs viva! Què ha passat?

Va voler abraçar-la, però la Ginny, sanglotant, no es va deixar.

—Però, Ginny, que estàs bé! —va dir el Ron, amb un somriure immens—. Tot s’ha acabat! Tot… D’on surt aquest ocell?

El Fawkes havia traspassat el forat rere la Ginny.

—És del Dumbledore —va dir el Harry, esmunyint-se pel forat ell també.

—I què fas amb una espasa? —va dir el Ron, mirant bocabadat l’arma resplendent que tenia el Harry a la mà.

—Ja t’ho explicaré quan siguem fora d’aquí —va dir el Harry, mirant la Ginny de cua d’ull.

—Però…

—Després —el va tallar el Harry. En aquell moment no li semblava adequat explicar-li al Ron qui havia obert la cambra secreta, i menys encara davant la Ginny—. On és el Decors?

—Allà darrere —va dir el Ron amb un somriure, assenyalant el fons del túnel, cap a la canonada—. No està gaire bé. Veniu a veure’l.

Conduïts pel Fawkes, que emetia una suau resplendor daurada amb les ales escarlata obertes, van tornar a fer el camí cap a la boca de la canonada. El Gilbert Decors estava assegut allà, cantussejant plàcidament per a si mateix.

—Ha perdut la memòria —va dir el Ron—. El sortilegi que ens ha fet li ha sortit per la culata. L’ha tocat a ell en lloc de nosaltres. No té ni idea de qui és, ni d’on és, ni de qui som nosaltres. Li he dit que vingués aquí i s’esperés. És un perill per a ell mateix.

El Decors va aixecar el cap i, amb cara de bonifaci, va forçar la vista per veure’ls millor en la foscor.

—Bon dia —va dir—. És una mica estrany aquest lloc, oi? Viuen aquí?

—No —va dir el Ron, i va mirar al Harry amb els ulls molt oberts.

El Harry es va ajupir i va escrutar la canonada llarga i molt fosca.

—Has pensat com podrem pujar per aquí? —li va preguntar al Ron.

El Ron va fer que no amb el cap, però Fawkes el fènix havia passat volant i s’havia aturat just davant del Harry, amb els ulls encesos. Agitava les llargues plomes daurades de la cua. El Harry el va mirar sense saber què fer.

—Sembla que vulgui que t’hi agafis —va dir el Ron, perplex—. Però peses massa perquè un ocell et porti fins dalt.

—El Fawkes no és un ocell qualsevol —va dir el Harry. I, sense perdre temps, es va girar cap als altres i va afegir—: Ens hem d’agafar tots. Ginny, agafa la mà del Ron. Professor Decors…

—Es refereix a vostè —li va dir el Ron bruscament al Decors.

—Vostè ha d’agafar l’altra mà de la Ginny.

El Harry es va passar l’espasa i el Barret que Tria pel cinturó, el Ron es fa agafar al vestit del Harry, i el Harry va allargar els braços per aferrar-se a les plomes estranyament calentes de la cua del Fawkes.

De sobte es va sentir extraordinàriament lleuger i, acte seguit, zas!, volaven canonada amunt. El Harry sentia el Decors, que es balancejava a l’altre extrem de la fila, dient: «Increïble! Increïble! Això sembla màgia!». L’aire fred li esbullava els cabells, i abans que deixés de gaudir del viatge, ja s’havia acabat: tots quatre van caure al terra moll dels lavabos de la Gemma Gemec i, mentre el Decors es posava bé el barret, la pica que amagava la canonada va tornar a lloc.

La Gemma els va mirar amb els ulls oberts com taronges.

—Esteu vius —li va dir al Harry amb cara de no entendre res.

—No cal que facis aquesta cara de decepció —va dir el Harry tot seriós, netejant-se les ulleres de sang i baves.

—Bé, és que he estat pensant… que, si us haguéssiu mort, us hauria deixat compartir amb mi els lavabos —va dir la Gemma, i es va posar de color platejat.

—Ecs! —va dir el Ron quan van sortir dels lavabos—. Harry, em sembla que a la Gemma li agrades! Ginny, tens una rival!

Però la Ginny no va dir res, seguia plorant en silenci.

—I ara què? —va dir el Ron mirant inquiet la Ginny. El Harry li va assenyalar el què.

El Fawkes va conduir el grup corredor amunt amb la seva resplendor daurada. Els altres el van seguir i poc després es van trobar davant del despatx de la professora McGonagall.

El Harry va picar a la porta i va obrir.





18. La recompensa del Dobby


Quan el Harry, el Ron, la Ginny i el Decors van aparèixer al llindar de la porta, coberts de porqueria, baves i, en el cas del Harry, sang i tot, es va fer silenci a l’habitació. Després es va sentir un crit.

—Ginny!

Era la senyora Weasley, que havia estat plorant asseguda davant del foc. Es va aixecar, seguida de prop pel senyor Weasley, i tots dos es van llançar sobre la seva filla.

El Harry, però, mirava per sobre seu. Davant de la llar de foc, dret i somrient, hi havia el professor Dumbledore, al costat de la professora McGonagall, que s’oprimia el pit i agafava aire. El Fawkes va passar volant pel costat del Harry i es va posar a l’espatlla del Dumbledore en el mateix moment en què el Harry i el Ron eren arrossegats per l’abraçada de la senyora Weasley.

—L’heu salvada! L’heu salvada! Com ho heu fet?

—Em sembla que això és el que ens preguntem tots —va dir la professora McGonagall amb un fil de veu.

La senyora Weasley va deixar anar el Harry, que va dubtar un instant i després se’n va anar cap a l’escriptori i va deixar-hi el Barret que Tria, l’espasa incrustada de robins i el que quedava del diari del Rodlel.

Llavors els va començar a explicar la història. Durant gairebé un quart d’hora va parlar enmig del silenci més absolut. Els va explicar que havia estat sentint una veu sense cos, que l’Hermione finalment s’havia adonat que el que sentia era un basilisc que es passejava per les canonades, que el Ron i ell havien seguit les aranyes pel Bosc Prohibit, que Aragog els havia dit on havia mort l’última víctima del basilisc, que ell havia intuït que la víctima era la Gemma Gemec, i que l’entrada a la cambra secreta podia ser en aquells lavabos…

—Molt bé —va dir la professora McGonagall quan el Harry es va aturar, per incitar-lo a continuar—, així que van descobrir on era l’entrada (per cert, trencant un centenar de normes de l’escola), però, com coi s’ho han fet per sortir d’allà vius?

Així que el Harry, que s’estava quedant sense veu de tant parlar, els va explicar que el Fawkes havia arribat a la cambra secreta en el moment oportú amb el Barret que Tria, que al seu torn li havia donat l’espasa. Llavors va dubtar. Fins aleshores havia pogut evitar parlar del diari del Rodlel… I de la Ginny. Ella tenia el cap recolzat a l’espatlla de la senyora Weasley i continuaven caient-li llàgrimes per la cara. I si l’expulsaven?, es va preguntar el Harry, espantat. El diari del Rodlel ja no funcionava… Com podrien provar que havia estat ell qui li havia fet fer tot allò?

Instintivament, el Harry va mirar el Dumbledore, que li va fer un lleu somriure, amb el foc que se li reflectia a les ulleres de mitja lluna.

—Jo el que vull saber —va dir el Dumbledore suaument— és com Lord Voldemort va aconseguir embruixar la Ginny, quan em consta que està amagat als boscos d’Albània.

El Harry va sentir un alleujament càlid, profund i gloriós.

—Q-què vol dir això? —va dir el senyor Weasley estupefacte—. L’Innominable va e-embruixar la Ginny? La Ginny ha… No pot ser que la Ginny hagi… Oi?

—Va ser aquest diari —va dir el Harry. Va agafar el diari i l’hi va mostrar al Dumbledore—. El Rodlel el va escriure quan tenia setze anys.

El Dumbledore va agafar el diari i va examinar les pàgines cremades i mullades per sobre del seu nas llarg i tort.

—Genial —va dir delicadament—. És clar que possiblement ell era l’alumne més brillant que ha passat per Hogwarts. —Es va girar cap als Weasley, que estaven completament desconcertats—. Molt poca gent sap que Lord Voldemort es deia Tod Rodlel. Jo mateix li vaig fer classe a Hogwarts, fa cinquanta anys. Després de deixar l’escola va desaparèixer… Va viatjar molt, i molt lluny… Es va introduir en la màgia negra, es va relacionar amb els pitjors individus de la nostra espècie, va sofrir tantes transformacions màgiques perilloses, que quan va ressorgir com a Lord Voldemort, era gairebé irreconeixible. Molt pocs van relacionar Lord Voldemort amb aquell noi intel·ligent i atractiu que temps enrere havia estat cap de monitors a Hogwarts.

—Però la Ginny —va dir la senyora Weasley—, què té a veure la nostra Ginny amb… amb… ell?

—És c-culpa del seu diari! —va dir la Ginny entre sanglots—. Jo hi he estat escrivint i ell m’escrivia a mi, tot el c-curs…

—Ginny! —va exclamar el senyor Weasley atordit—. Que no t’he ensenyat res, jo? Què t’he dit, sempre? Mai no confiïs en res que pensi per si mateix si no veus on té el cervell. Per què no em vas ensenyar el diari a mi, o a la teva mare? Un objecte tan sospitós com aquest, era evident que estava ple de màgia negra!

—Jo n-no ho sabia —va dir la Ginny plorant—. El vaig trobar dins d’un dels llibres que em va comprar la mare. Em vaig p-pensar que algú l’havia posat allà i se n’havia oblidat totalment…

—Crec que la senyoreta Weasley se n’hauria d’anar immediatament a la infermeria —la va interrompre el Dumbledore amb veu ferma—. Tot això ha estat un tràngol esgotador per a ella. No hi haurà cap càstig. Lord Voldemort ha aconseguit enganyar bruixots amb molta més edat i experiència que ella. —Se’n va anar cap a la porta i la va obrir—. Ara el que ha de fer és descansar i potser prendre’s una gran tassa de llet calenta amb xocolata. A mi em deixa nou —va afegir, mirant-la afectuosament—. Madame Pomfrey encara està desperta. Està donant el suc de mandràgora als petrificats… Jo diria que les víctimes del basilisc es despertaran d’un moment a l’altre.

—Així que l’Hermione es troba bé! —va exclamar el Ron radiant.

—Ningú no ha sofert danys irreparables —va dir el Dumbledore.

La senyora Weasley es va endur la Ginny i el senyor Weasley les va seguir, encara profundament consternat.

—Minerva —li va dir el professor Dumbledore meditabund—, crec que tot això es mereix un bon banquet. Podríeu avisar la cuina?

—És clar —va dir la professora McGonagall amb duresa, dirigint-se cap a la porta—. Us deixo sol per tractar amb el Potter i el Weasley, oi?

—Exacte —va dir el Dumbledore. Se’n va anar i el Harry i el Ron van mirar desconcertats el Dumbledore. Què havia volgut dir la professora McGonagall amb allò que havia de «tractar» amb ells? No podia ser (podia ser?) que els castiguessin.

—Em sembla que els vaig dir que si mai tornaven a incomplir les normes de l’escola els hauria d’expulsar —va dir el Dumbledore.

El Ron es va quedar aterrit, amb la boca oberta.

—La qual cosa demostra que fins i tot els més prudents algun cop a la vida s’han d’empassar el que han dit —va continuar el Dumbledore amb un somriure—. Tots dos rebran plaques per mèrits especials i… Deixin-me pensar… Sí, dos-cents punts cada un per a Gryffindor.

El Ron es va posar tan vermell com les flors de Sant Valentí del Decors i va tornar a tancar la boca.

—Però aquí hi ha algú que no diu res sobre la seva participació en aquesta arriscada aventura —va afegir el Dumbledore—. A què ve aquesta sobtada modèstia, Gilbert?

El Harry va fer un bot. S’havia oblidat completament del Decors. Es va girar i el va veure dret en un racó, amb aquell somriure vague. Quan el Dumbledore es va dirigir a ell, el Decors va girar el cap per sobre l’espatlla per veure a qui parlava.

—Professor Dumbledore —va dir el Ron com un llamp—, hi ha hagut un accident a baix a la cambra secreta. El professor Decors…

—Sóc professor? —va dir el Decors lleugerament sorprès—. Mare meva! Em pensava que no servia per a res.

—Ha intentat fer un sortilegi de pèrdua de memòria i li ha sortit el tret per la culata —li va explicar el Ron tot tranquil.

—Déu n’hi do —va fer el Dumbledore, movent el cap i el llarg bigoti platejat—. Empalat amb la vostra pròpia espasa, Gilbert!

—Espasa? —va dir el Decors lànguidament—. Jo no tinc cap espasa. Però aquell noi d’allà, sí —va seguir, assenyalant el Harry—. Ell us en deixarà una.

—Senyor Weasley, li faria res dur el professor Decors a la infermeria? —li va dir el Dumbledore al Ron—. M’agradaria parlar una mica més amb el senyor Potter…

El Decors se’n va anar xino-xano. El Ron va mirar amb curiositat el Dumbledore i el Harry quan va tancar la porta.

El Dumbledore es va asseure en una de les cadires que hi havia al costat del foc.

—Seu, Harry —va dir, i el Harry es va asseure; se sentia inexplicablement nerviós.

—Primer de tot, Harry, et vull donar les gràcies —va dir el Dumbledore, altre cop amb ulls afectuosos—. Deus haver-me mostrat una gran fidelitat allà baix a la cambra. Cap altra cosa pot haver atret el Fawkes cap a tu.

Va acariciar el fènix, que se li havia posat als genolls. Llavors va mirar el Harry, que va somriure incòmode.

—Així que has conegut el Tod Rodlel… —va dir el Dumbledore meditabund—. Suposo que devia estar molt interessat en tu…

El Harry va obrir la boca i, sense adonar-se’n, va vomitar tot allò que el martiritzava.

—Professor Dumbledore… El Rodlel ha dit que som iguals. Que entre nosaltres hi ha «estranyes similituds», ha dit…

—Això ha dit? —va dir el Dumbledore, mirant pensarós el Harry des de sota les seves celles de plata—. I tu què en penses, Harry?

—Jo no crec que siguem iguals! —va dir el Harry, molt més fort del que volia—. Vaja, que jo… Jo sóc a Gryffindor, jo…

Però va callar. Aquell dubte amagat li va ressorgir al cap.

—Professor —va començar a dir després de la pausa—, el Barret que Tria em va dir que hauria estat bé a Slytherin. Durant un temps tothom es va pensar que jo era l’hereu de Slytherin… Com que parlo reptilià…

—Harry, tu parles reptilià —va dir el Dumbledore serenament— perquè Lord Voldemort (que és l’últim descendent que queda de Sírpentin Slytherin) parla reptilià. Si no m’equivoco, et va transferir alguns dels seus poders la nit que et va fer la cicatriu. No és que ho fes expressament, és clar…

—Voldemort va posar una part seva en mi?! —va dir el Harry, sorprès.

—Això sembla.

—Així que realment jo hauria de ser a Slytherin —va dir el Harry, i va mirar desesperat al Dumbledore—. El Barret que Tria va veure en mi els poders de Slytherin i…

—I et va posar a Gryffindor —va dir el Dumbledore, tranquil—. Escolta’m bé, Harry. Tu tens moltes de les qualitats que Sírpentin Slytherin valorava a l’hora d’escollir els seus alumnes. El seu rar do: ser reptilingüe…, inventiva…, determinació…, una certa manca de respecte per les normes —va afegir, movent el bigoti—. Però, tot i així, el Barret que Tria et va posar a Gryffindor. Ja saps per què ho va fer. Pensa-hi.

—Només em va posar a Gryffindor —va dir el Harry, desfet— perquè jo li vaig demanar que no em posés a Slytherin…

—Exacte —va dir el Dumbledore, somrient altre cop—. La qual cosa et fa molt diferent del Tod Rodlel. És quan triem, Harry, que mostrem com som realment, molt més que amb les nostres habilitats. —El Harry es va quedar immòbil a la cadira, desconcertat—. I si vols una prova que pertanys a Gryffindor, et proposo que miris més atentament això.

El Dumbledore va allargar el braç cap a l’escriptori de la professora McGonagall, va agafar l’espasa platejada tacada de sang i la va donar al Harry. Apagat, el Harry la va tombar i els robins van centellejar a la llum del foc. Llavors va veure el nom que hi havia gravat a l’empunyadura.

Nícanor Gryffindor.

—Únicament un Gryffindor de debò hauria pogut treure això del barret, Harry —va dir el Dumbledore.

Van estar uns minuts callats. Llavors el Dumbledore va obrir un dels calaixos de l’escriptori de la professora McGonagall i va treure una ploma d’oca i una ampolla de tinta.

—I ara, Harry, el que et convé és menjar una mica i dormir molt. Et recomano que baixis a la festa; jo he d’escriure a Azkaban: necessitem el nostre guardabosc. A més, he de redactar un anunci per al Periòdic Profètic —va afegir, preocupat—. Necessitem un altre professor de Defensa Contra les Forces del Mal. Déu n’hi do, realment, sembla que els gastem, oi?

El Harry es va aixecar i se’n va anar cap a la porta. Ja havia aixecat el braç per agafar el pom, quan la porta es va obrir tan violentament que el va fer rebotar a la paret.

Era el Lucius Malfoy, que arribava furiós. I darrere seu, agemolit de por, amagant-se amb el braç, embenat completament, hi havia ni més ni menys que el Dobby.

—Bona nit, Lucius —va dir el Dumbledore agradablement.

Quan va entrar amb pas decidit a l’habitació, el senyor Malfoy va estar a punt de tirar el Harry a terra. El Dobby el va seguir amb passets ràpids i curts, encorbat a l’altura de la vora de la capa del senyor Malfoy, amb una expressió de terror total a la cara.

—Així que —va dir el Lucius Malfoy, amb els ulls freds clavats en el Dumbledore— has tornat. Els governadors et van suspendre, però tot i així has trobat convenient tornar a Hogwarts.

—És que resulta —va dir el Dumbledore somrient serenament— que avui els altres onze governadors s’han posat en contacte amb mi. Per ser-te sincer, ha estat com si m’hagués enxampat una tempesta de mussols. Havien sentit a dir que havien assassinat la filla de l’Arthur Weasley i volien que tornés immediatament. M’han dit que s’havien adonat que jo era la persona ideal per al càrrec. També m’han explicat algunes històries sorprenents. Alguns han insinuat que els havies amenaçat d’embruixar les seves famílies si no acordaven suspendre’m.

El senyor Malfoy es va posar més pàl·lid del que ja era habitual, però els ulls li seguien cremant amb fúria.

—I doncs, ja has aturat els atacs? —va dir amb menyspreu—. Has agafat el culpable?

—Sí —va dir el Dumbledore amb un somriure.

—Ah, sí? —va fer el senyor Malfoy asprament—. I qui era?

—La mateixa persona que la darrera vegada, Lucius —va dir el Dumbledore—. Només que aquest cop Lord Voldemort actuava a través d’algú altre. Per mitjà d’aquest diari.

Va aixecar el petit llibre negre foradat pel centre, observant el senyor Malfoy atentament. En canvi, el Harry observava el Dobby.

L’elf actuava de manera molt estranya. Amb els seus ulls enormes clavats significativament en el Harry, no parava d’assenyalar el diari, el senyor Malfoy, i després es colpejava fort el cap.

—Ja, ja… —li va dir el senyor Malfoy impassiblement al Dumbledore.

—Un pla molt intel·ligent —va dir el Dumbledore en to contingut, mirant el senyor Malfoy directament als ulls—. Perquè si el Harry, aquí present —el senyor Malfoy va llançar una mirada penetrant al Harry—, i el seu amic Ron no haguessin descobert el llibre, potser la Ginny Weasley s’hauria carregat la culpa. Ningú no hauria pogut demostrar que no havia actuat lliurement…

El senyor Malfoy no va dir res. De cop i volta la seva cara semblava una màscara.

—I imagina’t —va continuar el Dumbledore— què hauria pogut passar, llavors… Els Weasley són una de les famílies més eminents de bruixots de sang pura. Imagina’t l’efecte que hauria pogut produir en l’Arthur Weasley i el seu Decret de protecció dels muggles que la seva pròpia filla fos culpada d’atacar i matar fills de muggles. Afortunadament, el diari ha estat descobert, i les memòries del Rodlel, esborrades. Qui sap quines conseqüències hauria pogut tenir que no hagués estat així…

El senyor Malfoy es va esforçar a dir:

—Sí, molt afortunat —va dir tot rígid.

Darrere seu, el Dobby continuava assenyalant primer el diari, després el Lucius Malfoy, i llavors es pegava al cap. De sobte el Harry ho va entendre. Li va fer un senyal d’afirmació amb el cap i el Dobby es va enretirar a un racó, estirant-se les orelles com a càstig.

—I no sap com va arribar el diari a les mans de la Ginny, senyor Malfoy? —va dir el Harry.

El Lucius Malfoy es va girar cap a ell.

—Com vols que sàpiga com va arribar a les mans d’aquella nena estúpida? —va dir.

—Perquè vostè l’hi va donar —va dir el Harry—. A Gargots i Nibres. Li va agafar el seu llibre vell de Transfiguració i hi va ficar el diari, oi?

Va notar que les mans blanques del senyor Malfoy es movien amb nerviosisme.

—Demostra-ho —va xiuxiuejar.

—Ningú no podrà fer-ho —va dir el Dumbledore somrient-li al Harry—. I menys ara que el Rodlel ha desaparegut del llibre. Però t’adverteixo, Lucius, no reparteixis més material escolar de Lord Voldemort. Si res més arriba a mans innocents, em sembla que l’Arthur Weasley s’encarregarà personalment que se’n segueixi la pista fins arribar a tu…

El Lucius Malfoy es va quedar parat un instant i el Harry va veure clarament que la mà dreta se li crispava, com si desitgés treure la vareta. En lloc d’això, es va girar cap a l’elf domèstic.

—Dobby, marxem! Va obrir la porta de bat a bat i quan l’elf va arribar corrents a ell, li va donar un cop de peu perquè passés. Van sentir el Dobby xisclar de dolor per tot el corredor. El Harry es va quedar parat un moment, pensant amb totes les seves forces. Llavors se li va acudir.

—Professor Dumbledore —va dir apressat—, li puc tornar el diari al senyor Malfoy?

—I és clar, Harry —va dir el Dumbledore tranquil·lament—. Però afanya’t. Pensa en el banquet.

El Harry va agafar el diari i va sortir corrents del despatx. Va sentir els xiscles del Dobby desaparèixer rere una cantonada. Ràpidament, preguntant-se si el seu pla funcionaria, el Harry es va treure una sabata, va estirar el mitjó brut i pudent i hi va ficar el diari a dins. En acabat, va córrer a les fosques pel passadís.

Els va enxampar al principi de les escales.

—Senyor Malfoy —va esbufegar, aturant-se de cop—, tinc una cosa per vostè.

I li va posar el mitjó fastigós a les mans.

—Què…?

El senyor Malfoy va arrencar el mitjó del diari, el va llençar a terra i aleshores va mirar furiosament primer el diari i després el Harry.

—Harry Potter, un dia d’aquests acabaràs com els teus pares —va dir a mitja veu—. Ells també tenien el costum de ficar-se on no els demanaven.

Es va girar per marxar.

—Vine, Dobby. He dit que vinguis!

Però el Dobby no es va moure. Aixecava el mitjó nauseabund i llefiscós del Harry i el mirava com si fos un tresor de valor incalculable.

—L’amo l’hi ha donat al Dobby un mitjó —va dir l’elf meravellat—. L’amo l’hi ha donat al Dobby.

—Què? —va etzibar el senyor Malfoy—. Què dius?

—El Dobby té un mitjó —va dir el Dobby, incrèdul—. L’amo l’ha llençat i el Dobby l’ha agafat, així que el Dobby… El Dobby és lliure.

El Lucius Malfoy es va quedar glaçat mirant l’elf. Llavors es va abalançar sobre el Harry.

—Noi, m’has fet perdre el criat!

Però el Dobby va cridar:

—No farà mal a Harry Potter!

Hi va haver una explosió i el senyor Malfoy va sortir volant d’esquena. Pataplum! Va caure a les escales, les va baixar de cul de tres en tres i finalment va aterrar fet un bunyol al replà de baix. Es va aixecar, la cara lívida, i va treure la vareta, però el Dobby va aixecar un dit llarg i amenaçador.

—I ara se n’anirà d’aquí —va dir furiosament, apuntant el senyor Malfoy amb el dit—. No tocarà a Harry Potter! I ara se n’anirà.

El Lucius Malfoy no tenia alternativa. Amb una última mirada incendiària cap als dos, es va tapar amb la capa i va sortir d’allà com un llamp.

—Harry Potter ha alliberat el Dobby! —va dir l’elf amb un xiscle estrident, aixecant el cap per contemplar el Harry amb la llum de la lluna reflectint-se-li als ulls esfèrics—. Harry Potter ha alliberat el Dobby!

—Era el mínim que podia fer, Dobby —va dir el Harry amb un somriure—. Però promet-me que mai no tornaràs a provar de salvar-me la vida.

La lletja cara marró de l’elf es va desfer en un somriure tan gran que se li van veure les dents.

—Només hi ha una cosa que no entenc, Dobby —va dir el Harry mentre el Dobby es posava el mitjó del Harry amb les mans tremoloses—. Em vas dir que tot això no tenia res a veure amb «aquell a qui no hem d’anomenar», recordes? Doncs bé…

—Era una pista, senyor —va dir el Dobby, obrint molt els ulls, com si allò fos obvi—. El Dobby li va donar una pista. Abans que canviés de nom, al Senyor de les Forces del Mal se’l podia anomenar sense problemes. Ho entén?

—Sí —va dir el Harry dèbilment—. Bé, val més que marxi. Hi ha una festa, i la meva amiga Hermione ja es deu haver despertat…

El Dobby va estirar els braços i va abraçar el Harry per la cintura.

—Harry Potter és molt més gran que no es pensava el Dobby! —va sanglotar—. Adéu, Harry Potter!

I amb un gran espetec final, el Dobby va desaparèixer.

A Hogwarts, el Harry havia assistit a uns quants banquets, però cap havia estat com aquell. Tothom anava en pijama, i la festa va durar tota la nit. El Harry no sabia si el millor havia estat que l’Hermione corregués cap a ell, cridant «L’has vençut! L’has vençut!»; o que el Justin s’aixequés ràpidament de la taula de Hufflepuff per donar-li la mà i demanar-li disculpes un milió de cops per haver sospitat d’ell; o que el Hagrid arribés a dos quarts de quatre i els donés al Ron i a ell uns copets a l’esquena tan forts que van acabar amb el nas al pastís; o els quatre-cents punts que havien aconseguit per a Gryffindor i que els donaven la Copa Interresidències per segon any consecutiu; o que la professora McGonagall s’aixequés per dir que havien anul·lat els exàmens com a premi de l’escola («Oh, no!» va fer l’Hermione); o que el Dumbledore anunciés que desgraciadament el professor Decors no podria ser amb ells l’any següent perquè havia de prendre’s unes vacances per recuperar la memòria. Uns quants professors es van afegir als crits d’alegria que van acollir la notícia.

—Quina llàstima —va dir el Ron, servint-se un dònut farcit de melmelada—. Havia començat a caure’m bé.

La resta del trimestre d’estiu va passar com un dia assolellat. Hogwarts va tornar a la vida normal amb només uns petits canvis: les classes de Defensa Contra les Forces del Mal van ser suspeses (li va dir el Ron a una Hermione descontenta) i el Lucius Malfoy va ser destituït del seu càrrec de governador de l’escola. El Draco ja no es passejava amb tants fums, com si l’escola fos seva. Al contrari, estava ressentit i malhumorat. En canvi, la Ginny Weasley tornava a ser la nena feliç de sempre.

Ben aviat va ser l’hora d’agafar el Hogwarts Express per tornar cap a casa. El Harry, el Ron, l’Hermione, el Fred, el George i la Ginny van aconseguir un compartiment per a ells sols. Van treure tot el profit que van poder de les últimes hores en què els deixaven fer màgia abans de les vacances. Van jugar a burro explosiu, van llançar els últims Coets del Dr. Bocamoll del Fred i el George i van practicar desarmar-se els uns als altres amb màgia. El Harry començava a ser molt bo.

Gairebé havien arribat a King’s Cross quan al Harry li va venir una cosa al cap.

—Ginny, què feia el Percy, que no volia que l’hi expliquessis a ningú?

—Ah, allò… —va dir la Ginny amb una rialleta—. Mmm… Vaja, que el Percy té una nòvia.

Al Fred li va caure una pila de llibres sobre el cap del George.

—Què?

—És la Penèlope Aiguaclara, aquella monitora de Ravenclaw —va dir la Ginny—. Era a ella a qui escrivia l’estiu passat. S’han estat veient en secret per l’escola. Un dia me’ls vaig trobar petonejant-se en una aula buida. Es va posar tan trist quan la van… Bé, ja ho sabeu…, quan la van atacar. No us en riureu, oi? —va afegir ansiosa.

—Ni somiar-ho —va dir el Fred, que feia la mateixa cara que si li haguessin avançat l’aniversari.

—No cal dir-ho —va dir el George, rient per sota el nas.

El Hogwarts Express va anar frenant i finalment es va aturar.

El Harry va treure la ploma i un tros de pergamí i es va dirigir al Ron i l’Hermione.

—Això és un número de telèfon —li va dir al Ron. El va gargotejar per duplicat, va estripar el paper en dos trossos i en va donar un a cadascú—. L’estiu passat li vaig explicar al teu pare com es feia servir el telèfon; ja t’ho explicarà. Truqueu-me a casa dels Dursley, entesos? No suportaria dos mesos parlant només amb el Dudley…

—Els teus tiets estaran orgullosos de tu, oi? —va dir l’Hermione quan baixaven del tren i s’afegien a la munió d’alumnes que omplien l’andana i anaven cap a la barrera encantada—, quan els expliquis què has fet aquest curs…

—Però què dius? —va fer el Harry—. Orgullosos? Tants cops com hauria pogut morir i no ho he fet? Es posaran furiosos…

I van travessar la barrera que els duia al món dels muggles.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





