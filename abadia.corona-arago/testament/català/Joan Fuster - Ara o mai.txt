Fuster planteja a Ara o mai quins són els termes exactes del debat sociolingüístic aleshores encara pendent: el precari present i el problemàtic futur de la llengua catalana, atès que fins aleshores encara predominava el discurs que la llengua «no podia morir mai», una idea reforçada per l’argument erroni que salvant el català com a llengua de cultura, l’idioma recuperaria automàticament les seves posicions socials i polítiques. Fuster afirma que aquesta és una condició sine qua non però insuficient, ja que la cultura no té virtuts expansives màgiques; la restauració del català hauria de ser simultània i igualment formalitzada a tots els àmbits de la vida col·lectiva.





Joan Fuster





Ara o mai




ePUB v2.0

Posses 01.01.18





Títol original: Ara o mai

Joan Fuster, 1981

Edició digital: Posses (v1.0)

Segona edició: Epubqüest (v2.0)

ePUBCat base r1.3





L’editor expressa el seu agraïment a la Fundació Jaume I per haver-lo amablement autoritzat a editar aquest text de Joan Fuster, primerament publicat, sota el títol de Per a una cultura catalana majoritària, en la nadala tradicional d’aquesta institució, corresponent a 1980.





Pròleg


Amb el títol Per a una cultura catalana majoritària, les notes reunides en aquest opuscle van ser publicades en la «Nadala» de la Fundació Jaume I, corresponent al 1980. Com que la present edició s’adreça primordialment als lectors valencians, serà oportú fer ací una breu consideració preliminar, de cara a reconduir el tema a la nostra realitat social específica.

De fet, no falten en el text les referències concretes a la situació del País Valencià. Més aviat hi apareixen a cada pas, suggerides pel contrast amb la del Principat. Per raons òbvies, el paper, escrit a posta per a la «Nadala», havia d’ajustar-se en primer lloc a un marc de consideracions —històriques o actuals— relatives al nord de l’Ebre. Adaptar-lo ara a les nostres perspectives hauria suposat sotmetre’l a una nova redacció, de cap a cap.

Però potser no en valia la pena. La substància de l’al·legat es manté vàlida, pel que fa a la problemàtica valenciana. Si alguna cosa mereixeria ser-hi afegida, seria una accentuació de les «tintes negres» en les descripcions i en els plantejaments. La precarietat de la llengua catalana, avui, és prou més amarga entre nosaltres que «allà dalt», i la urgència dels remeis se’ns fa també més angoixosa.

Evidentment, el toc d’alarma explícit en les meues paraules demana unes ampliacions i, sens dubte, una major rigorositat expositiva que jo no podia permetre’m en l’escrit originari per motius d’espai i de temps. Pense que cadascú, pel seu compte, sabrà suplir-me aquests i altres dèficits: no cal posar-hi massa imaginació, ai! Només una mica de lucidesa.

Els valencians estem en el perill immediat de perdre l’idioma. La crisi actual no és comparable amb qualsevol altra que la nostra llengua ha sofert al llarg de la història. Si almenys n’arribem a tenir una consciència plena, ja començarà a haver-hi lloc per a l’esperança. Després encara vindrà molta feina a fer: un gran esforç, lent i complicat, enèrgic.

L’alternativa no serà sinó la nostra desaparició com a poble. Crec que no resultaria lícit limitar-nos a atribuir-ho a «genocidi»: seria, així mateix, una mena de «suïcidi» col·lectiu. De nosaltres depèn.

Joan Fuster

Sueca, març de 1981





Introducció


Per fi, sembla que últimament el debat ja es planteja sense embuts i en els termes exactes: el precari present i el problemàtic futur de la llengua catalana. I no és que ningú no hi hagués pensat abans. Ben al contrari. La preocupació ve de lluny, accentuada d’ençà de la persecució franquista, i en podem trobar rastres ara i adés en les reflexions dels intel·lectuals i dels polítics autòctons. De tota manera, sovint es tractava només d’unes inquietuds episòdiques, que l’esperança optimista solia mitigar de seguida. Hi predominava la convicció implícita que la llengua «no podia morir mai», per més que es confabulassen l’hostilitat dels enemics i la deixadesa dels mateixos catalanoparlants. No ens n’havíem sortit en circumstàncies ben difícils, i repetides al llarg dels segles? Però avui tot és diferent: un dia, tot va començar a ser diferent. Ens autoenganyàvem sense saber-ho.

Potser s’hi intercalava la idea que, salvant la «cultura» —la cultura en català, el català com a llengua de cultura—, l’idioma recuperaria automàticament les seues posicions socials i, tard o d’hora, les polítiques i tot. Confesse que encara sóc dels qui creuen que això és una condició sine qua non. L’experiència dels anys de la Generalitat republicana, tan parcial com es vulga, i tan fugaç, ho certificava fins a un cert punt. Tanmateix, avui veiem amb una claredat absoluta que les coses són més complicades. O que els temps que corren les han fetes més complicades. La «cultura» no té les virtuts expansives, gairebé màgiques, que li imaginàvem. Si no és que donem a la paraula «cultura» un sentit ampli, en el qual capien també —i per què no?— això que en diem la «subcultura» o «infracultura» i la «contracultura», i fins i tot, paradoxalment, la «acultura». No val la pena, però, de distorsionar el vocabulari establert. La restauració del català ha de ser simultània i igualment formalitzada a tots els nivells de la vida col·lectiva dels Països Catalans. Qualsevol alternativa, o mancança, comportaria un fracàs de conseqüències irreparables.

I, una mica, en som conscients. Tant com caldria? No ho sé. Siga com siga, resulta prou simptomàtic que, en aquests moments crítics, s’hagen consolidat entre nosaltres dos corrents d’estudi molt oportuns: la «història social de la llengua» i la «sociolingüística». Son vies d’indagació científica —en la mesura que la Història i la Sociologia s’acosten al model de «ciència»— que aspiren a precisar, en la seua complexa realitat —diacrònica o sincrònica—, el procés de la «anormalitat» passada i actual del català, les causes que hi concorren, l’encert o els defectes de les temptatives de redreçament, les conjectures de cara a un demà boirós. Són, alhora, uns tocs d’alarma obvis. Perquè tampoc no hem d’equivocar-nos: la «història social de la llengua» i la «sociolingüística» han nascut d’una militància segura. La seua «utilitat» ja es veurà, o no, a la llarga. La urgència d’una «planificació» en matèria d’idioma hauria de buscar ací les seues premisses. Que aquesta hipotètica «planificació» suposa una política determinada, i unànime, d’un cap a l’altre dels Països Catalans? Ningú no gosaria negar-ho. Que és utòpica?

La solució, si n’hi ha alguna, és el retorn al monolingüisme. Les propostes oficials de «bilingüisme» són, i sempre seran, una trampa parada contra el català. Un idioma no pot subsistir, viu, dins la societat que li és pròpia, si no és l’idioma de tothom i practicat per tothom tothora. El nostre cas, a banda i banda dels Pirineus, és el de la interferència política d’una altra llengua, hegemònica per raons de classe, de prepotència administrativa, i —a escala editorial, per exemple, i en tots els mitjans de comunicació de masses— de «mercat». Hi ha «llengües minoritàries», demogràficament «minoritàries», que tenen un Estat al darrere, i una societat homogènia que les aguanta en els seus usos quotidians, des de l’«alta cultura» a l’«alfabetització» primària. Amb això assegurat i perseverat, la qüestió d’una «segona llengua» no seria capciosa.

Per a nosaltres, la «segona llengua» obligatòria —l’espanyol o el francès, imposada pels Estats respectius— no serà mai una «segona llengua», sinó la «primera». Així queda legislat, a Espanya, en la Constitució vigent, tan afablement votada per més d’un «almogàver» ingenu; a França, ni tan sols hi pensen. Les fantasmagòriques declaracions de ser «las demás lenguas españolas» —les que no són el castellà— «un patrimonio cultural que será objeto de especial respeto y protección», no obtindran cap concreció vàlida, per mòdica que siga, i les «autonomies», allà on arriben a ser-ho de veres i tinguen pendent un «conflicte lingüístic», es veuran sense dispositius pràctics per a iniciar qualsevol mínima reivindicació. Cal, doncs, revisar l’enfocament del tema. I radicalitzar-lo sense contemplacions. No propugne cap xovinisme extemporani. O és que no són els altres, els xovinistes? «Hablad en cristiano», «hablad la lengua del Imperio», «el catalán es la lengua de la burguesía», són consignes homologables, homologades.

Perquè, tot s’ha de dir, hi ha molts, moltíssims catalanoparlants que tenen «mala consciència» de ser això: catalanoparlants. Convertits en espanyols o en francesos, es troben incòmodes en la seua instal·lació lingüística de catalans, de Salses a Guardamar i de Fraga a Maó. És una «alienació» com una altra qualsevol. Se senten traïdors en secret, o trànsfugues, o gloriosament pioners, malgrat tot, d’una integració «nacional» nova. Tot i la considerable eficàcia de la «lluita contra el català» a Espanya i a França, l’operació només podia reeixir, i hi ha reeixit, a base d’una complicitat indígena. No el català, el castellà ha estat i és la llengua de la burgesia, als Països Catalans. I molt abans que el general Franco encetàs la Guerra d’Espanya, que, en definitiva, també era una guerra contra Catalunya, una guerra contra els Països Catalans.





Les llengües «regionals»


Desaparegut Franco, podia canviar la política de l’Estat envers les llengües «regionales»? Deixe a part el problema de França: la Catalunya Nord demana una explicació particular, que ací semblaria desplaçada. A França encara mana Lluís XV, encara mana Napoleó, encara manen els jacobins. De fet, a la França actual, el català ja és un idioma residual, fins i tot entre la població rústica o anciana. A Espanya, la maniobra contra el català, consubstancial amb l’«altre nacionalisme», venia avalada també per la influència dels soi-disants liberals. Basta recordar els atacs d’Unamuno, de Castro, de Madariaga. «Hay que llevar urgentemente el español a las montañas gallegas, a las aldeas vascas, a la montaña catalana y a donde quiera que falte», deia Américo Castro el 1922. S’atribueix a Sánchez Albornoz allò de: «¡Si al menos la victoria de Franco sirviese para eliminar el problema catalán!». I el «problema català» era, sobretot, l’idioma. Era una incomprensió visceral, que les dues Dictadures assumiren, i que no podia desaparèixer de la nit al matí, per més «democràcia» que hi sobrevingués. Ni tan sols la famosa —un dia— «conllevancia» d’Ortega y Gasset s’ha mantingut. Ho porten en la massa de la sang.

Cal dir-ho tot: la castellanització dels Països Catalans, tant o més que obra del poder centralista, ha estat una obsequiosa predisposició indígena, estimulada per raons polítiques, també. El català deixa de ser l’idioma diguem-ne «oficial» al Principat, a les Illes i al País Valencià a les primeries del segle XVIII. L’excepció de Menorca, que passa a sobirania anglesa, hi compta precisament com una excepció. Però molt abans de la victòria franco-espanyola de Felip V, el castellà ja s’havia introduït notòriament als Països Catalans, i gràcies als catalanoparlants. No fou, com s’ha dit, una anècdota limitada a les «classes cultes», minoritària. Els catalanoparlants del XVII, sense excloure’n els herois de la resistència separatista contra Felip IV, no solament «entenien» el castellà, sinó que el llegien i l’escrivien primordialment. El sermó de cos present al canonge Pau Claris, panegíric patriòtic arborat, va ser pronunciat en castellà: unes honres fúnebres que ho diuen tot. La propensió venia del XVI, potser del XV. I no era «imposada» sinó «voluntària». Quan la Monarquia borbònica va voler unificar-nos lingüísticament, des de l’Administració, les reticències van existir, però foren mínimes.

Darrerament, hi ha la tendència a atenuar les tintes negres de «la Decadència», i uns i altres exhumen títols de papers impresos en català entre el 1711 i el 1833, data de l’Oda del senyor Aribau, que encetava «la Renaixença». Ningú no ho ha negat mai, això. Però eren escriptures piadoses, generalment, destinades a ser llegides en veu alta per un vicari des de la trona, o bé llibres insignificants que oferien a l’escassa feligresia que sabia llegir. Quan Antoni de Capmany afirmava que el català era una llengua morta per a la «república de las letras» (1779) no s’errava. Unes quantes «novenes», unes «preparacions a ben morir», uns «romanços» —o «col·loquis»—, eren «literatura»? Sí, perquè no n’hi havia d’altra. Però no una «literatura» com les dels països veïns. Certament, mai no hi faltaren algunes temptatives «cultes», encara que no ideològicament desinteressades. Si hi hagué una «literatura» en català en el XVII i en el XVIII, fou una literatura agenollada davant el castellà i els seus models, i trista. Voler ignorar «la Decadència» en bloc, em sembla que són ganes d’«exculpar-nos», quan no hi ha manera de fer-ho. I no oblide els milers de pàgines manuscrites del baró de Maldà, un colossal idiota que ha passat a la història per la mania d’escriure en català quan les persones sensates optaven pel castellà.

Després de l’Aribau, canvià la cosa? Si canvià, no va ser per l’Aribau. Joaquim Rubió i Ors (1841) ja insinuà l’esperança, per als catalans, d’una «independència literària» (i ell era un subproducte dels romàntics castellans!). Milà i Fontanals dubtava de les possibilitats «normals» del català. No era l’únic. En una vintena d’anys, el moviment de recuperació de l’idioma va adquirir una excitació curiosa. La clientela real que aquells individus tenien, de moment, era escassa. El primer circuit literari de la Renaixença degué ser d’unes poques dotzenes de persones. I, de fet, pocs menys encara eren els qui hi creien. Milà va passar a la glòria celestial amb un rictus d’ironia respecte a l’embolic. El català que escrivien els senyors dels Jocs Florals de Barcelona, altrament, quin català era? El «català que ara es parla» no tardà a reclamar els seus drets. Era una contradicció bèstia —o no tan bèstia— que, al capdavall, confluïa en un punt ambigu, però decisiu: el català tornava a ser, si no una llengua viva en «la república de las letras», una llengua viva. La Divina Providència, com ell mateix ho hauria dit, ens va ajudar amb l’aportació de mossèn Cinto Verdaguer.

La «història social de la llengua catalana», a partir d’un cert moment, esdevé alguna cosa més que una contemplació dels Jocs Florals. L’idioma es «polititza» perquè ja naixia polititzat. No tot el «poble català», que s’estén de Salses a Guardamar i de Fraga a Maó, però almenys el del Principat, va reintegrant-se a la seua llengua: en orfeons, en teatres, en revistes satíriques, en llibres doctes, en el folklore dels excursionistes, en la sardana. Necessitem uns càlculs —possibles de fer?— sobre aquesta efervescència. Probablement, el clima era d’exageració. Quan Santiago Rusiñol estrena Els Jocs Florals de Camprosa a les primeries del 1900, ja es burla d’un passat pròxim i inviable. Ell era un «modernista». «Modernistes» i «noucentistes» es van aplicar a traure pintoresquisme i localisme de la literatura catalana. Pompeu Fabra s’imposà la tasca d’introduir ordre gramatical en aquell galimaties. Tot sumat, l’operació conduïa a restituir al català el seu status de «llengua de cultura». Pràcticament al marge d’una política idiomàtica oficial a l’alçada de les circumstàncies —i que conste que no m’oblide de Prat de la Riba ni de l’etapa 1931-1938—, el resultat va ser molt positiu: una batalla guanyada. Els catalanoparlants ja podien, si volien, eludir el complex de patois a què semblaven condemnats.

Però l’esquema bàsic continuava i continua en peu. D’una banda, hi ha el càlcul repressor i la ideologia que el sustenta. Américo Castro ho tenia ben clar, això, des d’abans de Primo de Rivera. «Revelan un menguado espíritu de campanario los que hablan de las lenguas regionales como de algo absoluto, con exclusión del español». La no «exclusión del español» era, per a ell, la imposició de l’espanyol: «estas lenguas deben vivir dentro de una armonía hispánica, cuya superior unidad no puede ser otra que la lengua española». Cosa que, de fet, i en expressió una mica més suau, ve a repetir les consignes de Felip V, reforçades per Carles III, i constituïdes en dogma pels prohoms del Madrid vuitcentista. Franco en fou l’hereu. I, per l’altre cantó, són molts els catalanoparlants que haurien subscrit, fins i tot de bona fe, les citacions de Castro. No pensaven així Piferrer i Quadrado, per exemple, i Llorente? La castellanització de les classes altes, més accelerada i intensa en uns llocs que en altres, però general, ha estat un factor eficient, encara no prou valorat. Hem de tenir en compte que, per un mecanisme mimètic, les classes subalternes —majoritàries— són curiosament sensibles als comportaments socials de les élites. L’espanyolisme lingüístic de les capes burgeses s’ha refermat, a tot arreu, després de la Guerra del 36.





Els errors conceptuals són perillosos


I per què no ens aturem un instant sobre això que acabe d’apuntar? He dit «mimetisme». El fenomen, si no em falla la memòria, el descriu Prat de la Riba en La Nacionalitat Catalana. Ja havia esdevingut costum que els «senyors» escrivissen en castellà les seues cartes als masovers, i quan tornaren a escriure-les en català, la reacció dels pagesos no era favorable: creien que el retorn al català en l’escriptura era com una condescendència al seu «analfabetisme», a la seua «ignorància». Quan els habitants més rics de l’edifici parlaven el castellà, els altres tendien a imitar-los. Ascendir en l’escalafó classista té, en situacions de «conflicte lingüístic» com la catalana, una repercussió immediata en la manera de parlar. Existeix una vasta literatura sarcàstica centrada en aquest punt: en el «quiero-y-no-puedo» dels sectors populars que intenten parlar en castellà. Al País Valencià, els sainets d’Eduard Escalante retraten exactament aquest procés. «Mudar de classe» obligava a «mudar de llengua».

El procés funciona en els dos sentits. Hi ha predominat el castellanitzador. Tot i la seua fama de «catalanista», la burgesia del Principat —l’única que hi compta, als Països Catalans— no ho ha estat tant com diuen. La tendència és a suposar que tota la burgesia catalana era de la Lliga i que cada fabricant del tèxtil venia a ser una rèplica de Cambó. La simplificació resulta inadmissible: contradiu l’evidència històrica i actual. La burgesia és una classe més «contradictòria» del que imaginen els seus enemics de classe, i, sobretot, els sociòlegs populistes. Que la burgesia és un bloc unànime en un determinat nivell d’interessos, això no ho dubtarà ningú. Però que no és un bloc «compacte», també. No hi ha «una» sola «burgesia catalana»: n’hi ha diverses. I, quant a la referència lingüística, més encara. Burgesia fou la Lliga que, al Principat, abans de la Dictadura de Primo, se significava com a catalanista, i burgesia catalana fou també la que va jugar el joc d’aquell dictador, castellanitzant, espanyolista. I castellanitzant —de vegades malgré lui— i espanyolista fou la burgesia catalana refugiada a San Sebastián o a Burgos, adherida a Franco. No insinue judicis de valor, ara. Em limite a constatar fets. Quan uns fills de burgesos universitaris i d’un esquerranisme espasmòdic van cridar allò de «¡el catalán, lengua de la burguesía!», no sabien el que es deien.

Certament, una part de la burgesia del Principat fou catalanista, i exercí de catalanista. Uns quants mecenatges importants en donen fe, respecte a la cultura i a la llengua. Però, després de la victòria de Franco, tant la conducta domèstica com les anècdotes munificents d’aquesta burgesia, no han estat massa catalanistes. I menys encara la de fora del Principat. Hi ha hagut excepcions il·lustres. No són més que excepcions. Si examinàvem la composició d’una entitat tan característica del postfranquisme —millor dit, del franquisme «encara»— com és l’Òmnium Cultural, la presència de l’«alta burgesia» hi ha estat mínima. No ha estat una institució exactament «popular», perquè no podia ser-ho, però tampoc no reunia ni tan sols els detritus econòmics de la Lliga. L’actitud de la burgesia catalana, de cara al «fet nacional» català, i de cara a les angúnies de la llengua catalana, dista molt d’haver estat exactament «nacional». Una certa burgesia preferia l’Opus a l’Òmnium, per dir-ho ràpidament. Algun dia, en una tesi doctoral, algú ho aclarirà.

I torne a la qüestió del «mimetisme». Després faré unes consideracions vagues sobre els immigrats. Ara, voldria observar, fer observar, que una relativa catalanització idiomàtica del foraster s’ha produït, per què no reconèixer-ho?, gràcies al «mimetisme» a què em referia, però més per una convivència «bilingüe», en la qual el català duia les de guanyar. Els primers immigrants —de quins anys?— es catalanitzaven, a la curta o a la llarga. S’és «immigrant» en una primera generació: la segona ja és «catalana», parle català o no. Parlar català, a Barcelona, no a València ni a Ciutat de Mallorca, era un mitjà d’incorporació activa a la societat «diferent» on miraven d’incrustar-se. Si el burgès parlava en català, el proletari que no volia ser proletari sinó burgés, com no havia d’aprendre el català? El català, al Principat, i malgrat tot, és encara «útil» per a allò que en diuen la «promoció social». Ho serà demà? No se sap mai què passarà demà.

Durant una època, que caldria perfilar cronològicament, l’«immigrant», a tot arreu dels Països Catalans, s’integrava en els costums de la llengua. Al carrer, a la feina, en les barreges matrimonials, el català s’hi imposava. Hi funcionava el «mimetisme». Però quan els burgesos parlen en castellà, l’immigrant castellanoparlant ja no necessita imitar-lo. No he entès mai aquella polèmica estúpida sobre tot això, que, fa anys, implantaren uns xicots pseudo-sociòlegs i pseudo-esquerrans. L’immigrant, desarrelat de la seua terra, ha de començar per veure’s com un «expulsat». Per qui? Qui l’obliga a abandonar el seu poble, la seua tradició de treball, la seua llengua, si molt convé? Són preguntes habitual-ment —i hàbilment— esquivades, quan és polemitza sobre això, ara i ací. Després en reprendrem el fil.





Qüestió de minories?


Durant el segle XIX i la primeria del XX, la supervivència del català disposava encara d’unes possibilitats d’aguant gairebé rutinàries, d’una inèrcia sòlida. L’ofensiva estatal, malgrat tot, no hi va ser massa eficient. L’aparell de la «instrucción pública», primera arma de castellanització que podia haver donat resultats a escala multitudinària, no va aconseguir-los, de moment. El poble catalanoparlant només en sortia «semi-alfabetitzat» en la llengua forastera, si a tant arribava, i, per tant, escassament permeable a ella a través de la lectura, que era el segon conducte important, aleshores, per a la destrucció de l’idioma. Hi hagué, mentrestant, la Renaixença, i el Modernisme, i el Noucentisme: són maneres de dir, és clar. Tanmateix, ni tan sols en aquelles situacions es produïa un pla d’igualtat en els recursos. Perquè, en la base, hi havia el fet que els catalanoparlants ni tan sols estaven «semialfabetitzats» en la pròpia llengua. Si la «lectura» constituïa el vehicle articulador «culturalment» vàlid en una societat lingüísticament conflictiva, el català duia les de perdre.

La Renaixença, en els inicis, no va transcendir d’unes minories reduïdes dins la reduïda minoria alfabetitzada. Fou essencialment una fabricació de poemes, redactats, de més a més, en un llenguatge arcaïtzant o supletòriament rural: per necessitat, el seu públic havia de ser poc i triat. Sens dubte, l’impacte positiu més considerable, cal apuntar-lo a decisions marginals al Jocfloralisme heroic: marginals a qualsevol proposta de «cultura» i tot. Pense en la difusió dels càntics i dels fulls devots del pare Claret; pense, encara, en el teatre o en els romanços, polítics o no, que es divertien amb el desballestat «català que ara es parla». Convindrà puntualitzar-ho en la mesura que siga factible. La repercussió social de la Renaixença, al Principat, que és on arrelà i es va expandir amb una certa força, degué ser mediocre. Amb els anys, les coses canviaren. O sembla que canviaren. Van ser, de debò, mossèn Verdaguer o Àngel Guimerà, «autors populars»? O Rusiñol? Rusiñol, ja «modernista», es feia llegir…

Quan va morir mossèn Cinto (1902), l’enterrament, diuen, va ser una gran manifestació de condolença col·lectiva, a Barcelona. No ha estat, el seu, l’únic enterrament emocionat. Verdaguer va morir, com no sé qui —segons Xènius— deia de Victor Hugo: «en olor de multitud». Quants dels milers de catalans, o de barcelonins, que participaren en l’acte, havien comprat alguns dels seus llibres, i els havien llegits? Verdaguer, com Guimerà, ignore si Maragall i algú més, s’havien convertit en «mites» extraliteraris, quan ja la Renaixença deixava el pas al Catalanisme, i el Catalanisme és tota una altra història, o historieta. La veneració a Verdaguer va ser més aviat pòstuma. En tot cas, una «literatura» mai no pot considerar-se «ferma» amb uns quants escriptors d’excepció. Serà inoportú que insinue que la literatura catalana moderna descansa exclusivament sobre deu o dotze escriptors d’excepció?

L’evolució posterior venia afligida per un ingredient «estètic», general, no exclusiu nostre: la literatura romàntica i postromàntica, a tot arreu, havia connectat amb un lector, si no exactament popular —i de vegades sí—, relativament popular. I siga dit de passada: fou l’ocasió perduda pel català. Des de López Soler a Ayguals d’Izco, tots els nostres fulletonistes van escriure en castellà. I els postfulletonistes: Blasco Ibàñez, J. M. Gironella, Marsé. Fatalment, havien d’escriure en castellà, per a guanyar-se la vida. També per altres motius, però sobretot per aquest: el jornal. Ningú no hauria de ser tan purità que descarregue la seua ira contra els qui practiquen —o practiquem— el «bilingüisme». Difícilment es pot posar casa amb l’ofici d’escriptor: és dificilíssim, si es tracta de ser un escriptor solament en català. O la clientela no hi respon, o no som capaços de guanyar-ne una. No ho veig gens clar. En tot cas, la narrativa «popular», als Països Catalans, quan podia ser «popular», funcionava en castellà, amb autors indígenes. En el Vuit-cents, el bestseller es nodria d’efectismes melodramàtics. Ningú no va gosar escriure un Maria, la hija de un jornalero en català. Ni El judío errante, Los misterios de París o El Conde de Montecristo. Si hi va haver uns Misterios de Barcelona, com avui La prima Montse, havia de ser en castellà.

Però Narcís Oller no arribà a ser «popular». La seua prosa de curial, calcada del castellà i amb els gerundis corresponents a un procurador dels Tribunals, no era una mercaderia feliç. Més ho va ser Rusiñol, i més Rusiñol que la senyora Víctor Català, que Raimon Casellas, que Miquel Llor. No faig ara valoracions literàries: em limite a referir-me a xifres de venda. Amb el Modernisme, la literatura catalana no es venia més. Bé; no es venia encara prou. Les col·leccions de «L’Avenç» o de «Juventut» s’han esgotat setanta anys després —fa quatre dies— en les parades dominicals del Mercat de Sant Antoni. Les magnífiques traduccions de Josep Carner, eren llegibles quan es van publicar, ho són avui? (Em demane si no caldrà tornar a traduir Dickens al català…). Carner ja fou un escriptor «no popular». No ho havia estat també Maragall? A mesura que la literatura s’esmolava amb unes pretensions estètiques refinades, s’allunyava del poble: del «consum». Quins tiratges van tenir les primeres edicions de Joan Maragall? I les d’en Carner, o les de Guerau de Liost? I així, fins arribar a Carles Riba, a Foix, a l’Espriu, a Gabriel Ferrater, a Brossa. I al mateix Pedrolo.

No és que això siga irregular. En totes les «literatures» occidentals s’han desencadenat aquesta mena de processos de minoritarisme progressiu. (Proporcions servades, un llibre de poemes de Riba no sortia a la llum amb unes expectatives de clientela inferiors a les d’un llibre de poemes de Paul Valéry). Però el català vivia, en paper imprès, de la seua «literatura», mentre que en les altres llengües la literatura només era un fragment «cultural» inserit en múltiples coincidències «aculturals». No importa —o sí— que uns quants estetes facen els malabarismes més exquisits, si la gent «vulgar» viu en, amb i dins la seua llengua. L’angúnia s’enceta en casos, com el català, en què les prestidigitacions literàries no tenen el suport d’unes lectures banals. Per dir-ho ràpidament: mentre les ofertes de tipografia en els quioscos de la Rambla no siguen, almenys, en un cinquanta per cent en català, la delícia cultural de Foix, de Pere Quart, d’Espriu, de Bartra, de Gimferrer, d’«El Mall», suposarà ben poca cosa.

Insistesc: no parle de «literatura», sinó de «llengua»: d’una llengua que, si no es converteix de pressa en lectura múltiple i diària a tots els nivells, quedarà paralítica entre la llar i els mandarins. Hi manquen un Hola, un El Caso, un Interviu, un Playboy, molts «tebeos», la quota pertinent de pornografia imbècil o de ciència-ficció.





El fenomen Folch i Torres


Ja que ara commemorem el centenari de Josep Maria Folch i Torres, per què no l’hauríem de fer servir com a referència? Sembla que Folch i Torres va renunciar a una il·lusió de ser novel·lista «normal» per dedicar-se a dos apostolats: el de l’idioma i el d’una determinada ideologia. Els qui no procedim del Principat ni tenim l’edat adequada no sabem valorar-ho com cal, això. Ho lamente, per la part que em toca. Però, segons sembla, Josep Maria Folch i Torres va fer «llegir en català» una quantitat de persones increïble, al marge de les escoles castellanes i contra elles. Entre l’Ebre i el Pirineu, i sobretot a Barcelona, la confessió és clara: ah, «En Patufet»! I no solament era el «Patufet». La incansable grafomania del senyor Folch s’apoderà d’uns gèneres narratius de plàcida deglució per un cert tipus de lectors i lectores. Llegir Folch i Torres, tanmateix, equivalia a absorbir unes ben concretes lliçons «morals». La mesocràcia de dretes hi trobava un «predicador» amable. L’alternativa eren les descarades provocacions de la premsa satírica i suaument «sicalíptica», que tampoc no s’ha de menysvalorar. Era una altra opció de llegir en català.

Franco les degollà totes dues. I avui són irrepetibles. Només Déu Nostre Senyor és capaç de ressuscitar morts. Avui no són viables, ni el Patufet ni l’Esquella. Ni el Papitu ni el Be negre. Ni La traca. Les temptatives dirigides en aquest sentit, poques, han fracassat. És un problema tècnic i de cèntims: en última instància, de «clientela». Si la «literatura» en català per a minories no l’ha perduda, l’altra, la paperassa de destinació popular, s’ha diluït en el no-res. Després de Folch i Torres no hi ha hagut cap més Folch i Torres plausible, ni que fos «distint». No hi ha hagut cap «Esquella» ni cap «Traca». Potser no podia haver-n’hi.

Quan els governs de Madrid, al final, van fer-nos algunes concessions, sembla que ningú no ha sabut aprofitar-les. Una mitjana predisposició favorable, ja la van tenir el Tele/estel i l’Avui, per posar uns exemples: els «lectors» —i compradors— existien, i ho demostrava l’entusiasme amb què van ser acollits al començament el setmanari i el diari. Les raons per les quals el setmanari va tenir una vida breu i sincopada, i el diari perdure amb una continuïtat només dèbil, haurien de ser objecte d’examen i de meditació. Hi ha alguna cosa que falla.

Què s’ha fet d’aquells milers i milers de «clients» que el Tele/estel i l’Avui van aconseguir els primers dies? Ben mirat, haurien d’haver augmentat. Poc o molt, en els últims anys, l’ensenyament del català —o siga: de la «lectura» en català— ha progressat. Una apreciable eufòria «lingüística» es reflectia en pancartes, pintades, cartells, manifestos, lligada als fervors polítics incipients de la postdictadura. Els programes de gairebé tots els partits consignen afirmacions prometedores per a l’idioma. I això, no solament al Principat, sinó també al País Valencià i a les Illes. Si fos possible reduir tot això a xifres, la conclusió evident seria que el català no ha tingut mai tants «lectors» virtuals. La realitat revela, en canvi, que aquestes esperances no s’han condensat en accions positivament constants. Els sociolingüistes, amb les anàlisis pertinents, haurien d’explicar-nos què passa. Jo tinc la meua opinió: és més aviat sinistra, i preferesc reservar-me-la, ara com ara. Espere dictàmens més serens i relaxats.

No voldria, però, que, en les notes que improvise, restassen discriminades les posicions heroiques. Posem per cas dos extrems: el Serra d’Or, amb les seues propostes d’«alta cultura», i el Canigó, l’entranyable «full parroquial» del maximalisme, i més coses —algunes— en l’endemig. Ni entre ni surt en les respectives finances, que, de segur, són deficitàries, o, almenys, no massa alegres. Però es tracta de papers que, més que «papers», són trinxeres: havien acceptat, des de l’inici de l’aventura editorial, la seua condició de «militància» resoluda. Mai no agrairem prou a l’Abadia de Montserrat l’esplèndida tossuderia d’aguantar anys i anys Serra d’Or. I als de Canigó? Però això no era, no és suficient. Crec que són denúncies implícites d’una «insuficiència» general. El comentari, que no vull allargar, ens portaria, de nou, a un punt, com diria la Maria Aurèlia Capmany, de «pedra de toc». En les moltes «pedres de toc» que tenim a l’abast, n’hi ha una que és essencial: la nostra pròpia «dimissió» lingüística. No hem d’atribuir totes les culpes a l’enemic tradicional. Seria molt còmode, si ho féssem. La culpa també és nostra, i molta culpa. I hi ha d’altres «culpes» interferides.

Però si nosaltres no defensem com cal, catalanoparlants, el català, qui ho farà? El «Ministerio de Educación»?





Revisió del passat


Un enfocament seriós del tema ens hauria de dur a revisar les vel·leïtats «triomfalistes» respecte al passat. Jo no negaré que, en un moment determinat, no fossen necessàries, com un estratagema per a reanimar la desanimada «consciència lingüística» dels catalanoparlants. Va ser El que s’ha de saber de Joan Coromines, publicat per Moll a Mallorca, i fa tants anys!? No degué ser l’únic escrit en aquesta direcció. La idea emergent era que, abans del 39, es publicaven no-sé-quants diaris en català, hi havia un centenar de revistes setmanals o mensuals en català, creixia anualment la publicació de llibres en català. Tot això era exacte, sens dubte. Però, no era així mateix «il·lusori»? La referència a aquells anys «daurats», és vàlida? Pensem que, en l’entretant, no sols hi ha hagut Franco, sinó, damunt, uns canvis profunds en els mecanismes econòmics i professionals que condicionen la indústria tipogràfica. I això, en qualsevol idioma: més encara, però, en un idioma «minoritari». Abans del 38, fer un diari o una revista costava quatre duros; en 1980 una operació similar en demana milions. La cosa es repeteix quant a les edicions de llibres. Potser, «si» Franco no s’hi hagués interferit, una evolució natural de la societat catalana hauria possibilitat fórmules que, de sobte, ara costen molt de trobar. No dic que no. Només que els fets són els fets.

Francesc Cambó, en Per la concòrdia, tocava incidentalment el tema. La tàctica repressiva contra el català, del general Primo de Rivera, hauria produït una reacció estimulant, sobretot al Principat. En efecte: mai com aleshores no s’havien publicat tants llibres, ni havien proliferat tantes revistes, ni la gent s’havia sentit tan «catalanesca», tan predisposada a l’autodefensa col·lectiva. És probable, fins a quin punt, tanmateix? Tinc el record, una mica boirós, de la lectura llunyana del pamflet Cataluña en España, escrit per Bartolomé Soler arran dels fets del 6 d’octubre del 1934. Segons l’autor, afermada l’autonomia d’en Macià, i obertes per a l’idioma les portes de la tolerància, tot hi tornava a ser com abans. Els catalanoparlants es reintegraren a la displicència de llegir en castellà perquè el català ja no era la «seua» llengua «perseguida». Va ser així? Ignore si hi ha alguna manera de comprovar-ho. En tot cas, vist el que avui passa, jo no desdenyaria aquesta interpretació, que, al capdavall, coincideix amb la d’en Cambó. Què hi va ocórrer realment? Es que tant havia pujat el nombre de lectors en català «gràcies a» la Primera Dictadura?

Sota la bota de Franco, la reacció instintiva a favor del català, si hagués «volgut» donar-se, no hauria pogut tenir-ne l’oportunitat. La Segona Dictadura va ser infinitament més dràstica que la Primera, en la seua acció contra la llengua. El franquisme, des del primer dia, i fins a l’últim moment, s’havia proposat fer desaparèixer el català. Les mesures administratives preses contra l’idioma, amb Franco, no van ser de mera «censura». Hi hagué una «censura» que el català compartia amb el castellà; però hi havia alguna cosa més, una política deliberada de genocidi cultural. Carles Riba solia dir-ho de tant en tant: almenys, jo li ho vaig sentir dir més d’una vegada. «Ara no depenem de l’humor d’un coronel o d’un buròcrata. La campanya oficial contra el català ha estat inspirada per algú que sap com es pot fer que mori una llengua. Un filòleg…». I no citaré els noms sobre els quals requeia la sospita de Riba. I això que encara no s’havia introduït la televisió en els nostres costums. Ni la ràdio preveia eixamplar la seua audiència a través de la multiplicació dels transistors. Carles Riba pensava en l’escola, en els periòdics, en els llibres, en el veto a les traduccions, en la Universitat, potser en el teatre… Jo crec que en Riba tenia raó. I un dia, algú ho especificarà. És una qüestió de temps.

Però, vull insistir-hi, erraríem si volguéssem fer comparacions amb la preguerra o amb la Guerra. La «quaresma» de Franco va coincidir amb l’expansió d’uns mitjans de comunicació de masses, dels quals el català era exclòs per principi: la premsa, el cinema, les ràdios, la televisió. Important és l’escola, important la Universitat. En la pràctica, importants són els micròfons i la càmera, l’altaveu i la pantalla, gran i petita pantalla. Més? Probablement, sí. Els qui hagen de plantejar-se el problema en termes acadèmics o en termes polítics, caldrà que s’encaren amb aquesta evidència: una llengua qualsevol, actualment, si es troba en col·lisió amb una altra, o bé recobra o assoleix la integritat dels ressorts públics de la societat que la parla, o bé ja pot considerar-se difunta. Tradarà més o menys a «morir-se», però es morirà. Amb la particularitat que no tornarà a ser possible pensar-la, de nou, com «la Morta-Viva», a la manera que ho feien els homes de la Renaixença. Que ningú no es faça il·lusions: o tot o res. I no és el català l’únic cas que es veu davant una tal disjuntiva.

Avui, la «competència» amb l’altra llengua, la dominant —encara que no siga la «predominant»— no pot sostenir-se a través dels mitjans familiars, privats, i generalment pobres, que van ser útils, eficients i tot, fa cent anys. El nostre món és tot un altre, i l’enfrontament idiomàtic s’ha desequilibrat més encara, i el desequilibri, la «desigualtat d’oportunitats», s’accentua, per començar, en el mateix terreny de les publicacions. La indústria editorial, inserida en aquest context lingüístic politico-social, queda sotmesa a uns condicionaments difícils. Quan, en castellà, la majoria dels diaris locals no arriben a sobreviure, què podem esperar d’una premsa en català? Ni que fos tècnicament superior, que tampoc no ho podria ser, ara com ara. Ho comporta el sistema, i que cadascú done al mot «sistema» l’abast que vulga.

El paper imprès continua tenint una gran transcendència, entre els suports essencials dels idiomes. I en tindrà durant segles, malgrat les prediccions de McLuhan. El pronòstic d’uns altres «mitjans de comunicació de masses» més decisius no és, però, equivocat. Hi ha el cinema, hi ha la ràdio, hi ha la televisió. En situacions com la nostra, el desenvolupament d’aquest instrumental s’ha produït en condicions adverses a la llengua dominada. La història és cruel, sovint, i quan comença a ser cruel no para de ser-ho: així ho sembla. Les petites victòries aconseguides abans de 1939, no solament se’n van anar en orris, sinó que van ser substituïdes per la introducció dels grans mass-media obligatòriament en castellà, tant per imposició administrativa del franquisme com per l’acceptació tàcita dels catalanoparlants, i per més motius, sens dubte. Un cinema en català, seria rendible? I posat que ho fos, seria tan rendible com en castellà? El negoci és el negoci…

Avui, a tot arreu dels Països Catalans —i més en la zona sotmesa a l’Estat francès—, la llengua dominant té totes les de guanyar: la postergació del català, consumada, té unes molt primes oportunitats de ser superada. Legalment, les traves s’han afluixat. Però s’han afluixat massa tard. Si l’empenta iniciada el 1931 no hagués estat dramàticament interrompuda, probablement nosaltres no hauríem de lamentar uns obstacles tan aguts. La castellanització dels Països Catalans de l’àrea espanyola s’ha endurit. I no pense solament en la multitud immigrada: pense, sobretot, en la passivitat amb què els catalanoparlants hem acceptat la imposició del castellà. A tots els nivells. Davant un televisor, un catalanoparlant deixa de ser catalanoparlant per a ser televident en castellà, o en francès.





Influència dels mitjans de comunicació moderns


En la desestabilització social del català, i fins i tot en la familiar, la ràdio, primer, i la televisió, després, han estat factors determinants. El cinema hi coadjuvava. Però, a mesura que s’escampava l’ús de la ràdio, s’encetava una situació inèdita: per primera vegada, des de feia gairebé mil anys, en els domicilis de llengua catalana s’introduïa una veu que parlava en castellà —o cantava en castellà— durant hores i hores, cada dia. Ningú no podia ser tan impermeable perquè aquesta ingerència lingüística, ben rebuda, no repercutís en els hàbits col·loquials. El primer pas de la castellanització havia estat, en el XVI i en el XVII, el fet que els catalanoparlants s’acostumassen al castellà. En alguns segles, s’hi acostumaven amb el tracte dels forasters —castellans— que venien a aveïnar-se entre nosaltres, amb els frecs amb les tropes castellanes que anaven i venien per ací, amb els sermons dels capellans barrocs, amb el pas dels cómicos de la legua, amb… Aquestes intromissions expliquen moltes coses. La ràdio les superava. La televisió, de seguida, les ha magnificades. És una dada que no hem d’oblidar.

Perquè, en el millor dels supòsits, i per més catalanescos que siguen els receptors, la influència del castellà sobre el català es consolida. Torne a dir que no és cosa d’ara: ve de fa segles. Només que ara és més efectiva i més ràpida, i es produeix enmig d’una «inconsciència» global. També hi era, abans, aquesta «inconsciència». A partir d’un cert moment —un moment clau—, els catalanoparlants parlaven català sense adonar-se’n: una mica com el burgès-gentilhome de Molière que ignorava que parlava en prosa. O pitjor encara. I el català que parlaven restava contaminat pel castellà invadent, afectant el lèxic, la prosòdia, la sintaxi, i més, el sentit social de l’ús de l’idioma. El capítol més fonamental d’una «història social de la llengua catalana» seria aquest: el que aclarís com el poble catalanoparlant s’«acostuma» al castellà. Com, quan i per què. Això és anterior a les mesures repressives adjacents a la Nova Planta. Un cop acostumats al castellà —a entendre’l poc o molt—, els catalanoparlants de la Península i de les Illes ja no necessitaven gaires pressions per castellanitzar-se. Els del Continent ja estaven condemnats al francès. Si això era inflexiblement lògic en el temps pre-audiovisual, què no serà avui?

L’única possibilitat seria rescatar l’utillatge audiovisual per al català. Trobe que és un pas a donar, abans i tot que recuperar l’escola o la Universitat, o la tipografia. Sota la Dictadura, no hi havia res a fer. Prou que ho haurien aconsellat al Generalísímo els seus assessors filològics, aquells que temia Carles Riba. Si per a Franco l’enemic era el «catalanisme», algú li hagué de dir que havia de començar per l’idioma. Hi hagué molts franquistes catalanoparlants i catalanoparlants conscients. Van comprovar que la maniobra era ben calculada. No hi tenien res a fer, per més adhesions al «régimen» que hi vagen formular. Hi ha dos llibres molt instructius sobre el particular: Los catalanes en la guerra de España, d’un tal senyor Fontana, i Los valencianos en San Sebastián, de Teodor Llorente i Falcó, fill del poeta Llorente. Són anècdotes delicades. Les deixarem de banda.

Simultàniament, o una mica després, en la Revista de Catalunya, que es publicava a París, Rovira i Virgili posava el dit en la plaga. Rovira i Virgili venia a dir: «Més m’estimo un diari anticatalanista en català, que no pas un diari catalanista en castellà». L’afirmació, d’entrada, pot semblar discutible. No ho era, aleshores, ni ho és ara: si un diari «anticatalanista» pogués funcionar en català, acabaria creant «catalanistes». En canvi, tot el «catalanisme» que s’haja pogut intentar en castellà —el Destino del senyor Vergés, ben poc «catalanista» tanmateix— ha vingut a refermar la castellanització. Que no podien fer una altra cosa? Podrien no haver simulat fer «catalanisme». I quin «catalanisme»? No negaré que, d’alguna manera, publicacions com el Destino van col·laborar tangencialment a mantenir la «flama sagrada». I que conste que jo m’hi vaig apuntar. Però fou una trampa.

El català, a les acaballes del franquisme i avui, ha tingut un mòdic accés als «mitjans de comunicació de masses»: al cinema, a la ràdio, a la televisió. No és suficient. Si el català no ha de «morir», caldrà instaurar-lo plenament en aquesta línia. No estem per perdre temps. Cal catalanitzar el cinema, cal catalanitzar la ràdio, cal catalanitzar la televisió, i urgentment. I els diaris, és clar. Però, com?, qui ho podria fer? Hi ha, en uns casos, el monopoli de l’Estat, que, a tot estirar, farà concessions no massa clares. Si n’ha fetes algunes al Principat, en la ràdio o en la televisió, i si arriba a ser condescendent amb les Illes, que no ho sé, al País Valencià —àmbit catalanoparlant dens, malgrat el seu «bilingüisme» territorial— hi ha una sistemàtica marginació del català. I hi ha l’empresa privada. L’empresa privada, que va a fer diners, no adoptarà el català fins que el català no siga lucratiu en la publicitat. Igual que el cine. I igual que tot. És el «sistema».

L’anomenat «Estado de las autonomías», que seria l’actual, tampoc no es mostrarà gaire disposat a cedir en matèria d’idioma. I ho hem d’entendre. Al cap i a la fi, entorn del castellà, hi ha massa interessos creats perquè gosen fer moltes concessions, ni que volguessen, que no voldran. El restabliment del català en uns mínims graus d’oficialitat implicaria serioses ruptures en tots els escalafons burocràtics —des dels mestres d’escola a l’administració de justícia, passant per mil oficines—, i això no ho consentiran sense infinites resistències. Mane qui mane, per descomptat. Una «autonomia» per a Obres Públiques o per a Sanitat —seria una descentralització— potser s’animaran a atorgar-la, i encara amb parsimònia. Pel que fa a la llengua, seran tan restrictius com podran. Ja sé que val més una mica que no res, i hem d’acceptar les coses com vénen. No ens hi hauríem de resignar, però.





Les accions positives


A les primeres condescendències del franquisme, com l’edició de llibres o la represa del teatre, un dia, se n’afegí una altra: la cançó. Era la nova cançó: en deien «nova» per marcar distàncies, en la intenció i en el caràcter, amb el repertori tradicional dels orfeons i amb l’estil ja caducat dels cuplets. Inicialment, fou una imitació dels chansonniers francesos aleshores en voga, més aviat literaris, i de fet, no pocs d’aquells pioners ni tan sols sabien cantar. D’entrada, tot allò no feia por: era cosa d’aficionats, sense gran repercussió popular, limitades les actuacions a locals petits i pràcticament secrets. «Els Setze Jutges», i Raimon, i algun espontani coincident, no tardaren a obrir-se un camí que es revelà fructuós. Els catalanoparlants començaven a sentir unes cançons que ja no eren «folklòriques»: que semblaven «normals». I que eren «normals» per a una determinada clientela. El segon pas va ser la introducció del disc. El disc suposava ingressar en els mass-media més vius.

La catàstrofe del 39 havia impedit qualsevol proposta d’un cinema en català, d’una ràdio en català. Jo no sabria dir ara què s’havia fet, fins aleshores, en català, per al cine i per a la ràdio. Alguna cosa, però no suficient, ni de bon tros. El cine i la ràdio —el cine sonor, és clar— van tenir la seva expansió en l’època de Franco, i, exclusivament, en castellà. El disc, sobretot a partir de la difusió dels sistemes que superaven les 75 revolucions, i de l’abaratiment dels aparells reproductors, s’instaurava com un mitjà d’àmplia penetració. Un disc, comparat amb un llibre, representava un avanç considerable. Quantes persones arribaven a llegir llibres en català? Sentir una cançó catalana en un giradiscos domèstic o amistós significava recuperar per a la llengua un sector de poble, que, així, s’hi trobava identificat. Més que més, quan els de la «nova cançó», amb més o menys traça, imbuïen en les lletres que cantaven les dosis «tolerades» de critica social i de reivindicació cívica.

Tot quedava molt lluny encara de les necessitats immediates de l’idioma. Quan els de la «cançó» van eixir dels caus clericals on començaren, i atreien auditoris més vastos, les autoritats franquistes van posar-hi tants entrebancs com van saber. Censures, multes, prohibicions: tot el que es vulga. I van evitar fins on pogueren —i ho podien tot— l’accés dels cantants catalans a les ràdios i a la televisió. La «cançó» tenia un defecte, si puc parlar de defecte: un dèficit, fóra una manera millor de dir-ho. Ha estat, dins la seua projecció majoritària, «minoritarista». Un percentatge important de la societat dels Països Catalans, que ja era immigrada i castellanoparlant, preferia les manufactures anodines de la canción española, andalusoide, que ben sovint emergia de la mateixa Barcelona i que, per a major inri, fins i tot arribà a codificar una «rumba catalana» d’un remotíssim aire gitano.

No vull entrar en la història caòtica i suïcida de la «nova cançó». La maniobra, en els seus orígens, i encara avui, disposava d’elements d’esplèndid atractiu, els quals, de més a més, procedien de tots els Països Catalans, i que, engagés o no, van permetre unes coagulacions d’entusiasme increïblement superiors als pamflets clandestins o als discursos dels líders tolerats en la «transició». Cal recordar alguns recitals d’en Raimon i de Lluís Llach, i d’altres, sens dubte, que, quan el franquisme semblava fer figa, reunien més gent i injectaven més coratge que qualsevol míting de l’oposició. Comprenc que avui, a penes cinc o sis anys després, l’«oposició» es desenganxe de la «cançó»: s’equivoquen els «partits» en qüestió. També, en canvi, és positiu que els cantants supervivents aspiren a ser escoltats com a cantants «normals», i en català. La «nova cançó» s’ha desfet, i els qui encara s’hi aguanten, per més audiència que tinguen, no poden fer el que haurien de fer per la llengua.

Quant als cantants, si cal afinar l’anàlisi, la competència ja no és solament el castellà folklòric, sinó també l’anglès multinacional de les discoteques. El castellà desplaça el català, i l’anglès desplaça el castellà. En les discoteques autòctones ningú no «escolta» les paraules, i tant se val l’idioma en què siguen cantades. Això deu passar, aproximadament, igual a Alemanya, a França, a Itàlia, a l’Argentina: a tota la «sacrosanta àrea del dòlar», com deia Pere Quart. L’anglès és, per a nosaltres, un idioma colonial que se sobreposa al colonialisme del castellà. La «cançó», repetesc, és una cançó literària. Manolo Escobar, Peret, i tutti quanti, són els ídols de la població. No dels immigrants: de tothom. I si no són els que cite seran Raphael, Camilo Sesto, Julio Iglesias o el fill d’aquell torero famós, que ara no recorde com es diu.

Convindria veure, ja que toquem el tema, si no tenen la seua raó de ser —i molta «raó de ser»— els grups que vociferen sobre pautes xarones o «xavacanes». El seu públic és més extens. Pense en «La Trinca», i estic obligat a pensar en «Els Pavesos». Entre l’un nivell i l’altre hi ha l’espai per a «Al tall», que no sé si té una rèplica al Principat i a les Illes. Però la xaroneria —o «xavacaneria»— ha estat, històricament parlant, un punt de salvació per al català, com per a totes les llengües postergades. Si suprimim Pitarra —o Escalante— en una imaginària història del català, potser ni jo escriuria avui en català ni el meu lector em llegiria. I qui diu Pitarra i Escalante, diu els capellans que acudien al vernacle per a les seues novenes i per als seus cantables.





El risc que correm


Voldria insistir, tanmateix, en el risc «culturalista» a què ens veiem induïts. Espero que, «llibresc» com sóc, les meues reticències d’ara no seran mal interpretades. No es tracta sinó de subratllar el fet que puguem excedir-nos, quan arribe el moment, en un sentit massa pedagògic o il·lustrat en l’ús dels mitjans de comunicació. La «cultura catalana» dista molt de trobar-se en condicions afables: d’acord. Però, i la «no-cultura» catalana, o siga, en català? Si això de «no-cultura», sembla poc adequat, poseu-hi «precultura» o «paracultura», no hi fa res: intente designar, d’una manera o altra, el vast espai d’activitats no específicament culturals lligades a l’idioma, sense descartar-ne els nivells més baixos. És un terreny que ha quedat a disposició del castellà, i hi continua. El meu escrúpol s’alimenta del temor que hi haja una confusió de «funcions», i que, en definitiva, l’oportunitat es frustre per un trop-de-zèle mal entès. Jo sé a qui m’adrece.

El catalanoparlant, posat a ser televident, ha de ser distint del televident de qualsevol altre lloc —o llengua— del món? Els best-sellers de la inanitat internacional, ha de llegir-los la gent d’ací necessàriament en castellà? I els «tebeos» —o còmics— per a infants i per a adults? I…? Si féssem un recompte de les representacions teatrals en català fetes en els últims tres anys, no em sorprendria que en resultàs un alt percentatge de Shakespeare, potser escandalosament superior, en proporció, al que donarien les cartelleres d’Anglaterra. Té això alguna lògica? Benvingut Shakespeare, i molt: com més sucre, més dolç. No estic defensant la «barbàrie». Significa, senzillament, que el públic del teatre en català és, només, un públic culte. La resta de la població catalanoparlant omple, mentrestant, les platees dels locals on actuen en castellà. O, a casa, mira els horrorosos telefilms ianquis, que, què hi farem, escolten en castellà. La «competència» torna a plantejar-se. El nostre «conflicte lingüístic» té aquestes amargures.

Hi ha hagut, en les últimes dècades, temptatives popularitzants o populistes. Sense abandonar el teatre, pensem en l’èxit mesocràtic de Joan Capri, a Barcelona, per exemple. Hi ha hagut, i hi ha, alguna revista per a criatures amb historietes gràfiques normals. Hi va haver, un dia, «La cua de palla», que brindava un material narratiu de lladres i serenos tan ben triat com fascinant. Però tot això, i més, en uns casos tenia unes limitacions inflexibles, i, en els altres, hagué de cancel·lar-se per desassistència dels clients possibles. Algú podrà contestar-me que el clima —lingüístic— no era propici. No ho és encara. Siga així o no, resta pendent el problema dels «beneficis». La majoria dels catalanoparlants no saben llegir en la seua llengua. Només saben «escoltar-la». Aleshores? Aquestes «indústries», en català, són deficitàries. No hi ha «producció», per tant. En conseqüència, els catalanoparlants han de consumir necessàriament «castellà». És un cercle viciós.

I no acaba ací l’embolic. Hi ha, també, la qüestió del «to de llengua». Hi pensen, hi pensem tots, escriptors, editors, actors, cantants, conferenciants? El català és un idioma amb mala sort. De les tènues diferències dialectals que Ramon Muntaner desdenyava en la seua època, hem caigut en el fraccionament dialectal més primari. Amb una demografia petita, si, damunt, hi afegim una suposada «llengua estàndard» que ja no val per a Tortosa o per a Lleida, ni menys encara per a les Illes o el País Valencià, on anirem a parar? Mentre el joc siga estrictament «literari», no tindrà gaire importància. M’imagine que Foix o Espriu, llegits a València, són com l’Estellés llegit a Barcelona: hi ha un «localisme» magnífic en els versos d’aquests tres senyors. Però un idioma no se sosté amb les cimes de la lírica: la seua unitat ha de ser, sobretot, col·loquial, i a un nivell que afecta la mateixa literatura. Qui s’ha preocupat fins ara de trobar el punt dolç que facilite la recuperació «unitària»? Ja sé que els obstacles, de fonètica sobretot, i de lèxic, i de morfologia, són penosos. Alguns consells, com els de Joan Coromines, donats als grups teatrals de Barcelona, em semblen un error: els farien créixer. Reduir el català al barceloní serà, a curt termini, eficaç: serà també convertir el català en un idioma municipal, i fomentarà el cantonalisme.

Un cantonalisme que ensenya l’orella, novament, estimulat des de Madrid. La tàctica, ja vella, consisteix a erigir un «valencià» i un «mallorquí», que, successivament, poden dividir-se en un «lleidatà», en un «menorquí», en un «tortosí», en un «eivissenc», en un «alacantí», i en mil peces més del mosaic viu que és tot idioma. Per aquest cantó, com per qualsevol altre, els «fets diferencials» són infinits: unes variants de vocabulari, una entonació, unes formes verbals disperses. Les llengües «imperials», a través d’escoles, de micròfons, de diaris o revistes de gran circulació, han establert una koiné potable: vàlida per damunt els estrats socials i les divergències geogràficament constatades. En castellà, ho sentim cada dia en la televisió, quan les pel·lícules nord-americanes —i igual seria si fossen soviètiques— ens vénen «doblades» de cara al mercat hispano-americà. Ja no és el castellà de Burgos o de Valladolid, ni és el Diccionario dels acadèmics. És un tràmit pragmàtic que, alhora que rendeix econòmicament, preserva la unitat de la llengua.

No m’atrevesc a expressar la meua opinió sobre el particular. Vindria velada per objeccions d’experiència. Però la conclusió fóra que la dificultat no és insuperable: que la koiné —no la va aconseguir Pere el Cerimoniós, amb la seua Cancelleria, que eren quatre gats d’escrivans i d’escrivents?—, una koiné acceptable de Salses a Guardamar i de Fraga a Maó, pot ser factible. I si no ho és, pleguem. La demagògia localista sempre hi serà a l’aguait: una demagògia, torne a dir-ho, i amb coneixement de causa, fomentada des de Madrid. A Paris, ni tan sols en fan cas. Ens trobem acarats amb una sinistra maniobra de fomentar les «llengües regionals», i com més «regionals», millor. Al País Valencià, uns ex-fabristes s’estan inventant una ortografia grotesca que, malgrat els seus esforços, encara té molt de fabriana. El propòsit explícit és ofegar el català, amb l’excusa de convertir-lo en «valencià», i ofegar definitivament el «valencià»… A Madrid, saben el que fan. A Barcelona, no. Ni a València. A les Illes?

«Normalitzar» el català vol dir l’escola, la ràdio, el cinema, la televisió, i vol dir assumir tot això amb una decisió «nacional» clara i amb una flexibilitat simultània de cara a totes les propostes que els mass-media i l’ensenyament tenen pendents, de cara al poble i de cara a l’Administració. N’hi ha unes de verticals i unes altres d’horitzontals. Les verticals abracen tot el que una llengua exigeix per a sobreviure, entre la «cultura» i la «infracultura», en un àmbit regional. I les horitzontals miren la recuperació de les perifèries. El català és una llengua «perifèrica», però, al seu torn, té les seues «perifèries»: el «valencià», el «mallorquí», i etcètera, actuals, passades —Marc, Llull, Martorell, Turmeda, Roig— i futures.





Qui és català?


Tant com he pogut, al llarg d’aquesta divagació, m’he referit als «catalanoparlants». Per dues raons. La primera: dir «catalans» per mencionar tots els catalanoparlants és un terme discutit. I no per mi. La segona: hi ha una quantitat considerable de «catalans» que no parlen en català, i que no tenen més remei que ser catalans, ells i la seua descendència. Deixem de banda, ara, si són o no «catalans» els valencians i els mallorquins —i els de la Catalunya Nord— que parlen en català, per més dialectal que siga. Hi ha l’allau de castellanoparlants que, des de molt abans de la Guerra d’Espanya, i sobretot després, s’han instal·lat en l’àrea lingüística catalana. La cosa, sembla, començà amb Martínez Anido. Una «invasió» pacífica de mà d’obra barata era útil a l’oligarquia castellano-andalusa, que amb l’emigració dels seus súbdits superflus es treia problemes de sobre, i era útil també a la burgesia dels Països Catalans, que s’aprofitava d’aquesta reserva de força de treball. L’«immigrant», generalment, no pensa tornar al seu lloc d’origen: esdevé «català», si no ell, els seus fills, i ho són els seus néts, parlant ja català?

No ens hem d’enganyar: és català el qui parla català, o, a tot estirar, el qui, sense parlar-lo, creu que ha canviat de «nacionalitat», de «societat», de «món». El lumpen agrari que ha ascendit a la condició «proletària», gràcies a Barcelona, a Elx, a Badalona, a Alcoi, a València, a les àrees industrials del Principat i del País Valencià, al «sector terciari» del turisme, amb el ram de la construcció inclòs, s’incorpora al «món català», li agrade o no. Una manera d’incorporar-s’hi seria estar en contra. Les primeres pintades, a Barcelona, deien: «Queremos una Cataluña sin catalanes», i fou pels anys de la Guerra d’Espanya. I, abans, el lerrouxisme. Però, com podrien deixar de ser catalans, ni que fossen catalans espanyolistes, d’en Lerroux o de la FAI? La contradicció d’aquests centenars de milers de persones és que les han «desarrelades» i que els costa d’«arrelar-se».

«Són catalans tots aquells qui treballen i viuen a Catalunya», deia un eslògan polític, molt difós en els darrers anys. I no estava gens mal vist, això. Però, responia de debò a una exigència «nacional» clara? L’enyorat Joan Ballester i Canals solia impugnar-ho: no li semblava suficient. De fet, no ho és. Per més aigua que vulguem abocar al vi, la qüestió dels immigrats passa per una necessitat d’integració a la societat que els rep, i la llengua ocupa un lloc definitiu en aquest tràmit. Cal alguna cosa més que «viure» i «treballar». L’assimilació idiomàtica, no solament en l’etapa de Franco sinó avui mateix, resulta difícil. Hi mancaven, i hi manquen, els mitjans adequats per a propiciar-la, negats per l’Estat espanyol. I negats a consciència. Algun ministre de la Dictadura no va tenir cap escrúpol a confessar-ho: estimulant la «invasió pacífica» dels treballadors castellanoparlants, la unitat de l’Estat venia reforçada, perquè, a la llarga, produiria la castellanització total dels Països Catalans.

Fins a quin punt la maniobra ha reeixit? Pensem que, avui, segons diuen, un quaranta per cent de la població del Principat és castellano-parlant. Desconec les xifres paral·leles del País Valencià i de les Illes, globalment considerades, però no deuen ser inferiors. Hem de tenir-hi present, a més de la demografia forastera, la massa dels autòctons castellanitzats. I, com que l’acció castellanitzadora de l’Estat, prevista en l’actual Constitució, no minvarà, hem de presumir un futur poc favorable a la llengua catalana, si no s’articula, dins i fora dels organismes autònoms —de moment, només n’hi ha un—, una acció raonable, hàbil i conjunta amb aquest objectiu. Que és tan prioritari com el més prioritari. Ningú no m’argüirà preeminències sòlides en contra, a nivell de «nació», «ètnia», «formació social» o com se’n vulga dir. L’ofensiva incessant contra el català, en nom de què es fa? En nom d’un nacionalisme imperialista: de dos nacionalismes imperialistes.

Altrament, parlar dels immigrats com si tots fossen iguals —de la mateixa extracció social, per exemple— seria un error. L’experiència demostra que l’immigrant de les classes subalternes no oposa gaire resistència a acceptar el català. Qui no recorda les pàgines autobiogràfiques de Francesc Candel en Els altres catalans? Són els immigrats petitburgesos, o burgesos del tot, la fauna burocràtica i acadèmica, els qui s’irriten davant el fet català: davant el fet idiomàtic català. Són una gent refractària, o, més encara, hostil. Encarnació d’un «poder», sovint el de l’Administració central, i servidors que en són, no admeten que «viure» i «treballar» allà on el català és la llengua genuïna els hauria d’induir al mateix esforç d’acomodació que si els hagués tocat instal·larse a França, a Alemanya, a Anglaterra, en una hipòtesi fantàstica. Perquè a França, a Alemanya, a Anglaterra, els qui emigren són els altres: els pobres, ai! Són els nostres pieds-noirs.





De cara al futur mirant l’esdevenidor


Els immigrats no són «culpables». Expulsats de la seua terra per unes estructures arcaiques de la propietat rural, i per un règim que no volia saber-ne res o més aviat aprofitar-se’n, ja no regressaran mai al lloc d’origen. Són irreversiblement «catalans». I ells ho saben. I més tard o més d’hora, el català esdevindrà la seua llengua. Bé: fóra natural que ho esdevingués. Hi ha hagut, i, sens dubte, continua havent-hi friccions anecdòtiques, perquè el patriotisme lingüístic és tremendament vidriós. Però, no mereixen, «ells», un respecte que vaja més enllà de tot això? No el tindrien a França, a Alemanya, a Anglaterra, ni el tindrien els nostres, si fossen immigrats a Madrid, a Sòria, a Sevilla, a Guadalajara. Però el tenen! Les polèmiques literàries que s’han desencadenat entorn de l’immigrat castellanoparlant als Països Catalans són —han estat i són— amenament absurdes. La immigració castellanoparlant ha trobat uns estranys defensors dels seus drets lingüístics. I dels seus drets culturals. Solen ser uns xenòfobs castellanistes emergits, no del proletariat, sinó de la microburgesia —com deia el malagueny Diego Ruiz— dels escalafons, que ni tan sols són «castellans», sinó andalusos o aragonesos…

En realitat, no cal ni que ens recomanen el «respecte» a la llengua i a la possible cultura dels immigrants castellanoparlants. Els castellanoparlants dels Països Catalans ho tenen tot al seu favor, com ho havien previst Franco i Américo Castro: l’escola, els diaris, la televisió, tot. El problema no és d’ells; el problema és nostre, que, per al català, encara no disposem d’escoles, de diaris, de televisió, ni de res. Tenen, ells, al seu favor, la sencera indústria editorial dels Països Catalans. Què més volen? Parlar d’una qualsevol marginació del castellà, als Països Catalans, no solament és una ximpleria: és, sobretot, afegir als odiosos trucs del genocidi franquista, un plus d’ignomínia. Passe el que passe amb la Generalitat monàrquica, i no passarà gran cosa, els dispositius oficials que tindrà seran mòdics, i no diguem ja els Consells del País Valencià o de les Illes, si és que aquestes bromes arribassen a plantejar-se lúcidament l’angúnia de la llengua. Potser a Mallorca. No a València.

No importa qui, des de Madrid o des de Barcelona, podria preocupar-se per la llengua i la cultura dels immigrats: els qui se’n preocupen pertanyen a la classe dels «senyorets», encara que hi siguen uns polls ressuscitats. No hi ha de què. La Constitució els empara. La Constitució, a part d’emparar-los, ens col·loca, els no-castellanoparlants —catalans, bascos, gallecs— en una subordinació risible. Cap immigrat no ha de passar ànsia per la seua condició lingüística i cultural, perquè queda ben protegit. A què vénen, doncs, les protestes? Ben mirat, la presumpta «cultura popular» dels immigrats, és tan devorada com la catalana per la primera discoteca de la cantonada. Els immigrats com els indígenes ja no tenim cap «cultura popular», o deixarem de tenir-la l’any vinent. Hi ha la llengua, i prou. Hi ha una llengua invadent i una llengua resistent. Ja no es tracta de les inflexions derrotades dels catalans, que vénen del XVI i del XVIII…

I per què no deixem de costat la «Història», i pensem en el dia de demà? Un idioma no pot subsistir a força de grans poetes, de distingits novel·listes, d’escriptors subalterns entre els quals m’incloc. No basta una «literatura». Ni que siga insigne, i la nostra ho és. Una «literatura» no pot salvar-se si no se salva la llengua en què s’escriu. Personalment, a mi, la «literatura» m’interessa molt, però més que la literatura m’interessa la «llengua». Correm el perill que llegir Foix, Espriu o Brossa siga com llegir Virgili, Horaci o Marcial, respectivament. Una llengua difunta? No serà despús-demà «llegir català» una eventualitat erudita, com avui ho és «llegir llatí»? La recuperació del català demana moltes activitats governamentals, però no hi ha governs —quins governs?— que les accepten: només hi ha un govern, i poderós, que hi està en contra: el de Madrid, i el de les seues sucursals. La il·lusió de Madrid no és de resoldre el problema econòmic, ni la convivència liberal, ni remeiar la desocupació laboral a Andalusia o a Extremadura. Tots tracten que la perifèria parle en castellà. Tots. No és solament l’herència del franquisme. O sí.





Cal esperar


De cap a cap, la present divagació a què m’he atrevit, té molts buits a cobrir. Ja ho sé, i tampoc no em proposava dir l’última paraula del credo. Però si hi ha una esperança de salvació per al «català» ha de ser assumida enèrgicament pels catalanoparlants i pels castellanoparlants que se’ns unesquen en una mateixa concepció nacional. Sobretot, la decisió dels catalanoparlants. Que no és sempre efectiva… La campanya del «català al carrer», pose per cas, quina repercussió ha tingut? I no és d’ara. Conten que, en una visita a Barcelona d’Alfons XIII, don Toni Maura, mallorquí castellanitzat, hi feia una observació oportuna: «Majestad, hay muchas banderas catalanas pero pocos letreros en catalán…». Això s’ha repetit, i es repeteix cada dia. Jo m’estimaria més una disminució de quadribarrades a canvi de més «lletreros» en català: en les botigues, en els senyals de trànsit, en la toponímia, en els menús dels restaurants. La banderola té la seua importància, però més en té la llengua. I no cal dir que, al País Valencià —no parle de les Illes—, com més banderes necessàriament quadribarrades aguantem amb una franja blava, més castellà es parla.

Això és un indici. Per «salvar» el català, d’un cap a l’altre de l’àrea lingüística, no hi ha més remei que reclamar dels catalanoparlants una fidelitat plena a la llengua, i en tots els aspectes: a l’hora d’escriure llibres i a l’hora de fer publicitat per als productes industrials. La desgràcia és que això falla. Hi ha el «mercat nacional», que funciona en castellà, tant per a les edicions dels historiadors esquerranots com per als capitalistes locals: tots coincideixen en el castellà, perquè és més lucratiu. No és una qüestió de «classes»: ho és de negoci. Totes les dretes i totes les esquerres «catalanes» odien ser precisament «catalanes», i amb el català. Si als Països Catalans, l’idioma fos fàcilment extirpable —com un queixal deteriorat—, la «classe política» hauria optat per extirpar-lo. La llengua és incòmoda, per als uns i per als altres. Des de Madrid, sobretot. Jo no estic massa segur que a Madrid els importe més una ikastola que un comando d’ETA. Més la ikastola. Quan els bascos recuperen l’èuscar, i com Déu mana, l’ETA serà supèrflua.

Als Països Catalans l’idioma comú es troba geogràficament perplex i indefinit. No hi ha cap alternativa contra aquesta sinistra maquinació de l’unitarisme espanyolista, si no és una represa àmplia de l’autoconsciència més elemental. I de Salses a Maó, i de Fraga a Elx, i d’on siga on siga, la reclamació del català com a idioma «normal» ha de ser terminant. Les dissidències localistes, a les Illes i al País Valencià, s’hi apuntaran o preferiran agenollar-se davant el castellà?… Siguen discrepàncies regionals o fonètiques, hem d’afermar-nos, si no com a catalans, almenys com a catalanoparlants. Els qui no entren en aquesta operació clarificadora, ja sabrem qui o què són: castellanistes, espanyolistes o tant se val. I si multitudinàriament no hi ha una resposta «catalana», o «catalaúnica», ja podem deixar-ho córrer. Perquè no és des de Madrid i amb la seua Constitució que ens han de salvar la llengua.

Si els catalanoparlants volem continuar parlant en català, si volem que els immigrats que es catalanitzen parlen català, si volem, indígenes i immigrats, ser els qui no podrem ser sinó, tots uns, i a partir d’una definició «gramsciana» de les «classes populars», el català ens ha de reunir amb les reclamacions òbvies: tots els mass-media o alguna cosa més. I si no emprenyem, no ens faran cas. Hem d’exigir el català com a llengua pròpia dels catalans, amb tots els efectius culturals, administratius, polítics. I no solament al Principat. Ha de ser a tota l’«àrea lingüística»… En tot cas, si els catalans, els catalanoparlants, dimitim de parlar en català, el saldo serà tenebrós. Ens convertirem, en què? No en «espanyols», perquè ja ho érem per definició jurídica, molt abans. En què?

Si el present paper fos indefinit, les meues reflexions es multiplicarien. He de frenar-me. Jo voldria, tanmateix, que aquestes notes, escrites a corre-cuita, poguessen servir d’estímul a meditar sobre la «llengua», la «cultura» i la «literatura», pròpies dels Països Catalans, i que no ho són. O no ho són del tot. Com que jo puc permetre’m el luxe —per ser valencià!— de dir alguna impertinència lateral, n’he dita alguna, però no tantes com em deixe en el pap. Una altra volta serà. Per ser valencià, i acceptant la superstició que els valencians, els mallorquins, som «diferents», reclame Ausiàs March, el Tirant, Corella, Roig, sor Villena, i Bernat i Baldoví. Els mallorquins reclamarien Llull, Turmeda, i la resta, tots els Aguilons xuetes, i mil capellans, i Llorenç Villalonga, i tothom que ha vingut després. Com es pot ser català sense ser valencià i sense ser mallorquí, i viceversa?

És un punt de partida.





JOAN FUSTER i ORTELLS (Sueca, 1922-1992). D’ascendència pagesa, es llicencià en Dret a la Universitat de València el 1947 i es doctorà en Filologia catalana el 1958. Com a poeta publicà Sobre Narcís (1949) i Escrit per al silenci (1954), entre d’altres, i a partir del 1952 va començar a conrear la seva fecunda faceta periodística: La Vanguardia, Destino, El Correo Catalán, Tele-Exprés, Informaciones són alguns dels diaris i revistes en els quals col·laborà. Amb un estil concís i penetrant, excel·lí com a assagista, amb El descrèdit de la realitat (1955), Nosaltres, els valencians (1962) i Diccionari per a ociosos (1964), entre d’altres; també destacà com a erudit i crític literari, amb llibres com Joan Serrallonga (1961), Heretgies, revoltes i sermons (1968) i Contra el noucentisme (1978). L’any 1975 li fou concedit el Premi d’Honor de les Lletres Catalanes.





