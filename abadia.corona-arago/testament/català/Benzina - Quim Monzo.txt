Davant el teló de fons d’un Nova York difuminat i abstracte, Benzina comença amb una successió de ràfegues de la vida d’Heribert, un pintor al cim d’una fama conquerida a cops de colze. El descobrim un primer de gener, entre els llençols del llit del seu amant, amb la vaga impressió que, a més de l’any, ha canviat la mirada amb què observava el món: els objectes i les persones que l’envolten se li apareixen cada vegada més distants i injustificables com més distant i injustificablement es comporta ell. Per primera vegada a la vida, perd les ganes de pintar. Avorrit, s’adorm mentre fa l’amor, es passeja per còctels i parties i descobreix que Helena —que és, alhora, la seva dona i la seva galerista— l’enganya amb un pintor novell, i es troba desarmat a l’hora de seduir una adolescent.





Quim Monzó





Benzina




ePUB v2.0

Calamanga 07.04.13





Títol original: Benzina

Quim Monzó, 1983

Edició digital: Calamanga (v1.0)

Segona edició: EpubCat (v2.0)

ePUBCat base r1.3





A Mary Ann Newman





GENER


—Bufa.

—No puc.

—Doncs, mira, anem.



FRANCESC TRABAL

L’any que ve

Torna a tenir la sensació d’estar adormit i despert alhora, i si hi para prou atenció li sembla estar adormit del tot. Dècimes de segon més tard li passa pel cap que potser la Hildegarda ja s’ha despertat, llevat i (avorrida) vestit, mentre ell perd el temps dubtant en somnis si dorm o no. Després, tot són ràfegues de vent, taronges, bicicletes, un pallasso de llauna, un home que es llança des d’un gratacel, un túnel, i una locomotora que deixa un rastre de fum que, quan s’escampa, adopta la forma d’una cantonada, una cafeteria amb gent a dins: el somni reprodueix exactament l’escena de Nighthawks d’Edward Hopper, i el commou ser capaç, somiant i tot, no sols d’identificar els orígens de les imatges sinó de ser-ne al mateix temps conscient, i de recordar que havia vist el quadro fa molts anys (calcular exactament quants li resulta impossible) a l’Institut d’Art Contemporani de Chicago, de ben petit. S’adona també que el quadro apareix ara a la il·lusió perquè el vespre abans l’ha vist reproduït a l’aparador d’una botiga de marcs, al costat de dues reproduccions més de quadros de Hopper; en recorda una: una oficina, amb una secretària de cul prominent (creu recordar que vestida de blau i amb ulleres) que remena un fitxer, i un oficinista arnat, assegut a l’escriptori.

La cafeteria és en una cantonada de carrers foscos i deserts; amb un finestral, el rètol PHILLIES i un cambrer vell i prim darrere la barra, amb gorreta blanca. Asseguts, bevent, hi ha dos homes, amb barrets d’ala ampla, i una dona, però això dura ben poc perquè aviat la cafeteria s’omple de gent: homes iguals (de cara, de barret i de vestit) a l’home o als dos homes que ja hi eren; i dones idèntiques (de cara, de pentinat i de vestit) a la dona que ja era a la barra (però amb barrets, pells al voltant del coll i portamonedes lluents). Fora, al carrer, hi ha un bon gruix de neu; i és lògic que sigui així, perquè és Cap d’Any, encara que al quadro que havia vist de petit (i, òbviament, a la reproducció que en va veure ahir) no hi hagués neu.

De cop, la gent surt del bar i s’escampa pels carrers, rient. Se’n van a dotzenes, a centenars. Són milers, que fugen com insectes. Per molts que se’n vagin, però, el bar continua ple de persones que prenen batuts de vainilla, de maduixa, de gerd, de xocolata; i gel picat amb un bon raig de xarop d’avajó, de llimona, de menta. És com aquell gag cinematogràfic on (a base de fer roda i, fora de l’abast de la càmera, tornar a entrar per la porta que queda fora de camp) una riuada de gent surt per la porta d’un auto petitó, on amb prou feines haurien pogut cabre quatre persones.

De tota la gentada, a més del cambrer hi queden sempre dos personatges: la dona de cabells vermellosos vestida de granat i l’home que pren un gelat blanc amb regalims de xocolata, que és ell mateix (li sembla mentida no haver-s’hi reconegut abans), que mira concentradament el carrer, pel qual (com un llamp) veu passar un cotxe. A poc a poc, el cel vira de negre a blau fosc, s’encenen llums en algunes finestres; i s’apaguen quan es fa definitivament de dia, el matí arriba inapel·lable i el bar deixa de ser l’illa de claror que ha estat durant la nit. El cambrer para la barra amb tasses, culleretes, ganivets, pans, melmelades i mantegues. De seguida, una corrua d’oficinistes famèlics s’afanya a ocupar lloc, a empentes, i a empassar-se cafè aigualit, llet, torrades, croissants. Com que ha tornat a fixar l’atenció en l’interior del bar, l’exterior se li ha anat enfosquint. Per això (en aquell moment de mig matí en què tots els oficinistes se n’han anat i al local només queden l’home i la dona, o la dona i els dos homes, un dels quals és ell), quan intenta tornar a fer lluminós el carrer l’entorn se li difumina: es fa blanc, aclaparadorament resplendent, i es converteix en una platja. Ah, quina delícia aquesta cafeteria de Hopper, al bell mig d’una platja amb butaques de plàstic, una estesa de tendals desolats i, al fons, un decorat d’onades immòbils clapades d’adolescents fent súrfing. Per fi se sent somiant lliurement; fa el propòsit de deixar lliscar la imaginació i de no tractar de controlar res més. La dona del vestit granat du ulleres de sol, igual que el cambrer. L’altre home hi és i no hi és, apareix i desapareix. Quan es treu el barret (i s’esfuma, doncs, l’ombra que li amaga la cara), l’Heribert s’hi reconeix del tot, suant amb angoixa sota aquell vestit d’hivern, de llana, que s’incendia.

Fa estona que el somni l’avorreix. L’Heribert prova d’aturar-lo però no pot. Ara els veu amb roba de bany: ell amb un eslip negre, lluent, i ella amb un d’aquells vestits de bany cenyidíssims, sense esquena, amb dues tires que es prolonguen des de les calces, per davant, tapant els pits, i que es lliguen al voltant del coll. Rodolen per unes escales i ell s’encasta contra una porta de vidre, tova. Durant una fracció de segon, l’Heribert (a punt de ficar-se a l’aigua) es pregunta si era l’Helena. Ara neden, cadascú pel seu costat, sobrevivint a les onades gegants que els embolcallen. Neden en silenci i, quan es capbussa, l’Heribert desitja no tornar mai més a la superfície. Li sembla estar-s’hi hores, sota l’aigua. Quan torna a treure el cap, ella ja és a la sorra i camina lentament cap a la cafeteria. S’afanya a seguir-la. Trepitja la sorra, aixafa un escarabat negre, petit. La veu de la Hildegarda (¿era, doncs, la Hildegarda i no l’Helena?) li diu que s’afanyi encara més, que vagi més ràpid, que se n’ha d’anar. Ell corre ara, intentant no trepitjar cap dels milers d’escarabats que surten de sota la sorra. Alça la vista, mira de trobar la cafeteria, però no és enlloc: la platja és una llesca, absoluta i deserta, fins a l’horitzó, per on corren dues figures: la dona i l’altre home, que finalment hi és, i sembla haver aprofitat l’oportunitat per marxar amb ella (cosa que demostra que tot aquell joc de ser-hi i no ser-hi era només una excusa per no fer-se notar i tenir via lliure per fugir amb la dona). Pensa: si pogués recordar la cara de l’home…; si li hagués vist la cara…; si pogués somiar, ara, un altre somni… Torna a pressentir que no tornarà a somiar mai més, i fuig per passadissos entre edificis, per soterranis silenciosos, nedant sota aigües que baten contra les naus, tornant a un port, a una plaça de ciutat, de nit, a la cafeteria del carrer vell, amb la dona vestida de granat, i amb un home vestit de fosc i amb l’ombra de l’ala del barret que li amaga la cara, i dubtant si es fa evident la figura d’un segon home o no, el xiscle, el cop a la barbeta, el terra que s’obre, riu, la caiguda.

El desperta un soroll sec. Primer pensa que potser ha estat l’ampolla de xampany, que ha caigut a terra i s’ha fet miques, però belluga el peu i la troba on recorda haver-la deixat abans de tancar els ulls: al costat del llit. Després suposa que el soroll ha estat el de la persiana contra els vidres. Després obre els ulls i es regira entre els llençols. O potser ha estat un gat, a la teulada, o una de les cadires de vímet de la terrassa, que el vent ha fet caure, o la pilota de vidre, que ha xocat contra la balustrada. S’incorpora, es du la mà al cap. Li fa mal. Torna a pensar en la persiana: deu haver petat contra els vidres, més fort que cap altra vegada. ¿O potser ha estat un lladre amb careta i samarreta ratllada, que ha entrat per la finestra del menjador? ¿O un sicari (amb l’automòbil davant de la casa, llarg, negre, brillant i amb el motor engegat), que ha forçat la porta i ara puja les escales lentament, a les palpentes, fins a aquella habitació on entrarà per matar-lo? ¿O potser és l’Helena en persona (a l’Helena no li cal contractar cap sicari), que té ganes, de sobte, de…?

Badalla. Badallar fa venir son. Tanca els ulls amb més força. Tracta de tornar a adormir-se.

No se’n surt. Aixeca el cap. Passa el dit per les espatlles de la Hildegarda. Li besa una orella. En aquella penombra, li mira l’esquena, les natges. Estreny les parpelles. Tracta de recuperar el somni, però se li escapa; com més fa per recordar-se’n, més li fuig. Només recorda la platja. Si fos l’estiu, es llevaria i correria a banyar-se a l’oceà. Hi ha gent que tenia el costum de banyar-s’hi, un dia concret, a l’hivern. A Barcelona fan una travessia del port, nedant. ¿Per Cap d’Any? ¿O per Reis? ¿O per Nadal? Recorda la platja plena de punts, com caviar vermell. De cop distingeix la barra, el cambrer, la dona.

Va veure el quadro per primer cop a tretze anys, arrossegat d’una sala a l’altra del museu (fins al moment de descobrir-lo, que a partir d’aquell moment la feina va ser treure’l de davant de l’obra) per un pare de pantalons ben planxats. Nighthawks l’havia fascinat. Quan, molts anys després, un crític va dir (de passada, en algun article) que Hopper havia estat un precedent dels hiperrealistes, l’Heribert ho va llegir amb sorpresa. Era una desvaloració, una injustícia, qualificar-lo (i, doncs, etiquetar-lo, limitar-lo, posar-lo en formol) com a precedent dels hiperrealistes i prou, quan en qualsevol Hopper hi havia molt més (un tel de records, de desig) que en tota aquella evaporada allau de teles amb quetxup, patates fregides i automòbils lluents.

Sap per què l’ha somiat. Perquè el vespre abans, quan el va veure a l’aparador, el va mirar amb fredor i va pensar que, de fet, no n’hi havia per tant i que, potser, si ara el veiés per primer cop, no el trobaria excepcional. Badalla novament; decideix tancar els ulls, però ja els té tancats.

No hi ha res a fer. Serra els ulls encara amb més força i imagina la noia que ha vist aquesta nit a la festa (amb un barret de màgic ple d’estels de cartolina i una lluna platejada), que es menjava els grans de raïm a grapats i s’ennuegava. Recupera la imatge. Se situa al costat d’ella. Li somriu. La noia li torna el somriure. Beuen les copes amb rapidesa (la Hildegarda és en un racó de la sala i balla tota sola) i, agafats de la mà, surten al carrer. S’asseuen en una escala, darrere d’uns arbustos; ell li acaricia les cuixes, ella li acaricia el pit.

Es cansa d’imaginar, però insisteix: la noia, despullada; no, despullada no: sense calces i amb faldilles. O no: amb calces negres i sense sostenidors; no: amb calces blanques… Té ganes d’adormir-se i en canvi no té son.

Mira l’hora: les quatre. Fa poc més d’una hora que s’ha ficat al llit jurant que la pròxima nit de Cap d’Any anirà a dormir a les nou del vespre. Llepa l’esquena i la cintura de la Hildegarda, que es remou, adormida, amb una esgarrifança.

Encén el llum de la seva tauleta. Agafa un llibre que hi ha. A coleira do cão. Comença a llegir-lo.

En llegeix vuitanta pàgines. Després el deixa estar: no és que l’avorreixi, sinó que no en té més ganes. Es lleva, es posa els pantalons, aixeca una mica la persiana, acciona l’interruptor del llum exterior, mira la terrassa, nevada, i la platja, més enllà, negra com el cel. Obre la porta del balcó: n’entra un alè de glaç i el soroll de les onades. Tanca de seguida.

A la cuina es prepara cafè i hi afegeix un raig de llet. Aixeca la persiana. Si ara aparegués un vampir a la finestra, i el mirés amb els ullals a punt, ho trobaria el fet més previsible del món.

Aixeca les persianes de la sala, del menjador, de totes les habitacions. Amb la tassa de cafè amb llet a la mà, s’asseu a l’estora, a la vora del llit on encara dorm la Hildegarda. Deixa vagar la vista per l’habitació i l’atura a la finestra. Al vidre es reflecteix una taca rodona: el llum de la tauleta. Mira el marc, els finestrons, els llistons entre vidre i vidre… «¿Com se’n deuen dir dels llistons d’una finestra? Ha d’haver-hi un nom específic. Hi ha un nom específic per cada cosa». Es mira l’ampit i pensa: «D’això se’n diu ampit. ¿Com se’n diu, però, dels “ampits” laterals? ¿I de l’inrevés de l’ampit, l’“ampit” de dalt? ¿I el caire de l’ampit, té un nom? ¿Té un nom diferent si és arrodonit o cantellut?». Baixa a la sala, busca entre els llibres, troba un diccionari; l’agafa, puja a dalt i torna a asseure’s al costat del llit. A l’atzar, l’obre i hi llegeix: «DISPESA f. Casa on, per un preu convingut, es dóna allotjament i menjar a algunes persones. Estic en una dispesa del carrer del Carme. Estic a dispesa. Pagar tres-centes pessetes de dispesa». El tanca. Torna a obrir-lo a l’atzar: «GEÒRGIC -A adj. Relatiu al conreu de la terra, dit esp. d’una obra literària que en parla. Les Geòrgiques de Virgili».

Continua llegint-lo així. Al cap d’unes quantes hores, el tanca i el deixa a terra i es dedica a observar com, lentíssimament, enllà de l’horitzó apareix el sol i aquella primera alba de l’any dóna llum a totes les coses: a l’aigua, a la sorra de la platja, als tendals plegats, a les cadires de la terrassa, als llistons de la finestra, a l’ampit, al terra de l’habitació, als mobles, als seus peus, que es mira força estona com si fossin dos monstres. Després sent com la Hildegarda es desperta i s’asseu al llit. En nota la mirada al clatell. No es gira fins que la dona li ressegueix la ratlla de l’espinada amb l’ungla.

Després, la son el venç per complet. Quan torna a obrir els ulls, el sol (un sol pàl·lid i esmorteït) ja és ben amunt i la Hildegarda seu a la butaca, amb una bata blava (d’un blau cel més blau que no pas el cel d’avui, tan gris), i es pinta les ungles dels peus; una ungla de cada color: una de rosa, una de blava, una de verda, una de daurada, una de negra, una de morada, una de blanca, una d’argentada, una de groga i una de grisa.

La Hildegarda reconstrueix les dues setmanes (aproximadament) que fa que s’han enrotllat i sospesa els pros i els contres de la relació. L’Heribert pensa que els termes que la noia utilitza («enrotllat», «la nostra relació») no són més que eufemismes. ¿Eufemismes de què, però? «¿Què vol dir “enrotllat”? ¿Les dues setmanes que fa que ens toquem?». «Que ens toquem», però, també li sembla un eufemisme. «¿Les dues setmanes que fa que ens besem i que ens acariciem els genitals?». Troba que l’expressió és prou encertada perquè és freda. Després es fixa una bona estona en el que la Hildegarda li diu: tot li semblen eufemismes.

—No saps —diu ella— com em va costar fer creure a la Tiziana que no vindria aquí. S’hi volia apuntar. «Hi vas cada any i mai no em convides», deia. Deia que sempre li asseguro que no vindré i sempre vinc. Per això em fa por que no es presenti de sorpresa, amb un ram de flors i una capsa de bombons. Cada any li agafa més malenconia i vol algú que li suporti la tristesa, i jo, francament, ja no en tinc ganes. A més, trobo que, si el Marino és fora, no sóc jo, precisament jo, qui ha d’aguantar-li l’enyorança. Que li truqui. No puc suportar tantes dependències. A més, no m’agradaria gens que sabés que tu i jo… Imagina’t! A tu, la Tiziana no et va agradar gens, ¿oi? Però la festa va ser divertida. ¿No la vas trobar divertida? Al Marino, la Tiziana tampoc no li va agradar gens al principi, i ja ho veus… Tothom canvia. Fins i tot ell. És un tipus estrany. No perquè canviï. És estrany per moltes coses, pels rampells que li agafen. Tots els artistes, sigueu del ram que sigueu, sou estranys, o almenys feu una mica aquest paper. I els que no fan d’artista també. Jo abans m’hi entenia molt bé, amb ell. Ara, és com si jo no li interessés. Jo estudiava en una escola. (¿T’ho he explicat, això?). Estudiava en una escola de cant, perquè volia cantar òpera. ¿Has cantat mai, òpera o el que sigui? ¿I teatre, n’has fet? M’agrada tant la sensació de trobar-me dalt d’un escenari… La conec, perquè he estat en un cor, i sé què és sentir-se sola davant de l’abisme que és el públic. («L’abisme que és el públic…», sona bé això, ¿oi?). Sola no hi he estat mai, esclar, però sé què vull dir. T’hi sents igualment sola, encara que estiguis acompanyadíssima. La Tiziana cantava amb mi. Ens havíem conegut a l’escola. El Marino el vaig conèixer l’últim any d’estudis, abans de cantar al cor. Va ser ell qui em va ajudar a entrar al cor, perquè n’estava molt, de mi. Ara no. És tan bon cantant i està sempre tan enfeinat que no té ni un minut per mi. No sé si va deixar d’agradar-me ell abans que l’òpera o l’òpera abans que ell. He vist que l’òpera no és el que em pensava, no és gens el que somiava. ¿M’ha decebut, potser, perquè m’he casat amb un cantant? (Potser no hauria de dir un cantant, sinó el millor cantant d’òpera, però no vull ser pedant; encara que, si no és a mi mateixa a qui lloo, no deu pas ser pedanteria, ¿oi?). Va haver-hi una època que m’agradava escriure. (Ja t’ho he explicat això, ¿oi?). Era adolescent… L’altre dia vaig sentir una peça que em va entusiasmar. No, no. Era jazz. Ara comença a agradar-me. Era una peça que es deia Blue Rondo à la Turk, per The Dave Brubeck Quartet. ¿La coneixes? Com que de jazz encara no en sé gaire, em pensava que no era gaire coneguda. ¿La tens? ¿Amb Take Five? ¿Què és Take Five? Ah. ¿Me’l deixaràs? Oh, que contenta que em fas! Deixa-me’l. No te n’oblidis. Potser algun dia… No, res. Res, res… Que potser algun dia… M’agradaria provar el jazz. El que no sé és quin instrument m’interessaria. No, no, esclar. La pintura és el que ara m’absorbeix absolutament, des que vaig casar-me amb el Marino i vaig abandonar l’òpera. Trobo que hauria de mirar d’exposar. El contacte amb el públic és bàsic, ¿oi? ¿Com pot evolucionar una obra si no entra en contacte amb qui n’ha de ser el receptor? No t’ho dic pas com a indirecta, però ara ja fa dies que ens coneixem… No, no et vull ensenyar els quadros. Em fa vergonya. A més, no sé si encara m’interessa pintar. Però ja fa un parell d’anys que dic que no m’interessa i continuo. No, no; em fa vergonya, que tu en saps. Fes-me un petó. Mmm. Bé, si em promets no burlar-te’n, te’ls ensenyaré. De debò. Ja ens posarem d’acord. Però has de ser ben sincer. Si no t’agraden, no em diguis que t’agraden. No vull que em donis peixet. No ho suportaria! ¿Que tens pressa? T’acompanyo a la ciutat amb el cotxe. Jo també he d’anar a casa; hi tinc tantes coses a fer… M’ho he passat molt bé, però, tots aquests dies que hem estat plegats. M’ha agradat començar l’any amb tu. ¿Creus que és un bon auguri? ¿Per tu o per mi? ¿No dius res? Fes-me una abraçada ben forta. Ens veurem aviat, ¿oi? Et deixaré a una boca de metro, ¿vols?

Al metro, assegut entre una dona prima com un sac d’ossos i un home que dorm amb el cap entre els genolls, l’Heribert pensa que, usualment, en aquella hora en faria tres que seria a l’estudi, treballant. Després troba estrany haver pensat «usualment», si aquests últims temps cada cop hi és menys i amb més facilitat troba excuses per, «usualment» també, no ser-hi.

Davant seu, un home es mou sincopadament: copeja el terra amb els peus, com si seguís el ritme d’una melodia, però no du auriculars ni hi ha cap ràdio engegada. A l’estació següent baixen aquest home, el que dormia amb el cap entre els genolls i l’Heribert. L’home que es mou sincopadament es queda a l’andana, a esperar l’exprés, i l’Heribert surt al carrer.

Entra a la llibreria i, mentre fa girar el torniquet, s’adona que en cap moment no ha estat conscient que hi encaminava les passes. Entrar-hi és sempre un perill de tarda evaporada, perquè podria ser (de fet sempre és així) que no en sortís fins moltes hores més tard. Aquella llibreria, dividida en dos grans magatzems, a banda i banda de carrer, i amb dues plantes esplèndides, enormes, a cada un dels dos locals, l’atreu com un espectacle. Sempre l’han seduït més les biblioteques i les llibreries que no pas els llibres en ells mateixos. Li agrada mirar aquelles esteses de lloms. Li agrada acariciar les portades de les enciclopèdies i dels diccionaris, obrir-ne un a l’atzar i mirar-ne els dibuixos, palpar les pàgines de cuixé lluent, ensumar els papers, mirar de prop les lletres, veure’n les vores deformades, amb pèls. Des que, fa dos mesos, va decidir no anar a cap més exposició de pintura (les troba totes tan mediocres…), s’ho mira tot com si fos una exhibició d’art i en cada objecte descobreix aspectes insospitats.

A la planta baixa hi ha el departament de llibres infantils. Els llibres per nens el molesten. El molesta que siguin per nens. No ha entès mai per quins set sous algú decideix quina és la ratlla divisòria que fa d’aquests els llibres per nens, d’aquells els llibres per adults, d’aquells altres els llibres eròtics, d’aquells altres de més enllà els llibres porno, i d’aquells altres encara de més enllà novel·les d’amor. I també el molesta que tot un rengle de prestatges ostenti el rètol poesia. ¿Què vol dir «poesia»? ¿Què vol dir «novel·les d’amor»?

Tan bon punt posa el peu a l’escala automàtica, es tomba, de tal manera que puja d’esquena i va veient com s’allunya la planta baixa: l’entrada, els torniquets, les caixes registradores, les dues taules immenses amb llibres rebaixats de preu. Quan s’adona que ha pensat llibres rebaixats de preu, l’estómac se li regira. ¿Que potser aquella no és una definició tan agosarada com la que atribueix qualitats amoroses, poètiques o misterioses a d’altres llibres i, en canvi, aquesta la trobava ben raonable, almenys fins ara? Se sent com un nen: jugant a descobrir coses descobertes. Però, quan torna a girar-se per sortir de les escales i posar el peu en terra ferma, entén (com en una il·luminació: sense saber-ne els motius) que el que és de criatura és negar-se a acceptar que és bo que les coses estiguin classificades; tot i les imperfeccions de les etiquetes, aquesta és l’única manera de delimitar-les, entendre-les, controlar-les, copsar-les. (I haver qualificat aquell pensament com de criatura és també una criaturada: no se’n pot escapar; i que per qualificar d’estúpids els adjectius hagi de recórrer a un adjectiu l’hi confirma del tot). Quan arriba a dalt i deixa vagar la vista pels rètols dels departaments (cuina, bricolatge, llibres de butxaca, textos escolars, misteri, literatura, art, narrativa, novetats, best sellers…) sent que, precisament, la cosa més lògica del món és que estiguin classificats. Quin batibull, si no! Fins el rètol poesia li sembla coherent i lògic. Tothom sap què ha de buscar sota aquell epígraf, i és precisament això el que el fa no solament vàlid sinó indispensable. Fins i tot entén que els llibres dels prestatges retolats misteri han de ser, per força, ben lluny dels prestatges de best sellers. I si el llibre és de misteri i alhora un best seller, cal buscar-lo a best sellers, perquè aquesta és la qualitat (afegida i per tant més evident) que el distingeix, per damunt de la qualitat intrínseca de misteriós. Sempre, sempre la superfície de les coses: allò que es pot palpar i veure sense que ens calgui obrir-les i destrossar-les per saber com tenen els budells. ¿Com és possible que fins ara no hagués entès la perfecció d’aquestes classificacions? És evident, també, que els llibres del departament narrativa han de ser allà i no pas a literatura. Li sembla que ha passat molt de temps des que aquelles classificacions el molestaven per arbitràries, i és fals: encara pensava d’aquella manera absurda quan ha començat a pujar l’escala automàtica, fa pocs minuts. (Però també té raó: des de fa tres setmanes, potser un mes, no està tan segur de les coses com abans: és com si hagués anat canviant imperceptiblement i ara ja no fos ell mateix; pot ser, doncs, que allò que ha pensat mentre començava a pujar l’escala no hagi estat sinó un pensament fill encara de la seva seguretat d’abans, i el que ha passat és que, mentre pujava l’escala, inapreciablement s’ha adonat que aquell pensament ja no lligava amb els seus sentiments actuals). Una vegada —en aquell abans que, cada cop més i sense saber per què, se li fa irremissiblement llunyà— va mirar de treure’n l’entrellat i trobar les contradiccions que els prestatges amaguen: Steinbeck és al de narrativa i Hardy al de literatura. En aquella època ho havia trobat arbitrari i havia deduït que consideraven que la literatura moria al segle dinou i que, des d’aquell moment, tot era narrativa. Però també havia trobat esquerdes en aquell raonament: Kafka era a literatura. ¿Què hi feia? Havia raonat que, potser, els autors del segle vint amb una diguem-ne certa vida tràgica passaven a engruixir els prestatges de literatura. En canvi, ara tot se li fa clar: és obvi que Hardy i Kafka són literatura i Steinbeck narrativa. No cal anar contra les coses. Encara més: perquè les coses ens siguin útils, no s’hi ha d’anar en contra, sinó acceptar-les tal com vénen. Sent una esgarrifança al clatell. S’apuja el coll de l’abric, però aleshores s’adona que té calor: la calefacció està tan forta que el fa suar. Es treu l’abric.

Repassa els llibres d’art: en fulleja un de Tamara de Lempicka, un de Hopper (que li fa recordar esqueixos de somni…), un de Matisse (amb flors vermelles, amb taques violàcies, que li sembla que es mouen) i un de Magritte. ¿Allà també hi deu haver escarabats? Mira les potes de les taules on hi ha els llibres, amb l’esperança de veure-hi corcs. No n’hi ha. Torna al llibre, passa full, veu el dibuix d’una pipa, amb el rètol Ceci n’est pas une pipe a sota. «En absolut», pensa, i se sent lleugerament content.

Deixa el llibre de Magritte i, a l’atzar, agafa un parell de volums d’una altra taula, sense mirar-ne els títols. S’asseu en una butaca que hi ha en un dels racons de la sala. Contempla la gent que s’hi passeja. De tant en tant fulleja un dels llibres, de tant en tant l’altre, content de ser capaç —tot i fullejar-los— de no arribar a saber de què tracten. Són els llibres el que li interessa, no pas el que diuen. El que diuen no té cap emoció. (Tant de temps sentint-ho i ara ho racionalitza per primer cop! Potser racionalitzar-ho, però, és també fer un pas enrere, perquè, fet i fet, el sentiment és més a la pell de les coses). Li resulta fàcil no saber què diuen els llibres: tot és qüestió de no fixar-s’hi, d’esforçar-se a no fixar-s’hi. És ben curiós el que li passa: l’alegren actituds que abans hauria considerat estúpides, i troba dignes i honestes aquelles que en qualsevol altre moment anterior hauria considerat imbècils. Potser és que evoluciona, que es fa madur. Com una aplicació immediata d’aquestes idees que li papallonegen pel cap, troba que fullejar aquests llibres es redueix, de fet, a un seguit de gestos inútils; i troba que està bé fer gestos inútils. ¿Per què està bé fer gestos inútils? No té ganes de contestar aquesta pregunta i fins i tot considera un acte estúpid haver-se-la fet. Li fa mandra pensar. Troba que aquesta mandra és un altre símptoma de maduresa. Deixa vagar la vista pels prestatges, tractant de no fixar-se en res. Veu una noia que fulleja un llibre i mira a un costat i a l’altre. Immediatament sap que vol robar-lo. La noia mira enrere i la seva mirada topa amb la de l’Heribert. És aleshores, en la sobtada lluïssor dels ulls de la noia, que l’Heribert té la confirmació que la noia ha volgut robar el llibre que ara, mig atabalada, s’afanya a deixar al prestatge. Tot i la irritació que sent per haver-se adonat del que la noia volia fer (i, doncs, per no haver pogut continuar passant la vista per damunt de les coses sense enganxar-s’hi), està a punt d’aixecar-se, acostar-se-li i dir-li que agafi el llibre sense cap por, que s’ha confós si l’ha pres pel vigilant, si ha cregut que aquella mirada de curiositat era de retret.

Quan l’Heribert s’aixeca, la noia ja ha desaparegut rere uns prestatges. La busca per tota la sala. La descobreix quan, a tocar de la barana, dóna un cop d’ull a la planta baixa: és davant d’una registradora, pagant, esperant que la cobradora li fiqui el llibre en una bossa, i fent cops d’ull cap a l’escala.

L’Heribert troba que no és lògic sortir d’allà sense cap llibre. No és exactament que no sigui lògic: més aviat és sospitós. ¿Sospitós de què? La pregunta també li sembla estúpida i, mentre corre cap a la taula dels llibres d’art i agafa un exemplar del de Tamara de Lempicka, per castigar-se es pessiga el braç esquerre amb els dits de la mà dreta. Corrent també (sent a la pell les mirades de tots els venedors, i dels clients), baixa l’escala. És estrany que ningú no es pensi que ha robat res, pensa un moment; i al moment següent: que és evident que ningú que hagués robat res no correria i, doncs, que no li hauria calgut comprar cap llibre: arrencant a córrer n’hauria tingut prou. Mentre es posa l’abric després de pagar en una de les caixes, veu la noia, lluny, a l’altra vorera, que camina cap al sud.

Travessa l’avinguda (tan sobtadament que, per esquivar-lo, dos taxis xoquen entre ells) i la segueix, apressant el pas fins que hi és prou a la vora per no perdre-la de vista. Aleshores redueix la marxa. Se sent disposat a acostar-se-li i dir-li: «Li prego que em disculpi. No sóc vigilant de la llibreria. He vist que per culpa meva no ha robat el llibre: quan l’he mirada, com a mínim ha pensat que l’hi retreia, i no l’hi retreia».

Mira com camina davant d’ell. Pensa que fa cara de dir-se Anna, i no té ganes de raonar per què li sembla que es deu dir Anna i no pas Judith, o Cynthia. Potser sí Anne o Ann, o potser Carmen o Barbara; no pas Mary, però: no sap pas per què, però està segur que una noia que camina així no pot dir-se Mary.

Se situa a l’alçada de la noia i, durant una bona estona, hi camina al costat. Després, però, considera que no pot adreçar-se-li sense donar a entendre altres intencions que són ben lluny del missatge pur i simple que li vol transmetre. Ara, mirant-la de prop, li sembla una cara coneguda, vista en més d’una ocasió; la situa davant d’un fons de quadros, d’estàtues… ¿En alguna exposició? Sent vergonya, timidesa o por, i continua mirant-la, determinat a no dir res fins i tot abans que la mirada d’ella (sorpresa, entre irada i atemorida) el faci decidir a disminuir la velocitat, mentre ella l’accelera. «Últimament, sempre ho esguerro tot», pensa. I, tot seguit: «Hauria estat més suggestiu haver pensat “Últimament, sempre ho esguerro tot” amb llàgrimes als ulls».

Dóna un cop d’ull per les habitacions. Com és habitual, l’Helena no hi és. Pensa a preparar-se el dinar, però a l’hora de la tarda que és considera més oportú saltar-se’l i preparar directament el sopar. ¿Quin sopar, però? Obre la nevera i passa llista a l’interior: glaçons, una ampolla de vodka, dues ampolles de vi blanc, mantega, gambes, pollastre, carn de bou, melmelades, pans diversos, tomàquets, mongetes, blat de moro, taronjada, suc de naronja, suc de tomàquet, aigües minerals amb gas, cebes, patates, olives, tàperes. La simple perspectiva de calcular què en podria fer, de tot allò, el mareja. Potser per eludir rumiar-hi més estona, decideix que, precisament perquè és tan tard, val la pena aprofitar aquests últims moments de claror: puja a l’estudi, prepara colors, engega la ràdio i, sense gaires ganes, continua omplint de petites llesques de negre aquella tela on, dibuixat al carbó, un home assegut en un tamboret repenja el cap en una barra de bar.

Com que s’avorreix, agafa el llibre que ha comprat. Se’l mira, el toca. Sap tant que li agradarà (tant el llibre com cadascuna de les reproduccions, fins les que desconeix) que retarda el moment d’obrir-lo. Com més trigui a aixecar la coberta i a mirar la primera pàgina, com més demori l’inici del plaer de llegir-lo, més en retardarà la fi. S’adona també que, com més aviat el comenci a llegir, més aviat l’acabarà. (S’adona ràpidament que allò és dir el mateix a l’inrevés. Per un moment, el sorprèn que dient les coses a l’inrevés es pugui dir el mateix. De seguida veu que allò és una obvietat. Que se sorprengui per coses evidents el fa sentir rovellat).

Sense gaires ganes, divaga una estona sobre el fet que, a la vida, tot va (o tot li ha anat) massa de pressa. Després considera si no és que retarda començar a llegir el llibre perquè, de fet, li fa mandra. ¿O allò que li fa mandra és rumiar tanta estona? Tanta estona no: tants anys seguits. Baixa a la sala. Engega el televisor, va a la cuina, obre la nevera, en treu l’ampolla de vodka, se’n serveix un got, torna a la sala, s’asseu al sofà i es posa a mirar la tele. Recorda, però, que no ha netejat els pinzells, ni ha apagat la ràdio. S’aixeca, doncs, deixa el got sobre una tauleta baixa (i mentre ho fa pensa que hauria d’haver-lo deixat sobre un platet), puja a l’estudi, neteja els pinzells, es renta les mans, tanca la ràdio, torna a baixar a la sala i novament s’asseu davant del televisor. Aleshores li ve al cap que ha promès dur el disc de The Dave Brubeck Quartet a la Hildegarda la primera vegada que es tornin a veure. Per tenir-lo localitzat quan arribi el moment, el busca ara: una per una, mira totes les cobertes dels discos, del primer a l’últim; com que no el troba, torna a mirar-les, de l’últim al primer. De sobte recorda que, fa unes quantes setmanes, l’Helena el va deixar a la Hipòlita. Torna a asseure’s davant del televisor, just en el moment que comença una pel·lícula. Se sent content d’arribar al punt.

Després de força estona, s’adona que no sap què passa a la pantalla. Ha vist la pel·lícula des del principi i ara no en sabria explicar l’argument. Ho intenta: a la pantalla, dues parelles heterosexuals (¿heterosexuals?, dubta; potser cal definir-les com de sexes diversos) discuteixen sobre no sap què al voltant d’una taula de restaurant. Amb el comandament a distància en distorsiona els colors: la pell de la gent es fa d’un rosat vermellós, com de plàstic; i el verd de les tovalles, ben fluorescent. Sembla tot tan irreal, amb aquell plugim neguitós que l’exageració tonal dóna a actors i objectes, que, a la fi, se sent descansat i pot continuar contemplant la pel·lícula sense preocupar-se per l’argument ni pels moviments dels actors.

Dues hores més tard el desperten els seus roncs. Tanca el televisor i s’arrossega fins al llit.

Sent fressa de llençols i es pregunta si és aquella fressa el que l’ha despertat o si, uns moments abans, ha sentit caure sabates, o si és ara que, com que ha sentit fressa de llençols, creu que abans hauria d’haver sentit la remor de l’Helena despullant-se. Encara que hagi plegat amb cura la roba, les sabates (en el silenci de la nit) acostumen a fer soroll quan les deixa sobre el terra de fusta, i és aquest el soroll que sempre el desperta. ¿I abans de les sabates? ¿Ha sentit grinyolar el terra sota les passes de l’Helena? El preocupa no ser capaç de saber quin soroll exacte l’ha despertat. El preocupa que li sembli anar perdent de mica en mica la sensibilitat auditiva d’abans, quan, a diferència d’ara, tot i estar clarament adormit controlava perfectament els sons del voltant, i els moviments que els produïen.

Té fred a l’esquena. D’aquí a pocs minuts, el cos de l’Helena, que ara és fred, s’haurà escalfat i serà bo de girar-se, fent com si dormís, i abraçar-s’hi. Pensa que estaria bé un quadro que reproduís aquella escena: un llit doble, amb un home dormint en un dels cantons i, a l’altre, una dona alçant els llençols per entrar-hi. ¿Com se sabria, però, que els alça per entrar-hi i no pas per sortir-ne? Aquest pensament fa que se li esvaeixi la imatge, i, com que està absolutament segur que no aconseguirà recuperar-la, ni ho intenta. Continua fent l’adormit, com si no s’hagués adonat de l’arribada de l’Helena. Obre un ull i, com que tal com estava situat no aconseguia veure ni els números ni les busques fluorescents del despertador que té sobre la tauleta de nit, es regira, com si somiés, i (sempre d’esquena a l’Helena) posa el cap de tal manera que ara, quan obre l’ull, veu l’hora: un quart de cinc. Dubta si girar-se i abraçar-la o esperar que ho faci ella. ¿Per què, últimament, ella no ho fa?

La sent respirar profundament. ¿És possible que s’hagi adormit tan de pressa? Totes aquelles reunions interminables per programar les exposicions estivals… Sempre ha cregut que fins i tot les exhibicions d’estiu es programaven amb anys (o, com a mínim, amb mesos) d’antelació. L’Helena, però, té aquell nas per la novetat, aquella habilitat per saber seguir el batec del moment, que fa que no pugui permetre’s preveure les exposicions sinó pocs mesos abans. Fa un badall llarg i mira d’adormir-se. Li passa pel cap la imatge d’un escarabat, i, per molt que lluita per esborrar-la, la imatge persistent el desvetlla cada cop més. Després sent que l’Helena, ja adormida, respira pesadament. Abans d’adormir-se ell (o de despertar-se, perquè des de fa dies —i, sobretot, des de la nit abans— és com si dormís despert, o com si visqués adormit), l’últim cop que obre l’ull per mirar el despertador són dos quarts de sis.

Últimament, cada cop li agrada més quedar-se al llit fins ben tard. Abans, cada matí que la nit anterior no havia fet el tronera, l’Heribert es llevava a les nou (ni massa d’hora ni massa tard, es deia), es dutxava, esmorzava amb sucs de cítrics i, a les deu o quarts d’onze, pujava a l’estudi, engegava la ràdio o el tocadiscos (cada cop més la ràdio, perquè va començar a anguniejar-lo haver de triar quins discos volia sentir) i pintava fins a les dues. Després dinava; a casa si hi era l’Helena i en un restaurant si no hi era, perquè li feia mandra cuinar per ell sol. El problema és que, des de fa més de sis mesos, tip de repetir sempre de restaurant, ha decidit dinar cada dia en un lloc diferent i, doncs, quan l’Helena no és a casa a dinar cada cop ha d’anar més lluny, ja que (tot i que alguns cops —pocs— ha fet trampa i ha anat dues vegades al mateix lloc) ja es coneix tots els restaurants del barri, i els dels barris veïns. Algun dia, també, ha agafat el metro, ha travessat el riu i ha anat a dinar fora de la ciutat. Però aquesta pràctica no és habitual, ja que li impedeix poder tornar a treballar a la tarda i (sobretot ara que prepara una exposició doble que, segons l’Hug i l’Helena, serà la demostració definitiva que la consagració de l’any abans és irrevocable) li cal treballar també a la tarda, perquè les coses no avancen al ritme previst. Això fa que hagi arraconat l’antiga rutina (o absència de rutina) de no fer res a les tardes. Abans, de vegades, tornava a casa a llegir, a mirar la tele o el vídeo; o, també de vegades, anava a donar un tomb per les sales d’exposicions. De vegades (molt de tard en tard) no feia cap d’aquestes tres coses i es ficava en un cinema. Ara, amb les presses per fer els quadros de l’exposició (tret dels dies de festa, i si no és per alguna causa que pugui considerar major), torna a casa i es tanca a l’estudi, a pintar o a preveure possibles quadros. Les últimes setmanes, tot i que ha pres algunes notes, pel cap alt n’ha enllestit un parell que considera mediocres; i, a passes que cada dia s’acceleren més, s’acosta la data en què s’hauran de començar a penjar els quadros a les dues sales d’exposicions.

Als vespres es troba amb els amics. Sobretot amb l’Hug i amb l’Hilari, i van a sopar. Després de sopar, els horaris són tot el que vulgueu menys habituals i, encara que tracta de no anar a dormir gaire tard per poder llevar-se d’hora i treballar més, després també li costa llevar-se. Últimament sobretot, cada cop li agrada més quedar-se al llit contemplant el sostre.

A les nou en punt sona el telèfon. L’Helena es regira, enfonsa el cap en el coixí per no sentir-lo i continua dormint. A les palpentes, l’Heribert despenja l’aparell. És l’Hilari, que li proposa quedar per sopar aquest vespre. L’Hilari hi durà unes noies que coneix. Queden d’acord. Penja. L’Heribert se sent la son als ulls, com punys, però està massa desvetllat per adormir-se una altra vegada.

Deu minuts més tard és davant d’una naronja partida pel mig, que es menja, grill a grill, amb l’ajut d’una cullereta dentada. Quan se l’ha menjada, puja a l’estudi, s’asseu davant del cavallet, prepara les pintures i continua omplint de negre aquella tela de l’home assegut en un tamboret. Se sent tan cansat que li costa acabar de treballar el vestit de l’home i la fusta de la barra. Dos quarts més tard sent remor a la cuina, suposa que és l’Helena, que ja s’ha llevat, i baixa. Mentre ella escampa melmelada d’avajons per una llesca de pa de sègol, ell obre una ampolla de vi blanc i se’n serveix una copa.

—Fas cara d’adormit —diu ella—. Fes-me un petó. Aquest any no me n’has fet cap, encara. Mmm… Així. Primer de tot, bon any, ¿eh? ¿Com et prova? A mi, meravellosament. M’ho he passat molt bé. Ja saps que és una ciutat que m’agrada molt, petita però no depriment. És una llàstima que no poguessis venir-hi. La nit de Cap d’Any vaig anar amb la Hannah a sopar a un restaurant alemany, preciós, amb cambrers amb davantals blancs i llargs, fins a mitja cama, i amb armilles negres. Era un lloc com del segle passat. I ella té una casa preciosa a mitja hora de la ciutat. ¿Has treballat? Ja ho deus tenir tot enllestit. Ara pujaré a veure què has fet. ¿No? Afanya’t, vida; no falten ni tres setmanes. I al pas que dus… ¿Què dic tres setmanes? D’aquí a dues setmanes ja han d’estar muntant-ho tot. Ja estic tipa d’anar sempre a corre-cuita a l’últim moment. Tingue’m, almenys tu (precisament tu), aquesta consideració. A veure si ara farem malbé tant d’esforç… No seria el primer cas. Aquest últim any les coses t’han anat tan bé… Amb l’Hug anaves fent, però quan tu i jo ens vam trobar va ser la perfecció. No parlo per mi, sinó per la galeria, i (què coi!) també per mi. Si em fessis cas i… ¿Per què has d’arrossegar-lo, l’Hug? ¿L’has de dur a l’esquena tota la vida? ¿T’hauria aconseguit mai, l’Hug, els articles que t’he aconseguit jo, des del mateix febrer? No em valores prou. No em fas cas. A ell sí que n’hi faries. Li telefonaré que et renyi. Almenys que serveixi per alguna cosa. Te’l creus més a ell que no pas a mi. Esclar que va aconseguir que se’t rendís tota la premsa del món, però el terreny l’hi havia aplanat jo. ¿Qui havia aconseguit que abans se’t rendís la premsa de la ciutat? Aconseguir després que et reconeguessin a d’altres països era fàcil. A mi sí que no em va ser fàcil, aquí. ¿I per què ho he fet, tot això? Perquè t’estimo. Vinga, fes-me un petó. ¿T’agrada el pentinat? No m’has dit res del pentinat: ara hauria de fer-te una escena, com a les historietes, quan el marit torna a casa i no s’adona que la dona s’ha fet un pentinat nou. Me’l va fer el perruquer de la Hannah. I després tenia tant de fred la nit de Cap d’Any, amb aquest clatell al descobert… Em fa més jove, ¿oi? No vaig poder telefonar-te, de tan enfeinada que estava. No aquella nit. Aquella nit no estava enfeinada, esclar; fèiem una copa per celebrar la programació de l’estiu. A l’estiu vénen molts passerells i s’ha d’organitzar tot de manera encara més metòdica, per no omplir l’estiu de restes de sèrie i vendre de debò. ¿Quina hora és? Això de llevar-se tard fa que se te’n vagi el dia de seguida. Me’n vaig volant. Mmmm… He quedat amb la Hipòlita. Ajuda’m a cordar-me. Gràcies. Un petonet. No m’esperis a dinar. I espavila’t!

Com que cap dels dos no té ganes d’anar a un restaurant, de seguida que l’Hug ha arribat l’Heribert ha començat a preparar les gambes. Ara, cara a cara, a banda i banda d’una taula amb tovalles blanques, l’Heribert i l’Hug les devoren. Pelant-ne una, l’Heribert pensa que les cloves de les gambes no són tan diferents de les dels escarabats. Obre una altra ampolla de vi blanc.

—Noi —diu l’Hug—, jo sóc aquí per renyar-te, però com que ja ets prou grandet per saber què has de fer, només et diré que ens hi van les garrofes. No muntis números de circ, ni et facis l’extravagant, ara. De crisis creatives (si és que vols dir-ne així, encara que a mi em fa riure) en té tothom, i tothom se’n surt, i si no se’n surt ho fa veure i continua endavant. Potser el que et fa falta és una mica de distracció. Per mi que et passes massa hores a casa, treballant. Et convé una mica de diversió. Surt amb noies. Suposo que no t’has de preocupar per l’Helena, a aquestes alçades. No surts prou a refrescar-te el cap. A més, és que te les deixes perdre, perquè mira que tens possibilitats… Abans no eres així: vivies més alegrement. Fins fa un parell de mesos no paraves d’explicar-me aventures. Has anat ensopint-te, sortint cada cop menys. ¿O és que surts i no m’ho expliques? Si no m’ho expliquessis, no t’ho perdonaria mai. M’emprenyaria molt una falta de confiança així. Dic que te les deixes perdre perquè aquella noia, la Hildegarda, que em vas presentar precisament tu, és un bombonet, i si volguessis… Li agrades molt. Ho sé perquè, fa cinc o sis dies, vam quedar per trobar-nos un moment, perquè m’havia telefonat molts cops, des que ens vas presentar, per ensenyar-me els quadros que pinta, però com que a mi em semblava molt estrany que, mirant-te com et mira, no estiguéssiu embolicats, doncs li deia que no, que un altre dia… ¿Saps que abans cantava òpera? Va arribar a cantar al Metropolitan. ¿Ja ho sabies o no et sorprèn? En un cor, però cantava, i no tothom ha cantat, encara que sigui en un cor. No riguis. Ara es veu que li ha agafat per pintar, i al final em va dur a casa seva a ensenyar-me els quadros. El marit volta per Europa, cantant, que és cantant d’òpera i, escolta, no vulguis saber com va anar la cosa. Feia anys que no trobava una dona que només d’acariciar-la se’t desfà com mantega. I aquells llavis molsuts… I els ullarros. T’ho dic perquè no siguis ruc i t’afanyis. I, després, a treballar de valent, que d’aquí a dues (¿a dues o a tres?), a dues o a tres setmanes, hem de penjar quadros. Truca-li. De debò. A mi no m’importa. Ja saps que tu i jo, en altres èpoques… ¿Te’n recordes, dels números que havíem organitzat? Ah!

L’Heribert se sorprèn de no sentir-se estupefacte. Després se sorprèn d’haver-se’n sorprès. ¿Per què s’ha sentit estupefacte? I la Hildegarda ¿no ha pensat que l’Hug i ell es coneixen i que és prou probable que s’expliquin assumptes de llit? Suposa que això és el que vol. L’Hug alça la copa, buida, i l’Heribert s’afanya a obrir la tercera ampolla de vi blanc.

L’Helena arriba mentre mengen galetes de xocolata i beuen cafè i conyac. Arriba suant i amb dues bosses d’uns magatzems. Fa petons a les galtes de tots dos homes. L’Hug l’ajuda a deixar una de les bosses a la taula i, de seguida, s’acomiada i se’n va.

L’Heribert puja a l’estudi. Hi troba preparats els colors, una mica secs, del matí. S’hi asseu. Es mira el quadro. D’esma, agafa pintura amb el pinzell. L’avorriment que l’omple és tal que, quan aplica el pinzell sobre la tela per definir les potes del tamboret, ho espatlla. Si continua pintant acabarà per fer-ho malbé del tot. «Si no sóc capaç de sobreposar-me a aquesta sensació d’avorriment —pensa—, no podré fer res». Continua pintant i ho esguerra definitivament. «Com a mínim he estat…». No sap si acabar el pensament amb la paraula sincer, amb la paraula honest o amb la paraula coherent. Sent el soroll del televisor, que l’Helena ha engegat. Continua treballant, tot i que cada pinzellada afegeix una nova destrossa al quadro.

Mitja hora més tard, considera el quadro fracassat definitivament. El treu del cavallet, i mig el deixa mig el llança contra la paret. Sent com l’Helena apaga el televisor i com li diu que se’n va, que ha de passar per la galeria a veure si s’han endut unes litografies i, si no ho han fet, ordenar que les recullin immediatament. Mentre sent com tanca la porta, l’Heribert col·loca una nova tela, més gran, en un altre cavallet.

Una hora més tard es mira el nou quadro, torça la cara amb una expressió de fàstic, el treu del cavallet i el llança sobre l’anterior. Ràpidament neteja pinzells i colors i, mentre ho fa, es taca els pantalons. Dubta si dutxar-se i, finalment, opta per la possibilitat més passiva: no fer-ho. Es posa uns altres pantalons, es deixa la samarreta, es posa una americana al damunt, l’abric i les botes. Surt al carrer i entra al metro. A l’andana, decideix baixar a l’estació que faci sis. «Perquè sis és un número sense importància, és un número mesquí. No és brillant com el tres, ni simpàtic com el dos, ni màgic com el set, ni independent com l’u, ni…». Puja al vagó. Tanca els ulls. Per no veure l’estació següent i, així, estalviar-se de saber la línia que ha agafat (cosa que li farà inevitable calcular quina serà la sisena estació), taral·leja mentalment una melodia insistent.

Al primer quiosc que troba, ja al carrer, compra tres diaris. Camina avinguda avall, procurant no trepitjar neu ja trepitjada. Allò li recorda quan, de petit, caminava pels carrers de Barcelona tractant de trepitjar només rajoles alternes, en diagonal, com en un joc de dames, i pressentint que, si s’equivocava, li cauria al damunt una maledicció. De tant en tant deixa anar baf per la boca. Veu un bar amb grans vidrieres. És un d’aquests bars que sempre li han desagradat: massa nets, silenciosos, innecessàriament cars i amb una tendència enutjosa a ser freqüentats per gent avesada a xocolates i cafès amb llet. Hi entra i s’hi asseu. Fa calor. Es treu l’abric i l’americana. Agafa un dels diaris, mira la portada i sent que tots aquells titulars no li interessen gens. Mira la sala: és gairebé buida. Només hi ha, a l’altra banda, una parella, ben juntets i prenent cafès. De darrere del taulell surt un cambrer que s’acosta amb una llibreta a la mà. L’Heribert li veu les intencions. Se sent aterrit. No sap què demanar.

—¿Què puc pendre?

El cambrer fa cara de considerar-lo un impertinent amb ganes de fer-li més emprenyadora la feina, o un esnob que es complau a ser servit fins en minúcies. Malgrat tot, amb un somriure als llavis, recita:

—¿Una cervesa? ¿Un cafè exprés? ¿Un scotch? ¿Un bourbon? ¿Un pastís? ¿Un fernet? ¿Un rom? ¿Una ginebra? ¿Un tequila? ¿Un vodka?

Demana tequila, perquè la paraula el fa pensar en el sol, en un desert, en cactus. Pel carrer passa una dona amb orelleres de llana, que s’atura un moment a mirar un arbret de Nadal que hi ha dins d’una paperera, amb garlandes i boletes. El cambrer, que ja ha tornat, li serveix el tequila en un got petit. L’etiqueta de l’ampolla diu JOSÉ CUERVO. Li deixa també un plat amb un saler i una mitja llimona, però el simple pensament de seguir el ritual de llepar la sal i xuclar la llimona abans de fer el glop de tequila el molesta profundament. Se’l pren de seguida i en demana més. N’hi du un altre en un altre got, amb un altre tall de llimona. Si en demana gaires, de gots, aviat tindrà la taula plena de mitges llimones. ¿I per què no li ha dut un altre saler? Igual que no ha fet servir la llimona i n’hi ha dut una altra, també sense haver fet servir el saler n’hi hauria d’haver dut un altre. En tot allò hi ha alguna cosa que no encaixa, però esforçar-se a seguir el fil del raonament el fatiga i decideix fixar l’atenció en alguna altra cosa que li permeti no trencar-se tant el cap.

Es mira el got rumiant que aquells gots petits deuen tenir un nom especial. Si tingués el diccionari de la Hildegarda… Si, com abans (un abans la frontera del qual es desdibuixa entre les dues i les quatre setmanes anteriors), tingués esma d’anotar en un paperet «mirar sinònims de got i buscar-ne un que lligui amb got petit…». Recorda la paraula «xop» i la troba bellíssima. Cada got de cada beguda hauria de tenir un nom diferent. Una vegada, per fer-la petar, un cambrer li va explicar els noms d’uns quants gots: «up glasses», els dels còctels servits sense gel, com el manhattan up, el martini up…; «rock glasses», els dels còctels servits amb daus de gel o amb aigua, com el whiskey sour, el manhattan, el vodka amb tònica, l’scotch amb aigua…; «tall glasses», aquells on cal servir el bloody Mary, la piña colada, els collins, els fizz, les cerveses…; «cordial glasses», els utilitzats per servir licors tipus Kahlúa, Amaretto…; «brandy snifters», les copes pels conyacs; «sherry glasses», les utilitzades pels xeressos, el Harvey’s, el Bristol Cream… Quan torna a mirar el got ja no en té ganes. Ara mateix ja pot preveure el gust que hi trobarà, si hi apropa els llavis. Quin sentiment més estrany: sentir repulsió per un gust previsible, quan sempre ha sentit fàstic a l’hora de tastar per primera vegada nous menjars els sabors dels quals desconeix!

Es mira les portades dels altres dos diaris i els enretira. Demana el compte, paga i, en el precís moment d’aixecar-se, aconsegueix agafar el got i, d’un glop, beure’n el que en queda. Aquest gest, però, li sembla ridículament tràgic. Arreplega els diaris, se’ls posa sota l’aixella i surt al carrer.

Passa sota els arbres d’una plaça. De sobte, igual que abans d’entrar al bar ha sentit que, tot i desagradar-li, era tranquil·litzant que aquell bar fos net i silenciós, ara aquest barri li sembla tou, massa bonic. És un barri agradable, i això li desagrada profundament. Llença els diaris en una paperera i arrenca a córrer. Si, almenys, els sentiments prenguessin una direcció definitiva, per comptes d’aquest anar i venir, d’aquest desitjar i odiar, d’aquest fluctuar continu…

Es fica a la primera estació de metro que troba, i al primer tren que hi passa, sense mirar cap a quina banda de la ciutat va; i un cop a dins tanca els ulls, tractant de ni tan sols comptar el nombre d’estacions on el metro s’atura.

Prop dels torniquets de sortida hi ha dos policies. Puja els graons de dos en dos. Al carrer passeja entre els macarres i els desvagats. Un borratxo, xop de l’aigüeta bruta en què es converteix la neu, s’abraça a un parquímetre. En un aparador de botiga de roba hi ha tot de maniquins despullats, sense perruques; a alguns els falten braços. Un home, enfilat en una escala, despenja les bombetes de Nadal i els rètols que desitgen felicitat pel nou any. Passa per davant de dues sex shops, trepitja neu trepitjada, rellisca i està a punt de caure. A la tercera sex shop s’atura i mira l’aparador. Al cinema del costat fan Foxtrot, una pel·lícula que anuncien amb grans cartells fets de reproduccions ampliades de retalls de crítiques favorables aparegudes a les revistes de sexe, i sense ni un quadro, cosa que dóna a entendre que ha estat impossible triar cap fotograma perquè tots són immostrables en un aparador de carrer. Continua caminant. A la porta següent hi torna a haver una altra sex shop. Hi entra.

S’atura al bell mig de la sala. Només en una de les parets hi ha joguines sexuals: vagines i penis de goma, condons de fantasia, fuets, boles japoneses, nines i ninots inflables. Les altres parets, pintades de groc, són plenes de rengles i rengles de revistes. Al sostre hi ha tres plafons fluorescents, en un dels quals dos dels tubs de neó fan pampallugues. Troba curiós que tots dos tubs espatllats siguin precisament al mateix plafó, quan (per pur atzar) hi havia més probabilitats que fossin en plafons diferents. Així, es veu obligat a suposar que allò que fa que no funcionin és un defecte del plafó. Al costat de la porta, sobre una tarima, un home gran, avorrit, amb ulleres i patilles llargues, recolzat en un taulell que arriba a l’alçada dels caps dels clients, mira cap a la sala, aparentment controlant-ho tot.

L’Heribert contempla els preservatius: n’hi ha amb bonyets, amb filaments, un amb una maneta de cinc dits a la punta, diversos amb estrelles en relleu. N’hi ha de blaus, de rosats, de verds, de negres, de transparents, de vermells. A les capsetes diu que aquests afegits ajuden a donar plaer a la dona fins a fer-la parar boja de gust. Els penis són de tota mena de mides, colors i formes. N’hi ha que imiten la textura, les venes, la forma dels de debò, però també n’hi ha de perfectament cilíndrics, de cilíndrics amb bonyets a la punta, com porcs espins. Li semblen peces d’ortopèdia. Mira les revistes. A la primera que obre hi ha fotos d’un home amb una dona. A la segona hi ha dos homes amb una dona. A la tercera hi ha dues dones. N’obre una quarta: dues dones amb un home. A la cinquena que obre hi ha dos homes i una dona, una altra vegada. N’obre una sisena: hi ha una estesa de gent, i part de la gràcia de l’estesa sembla ser que hi hagi blancs, negres i asiàtics, homes i dones, barrejats. A la foto més general, l’Heribert comptabilitza quatre homes i cinc dones. Pensa que és massa batibull perquè algú pugui excitar-se.

Més enllà hi ha la secció de nenes adolescents; la majoria sense acompanyants, en actituds autosatisfactòries i en blanc i negre. Les revistes d’homes amb homes són totes juntes en un departament una mica més allunyat. Un dels tipus que s’encarrega de la botiga es dedica a col·locar etiquetes amb el preu a un munt de nines inflables que, dins de bosses de plàstic transparent, tenen aspecte de mortes.

A la botiga hi ha sobretot homes de mitjana edat. Quan hi ha entrat ha suposat que hi trobaria més adolescents. Els homes deuen ser oficinistes, que aprofiten aquella hora (l’Heribert mira el rellotge: poc més de les cinc de la tarda) per vagarejar una estona després de la jornada laboral i abans de tornar a casa. Hi ha també homes grans, amb l’aspecte de rendició peculiar d’alguns jubilats. Un noi d’uns vint-i-cinc anys mira una revista on hi ha una dona i un gran danès.

L’Heribert continua endavant, cap al fons de la sala, on són les cabines, anunciades amb un gran rètol de neó: PEEPSHOW. A cada porta de cada cabina hi ha dues fotos i dos títols, cada una i cada un dels quals corresponen a una de les dues pel·lícules que s’hi projecten. Mira cada una de les portes de les cabines, i cada un dels títols. En una de les parets, al costat de la primera cabina, hi ha dues màquines de marcianets i un noi que juga en una d’elles.

Descanvia un bitllet en una màquina que hi ha al fons. Recorre totes les portes de les cabines. No sap quina pel·lícula triar. Entra en la que té la foto de la protagonista amb la cara més maca.

Queda tancat en menys d’un metre quadrat. En una de les quatre parets hi ha un banc. S’hi asseu. Davant seu hi ha una superfície blanca. A la paret de la dreta, dos aparells amb traus per ficar-hi monedes, retolats A i B. Fica una moneda a l’aparell retolat B. El llum de la cabina s’apaga i, davant d’ell, comença a aparèixer la pel·lícula, que surt d’un projector que (s’aixeca per veure’l millor) deixa anar el raig cap a un mirall inclinat que està situat sobre el cap de l’espectador assegut. Del mirall, la imatge surt cap a la superfície blanca (de fòrmica: la palpa). A la pantalla hi ha dues noies (una de rossa i una de castanya) i un noi (castany) sobre un sofà. El noi du posat un polo (blau cel, amb el cocodril Lacoste); les noies (una d’elles blanca i l’altra negra) duen lligacames i mitges (mitges blanques la que du lligacames blanques i mitges daurades la que du lligacames negres) i sabates de taló alt (negres totes dues). El noi penetra una de les noies mentre l’altra passa de besar la noia penetrada a besar el noi, i a besar els genitals de tots dos. L’Heribert entén fàcilment que el fet que la cabina sigui tan aïllada de l’exterior és precisament per permetre que (excitat per la pel·lícula) l’usuari pugui masturbar-se amb tranquil·litat. Busca restes per les parets, per la superfície de la pantalla, pel terra de rajoles lluents, multicolor i irregular, pel banc; amb tanta foscor, però, no en troba. Quan torna a mirar la pantalla («Que animal —pensa—: m’estic deixant perdre la pel·lícula»), la disposició dels oficiants ha canviat: la noia rossa fa una fel·lació al noi mentre el noi fa un cunnilingus a la noia castanya, que se li ha assegut al damunt. Arribats en aquest punt, la projecció s’atura i el llum de la cabina s’encén. L’Heribert diposita una nova moneda. L’acció continua. Ara la càmera s’ocupa, en primer pla, de les activitats de la rossa, fins que el noi li descarrega sobre el nas, els ulls i els llavis, i la noia somriu feliç. També somriuen feliços el noi i la noia castanya. Llavors es talla (a penes uns segons) la projecció del film i apareixen les mateixes noies, però assegudes, vestides i totes ben tocades i posades, bevent en gots llargs. Una mou els llavis en silenci, com si parlés, i l’altra fa cara d’estar-hi d’acord, treu la llengua i la passeja pel llavi superior. La rossa despenja l’auricular del telèfon i marca un número. La castanya beu i somriu. La rossa s’asseu. Poc després fan cara de sorpresa i miren cap a la porta (deuen voler fer veure que hi han trucat). La castanya va a obrir i, a la porta, es troba el mateix noi d’abans, vestit amb el mateix polo però amb pantalons, que du una capsa de cartró de la grandària de les utilitzades per dur pizzes. Amb gestos i movent els llavis, el conviden a entrar. Entra. Sembla un noi tímid. La castanya treu el portamonedes, li dóna un bitllet de cinc dòlars i busca xavalla (és evident que per donar-li propina), però només troba bitllets grossos. Fa cara de sorpresa mentre l’altra noia regira el seu portamonedes i tampoc no troba xavalla. Tot seguit, treuen un altre got pel noi i l’hi omplen, i es reomplen els d’elles, també, i li somriuen. Ell també somriu però tímidament. La rossa es descorda dos botons de la brusa, mirant-se el noi i ajupint-se a deixar la cendra del cigarret al cendrer (de sobte fumen: ¿no se n’ha adonat fins ara o el cigarret ha aparegut per art de màgia?), i deixa veure un bon tros de pit. La castanya es passa la llengua pel llavi inferior. El noi somriu àmpliament, fent cara d’haver-ho entès. Besa la de cabells castanys, que deixa anar la mà per la cuixa del noi, fins a palpar-li l’entrecuix exageradament evident…

Es torna a tallar la projecció. Surt. Un altre home surt en aquell mateix moment d’una altra cabina, amb la cara encesa i mirant a terra. L’Heribert li mira les sabates, a veure si s’ha esquitxat. Pensa que hauria pogut posar una moneda al film B, a veure què era. Surt al carrer, demanant-se per què no ha experimentat cap erecció en tota l’estona, ni fullejant les revistes ni a la cabina.

Es queda embadalit davant d’un quiosc, mirant les portades. Observa una revista (Mademoiselle), que ofereix articles sobre roba, bellesa, salut i amor, dedicats especialment a les dones i amb la cara de Brooke Shields a la portada. Recorda quan, d’adolescent, s’havia de masturbar amb figurins de modes. La compra. La fulleja. Sent una excitació boirosa. Entra al primer bar que troba. S’asseu a la barra. Demana un whiskey. El paga. En beu un glop. Fulleja la revista. Una dona amb llavis vermellíssims amaga la cara darrere d’un vel, anunciant els pintallavis Revlon. Una coneguda actriu de televisió, amb un flascó de perfum Max Factor a la mà, diu: «Part de l’art de ser dona és saber quan no ser massa senyora». Hi ha un vestit de bany, ratllat, amb tutú, de Saks Fifth Avenue. Troba que la model és bellíssima. Cacharel, a la pàgina del davant, presenta un perfum anomenat Anaïs Anaïs. (¿Es diu així per la Nin?). Dalt d’una moto hi van un noi amb jaqueta negra i una noia en combinació també negra, tots dos amb ulleres Carrera. Una noia fa jòguing maquillada amb Max Factor WaterProof. Dexatrim mostra la foto de Melody Mahorney, de Warren (Indiana), que ha perdut cent cinc lliures de pes en trenta-sis setmanes, a base de pendre una càpsula de Dexatrim al dia. Hi ha també una entrevista amb Michael Caine, «l’home que les dones s’estimen més estimar». Un altre anunci de vestit de bany amb tutú: Lakeside. Angie Dickinson fa saber que els avocats de Califòrnia tenen, tan sols, disset calories per tall («considerant», diuen en un racó de l’anunci, «que de cada avocat mitjà se’n treuen setze, de talls»). El titular de Sambuca Romana diu: «Si algú us diu que Sambuca Romana és una beguda per després de sopar, digueu-li que no vau néixer ahir. L’únic que passa és que sembleu així de jove». Chimère diu: «Perfum Chimère. Pel món, és discret i elegant. Però, de prop, és allò que no hi ha». La pàgina està dividida en dues fotos. A la de dalt, una dona asseguda en una taula de despatx està voltada per tres homes. A la de baix, està abraçada a un home (¿algun dels tres de la foto de dalt?; ¿un de nou?). Beu un altre glop de whiskey. Va cap al vàter.

Hi ha un article sobre com deixar de mossegar-se les ungles. Una noia embolicada amb una tovallola rosa diu: «No m’havia sentit mai així, fins que he provat Caress». Caress és un sabó. Moltes pàgines sobre com pendre el sol. Un llarg article titulat «L’elegant art de flirtejar». Un reportatge sobre vestits amb colors ecològics. Dues noies el miren des d’un article titulat «Autor a la tarda», que comença: «No espereu que el sol es pongui per vestir-vos de manera sexi. Us oferim una sèrie de nous dissenys que podeu vestir a tota hora…». Es descorda els pantalons i comença a acariciar-se. ¿I si s’enamora d’alguna d’aquelles models d’ulls d’ametlla que el miren des dels anuncis? Quina lluita fins a trobar-les i descobrir si, de carn i ossos, són tan seductores com impreses sobre el paper. Haver pensat que pot enamorar-se’n el fa somriure. I, en canvi, s’ha enamorat unes quantes vegades; fa molts anys… ¿S’ha enamorat mai de debò, però, o és una il·lusió que mig recorda i que no coincideix amb el que els diccionaris defineixen amb aquella paraula? Se li acut que fer un diccionari deu ser una feina ben àrdua: conèixer exactament tots els sentiments i definir-los, saber exactament què és enamorar-se, què és la passió, quin és el límit entre el bé i el mal, entre el plaer i el vici, entre abundant, nombrós, pletòric, curull, considerable.

Pensa tot això mentre contempla les rajoles, gens pendent de les fotos de la revista. S’avorreix sobiranament. Es deixa estar. L’erecció s’estova i desapareix de seguida. Abandona la revista sobre la maquineta de paper per eixugar-se les mans, surt al bar, beu el tercer glop de whiskey i obre la porta del carrer.

Al metro, un dels tipus que hi ha asseguts davant seu li sembla tan odiós que desitja que es mori. Però de seguida es refreda. Desitjar que es mori ja és un esforç superior a les seves forces. N’aparta la vista i immediatament pensa que si hagués de descriure’l sense mirar-lo ja no el recordaria. Se n’alegra. El torna a mirar (aquella cara fofa, aquells ulls de peix, aquell bigoti retallat, aquell somriure imbècil…) i ja no l’odia: li és del tot indiferent.

Arriba a casa. L’Helena arrenca fulles mortes de les plantes. Li explica que es moren per falta d’aire i de claror. Si ell acceptés tenir-les a dalt, a l’estudi, estarien millor. Però com que no vol… No entén per què l’Heribert té aquella mania a les plantes. En qualsevol cas, aviat hauran de canviar de casa, diu l’Helena, i, si decideixen marxar fora de la ciutat, ja se n’encarregarà ella mateixa d’aconseguir un bon jardí i una terrassa. També diu que hauran de comprar un altre cotxe, perquè el que tenen ara no els servirà per anar i tornar de la ciutat cada dia.

L’Helena ha decidit que li cal despreocupar-se una mica de la feina. Va sempre tan atabalada, havent d’estar pendent de tot, de reunió en reunió… Per cert, ha conegut un pintor jove molt interessant, que vol presentar-li. L’Helena ha vist què fa i ho troba apassionant. Aquest pintor vol parlar amb l’Heribert; ella suposa que per rebre’n consells. Però, com que se’l veu un noi tímid, suggereix que sigui l’Heribert qui li truqui l’endemà, abans de dur el cotxe a arreglar, activitat que l’Heribert es nega en rodó a fer, amb l’argument que, com que últimament no és ell qui el fa servir, no ha de ser ell qui el dugui a arreglar.

L’Helena troba que aquesta afirmació no solament és certa sinó que constitueix la prova evident que, de fet, l’Heribert no fa res en tot el dia: no es belluga mai de casa perquè no té cap obligació tret de pintar. Podria dur-lo al taller, insisteix, abans de començar a pintar, precisió que li fa recordar que no li ha preguntat com li han anat els quadros aquell dia, ni si hi ha treballat gaire. Les preguntes no obtenen resposta, perquè l’Heribert no l’escolta: li cal tota la concentració possible per arribar a recordar que l’últim cop que va fer servir el cotxe va ser fa cosa d’un mes i mig, quan van anar amb l’Helena a sopar al Sardi’s (i van menjar tan malament) i, quan sortien, va tacar la tapisseria amb el conyac que se li va vessar de la copa que s’havia endut del restaurant, d’amagat, a la butxaca de la gavardina, abans que els atraquessin mentre es besaven en un parc. D’aquell sopar encara guarda una capsa de mistos del Sardi’s. La busca a la llibreria. La troba en un prestatge alt, entre un gerro de fang que mai no li ha agradat i un llibre de receptes de còctels. Mentre la mira, es pregunta quants mistos hi deu haver en una capsa. Li sembla evident que les capsetes deuen tenir un nombre fix de mistos. ¿Quin, però? ¿És un número diguem-ne exacte, que coincideix amb alguna desena de bon veure, com ara cinquanta o cent? ¿O bé desenes de menys categoria, tipus seixanta, o vuitanta? Li sembla impossible que el número triat sigui un de tan poc senzill com, posem per cas, setanta-vuit. Esclar que, usualment, a ningú no se li acut de comptar-los, encara que, en aquest món, no se sap mai. ¿I si fan trampa i, per comptes de col·locar cent mistos (si, posem per cas, la xifra de mistos que hi ha d’haver a cada capsa és cent), en posen noranta-nou? Deuen fer un bon negoci, gràcies simplement a la innocència dels milions de persones que, al món, compren cada setmana capses de mistos i no compten quants n’hi ha. ¿I com omplen les capses? La imatge d’una cinta sense fi arrossegant mistos, un per un, i deixant-los caure dins de cada capsa el fa riure. ¿I com es fa, un misto de fusta? ¿I un de paper encerat? De cop li interessa molt saber com es fan. Recorda una pel·lícula de dibuixos animats de la Warner Brothers que va veure de petit per la televisió, on el procés de fabricació dels escuradents era precisament aquest: es talla un arbre, se’l du a la serradora i se’l poleix de tota la fusta que en sobra fins que en queda un escuradent, que va a parar a una capsa. Després, es talla un altre arbre…

L’Helena és davant d’ell, amb un paper a la mà.

—Té. Aquí el tens. Es diu Humbert. Telefona-li, que és un pèl tímid, ja t’ho he dit, i ell no s’atrevirà a trucar-te. Sigues amable amb ell. Ara (ui, quina hora és!) me n’he d’anar. He quedat amb la Hipòlita per sopar, així que me’n vaig volant o arribaré tard. Un petó.

L’Heribert es fica el paper en una butxaca dels pantalons i es deixa caure en una cadira. ¿On s’és vist que sigui ell (el pintor diguem-ne consagrat, que amb prou feines sap d’on treure hores per treballar i treballar a fi de mantenir el lloc preeminent que ocupa) qui truqui al pintor novell? En aquestes coses, sempre truca qui hi està més interessat; i el més interessat, en aquest cas, no és pas ell. Però, si l’Helena insisteix tant, deu ser algú que val la pena. ¿I tan tímid és que no gosa despenjar el telèfon i marcar? ¿O és que, novell i tot, ja va amb el coll dret? L’Helena tanca la porta d’una revolada. L’Heribert s’adorm, estranyament convençut que somiarà que es desperta després de no haver somiat res.

Es desperta segur de no haver somiat res. Se li acut telefonar a la Hildegarda per anar a sopar. Recorda, aleshores, que no ha demanat a l’Helena que demanés a la Hipòlita el disc de The Dave Brubeck Quartet.

Va per telefonar-li i demanar-li que l’hi doni a l’Helena. Però només de pensar que sentirà la veu de la Hipòlita ja es mareja. I si, a més de sentir-la, ha de demanar-li el disc… Si l’Helena l’hi ha deixat, és l’Helena qui l’hi ha de demanar. Farà una cosa: esperarà mitja hora a trucar a ca la Hipòlita. Així, tindrà la certesa que l’Helena haurà arribat i, quan la Hipòlita contesti, la saludarà breument (amb amabilitat però breument) i li demanarà per l’Helena, i serà a ella a qui recordarà que ja és hora de dir a la Hipòlita que els torni el disc.

Mitja hora més tard, marca el número de la Hipòlita considerant ara que potser ha esperat massa i, segons com, pot passar que ja hagin marxat. Mentre sent els trucs a l’altra banda de la línia, raona que, fet i fet, podria comprar un altre exemplar del disc i regalar-lo a la Hildegarda. No li ha regalat mai res. Una serigrafia seva, sí (després d’haver posat per ell, fa poc menys d’un mes), però una serigrafia seva, li sembla un regal ben ranci. En canvi, la Hildegarda li ha regalat un parell de botons de puny amb un cap de gos, i un disc de Marino DelNonno, una gravació de fa anys, de Les noces de Figaro. Quan sent la veu de la Hipòlita, que contesta, li vénen ganes de penjar, però l’atura la por d’haver de vagar per totes les botigues de discos de la ciutat buscant un disc de fa tants anys. La Hipòlita torna a insistir: «Digui». L’Heribert es decideix a parlar. Diu qui és. La Hipòlita li diu que s’alegra de sentir-lo. L’Heribert s’interessa per com li van les coses. La Hipòlita li diu que bé, i que a veure quan queden. L’Heribert li diu que un dia d’aquests, i li demana si s’hi pot posar l’Helena.

—¿L’Helena?

—Sí. L’Helena. ¿Que no heu d’anar a sopar?

—¿A sopar? Sí! Hem d’anar a sopar, però… encara no ha arribat i…

És tan clar que la Hipòlita no espera l’Helena per anar a sopar que l’Heribert, per un moment, sent ganes de continuar la conversa, de forçar-la a donar dades i detalls que no sabrà per, després, confrontar-los amb els que, sotmesa a un interrogatori similar, li donarà l’Helena. Però s’estima més acomiadar-se de la Hipòlita i penjar l’aparell.

Mentre s’afaita la cara emmascarada de sabó blanc, l’Heribert rumia un cop i un altre si no és estrany que no hagi sentit mai gelosia. No ha dubtat mai que l’Helena surt amb altres homes. Al capdavall, ¿què vol dir «sortir amb altres homes»? ¿Què vol dir que ell surti amb altres dones? Abraçar una altra persona, acariciar-la entre uns llençols de vegades diferents dels habituals. Allò que el desconcerta és que la mentida sigui prou grollera com per haver quedat al descobert tan de seguida. ¿Té un amant, l’Helena? Esclar que sí. ¿Qui no en té? ¿Què és el que el sobta? ¿Que no n’hagués tingut mai l’evidència? ¿Per què mai no s’ho ha preguntat? ¿Troba, potser, que preocupar-se’n és una mesquinesa? ¿O és que ara s’avorreix tant que…? «M’avorreixo tant que…». Mentre es repeteix la frase pensa en el cavallet, en la gran sala blanca on pinta, i la veu a través d’un polsim molt prim, d’or, o gris, com un fòssil.

¿Qui deu ser l’amant? ¿Un adolescent diguem-ne innocent? ¿I si fos un tipus dur, un camioner suat i amb barba de tres dies? ¿I un mestretites? ¿O un monjo? ¿I si fos una noia? ¿Un dependent d’una botiga de robes? ¿Un capo mafiós? ¿I si fos l’Hug? Esclafeix a riure. Si fos l’Hug els pagaria una ampolla de xampany, només per la conya que fan simulant que no se suporten.

Es canvia de sabates. Es posa l’americana grisa i l’abric negre. Surt al carrer, aixeca el puny per cridar un taxi. Entre la vorera i el taxi corre un riu de neu desfeta. El xofer li obre la porta. Des de la vorera, l’Heribert salta cap a dins del cotxe, però li rellisca el peu esquerre i trepitja l’aiguaneu.

Al restaurant, tots són a la barra, fent copes. L’Hilari fa les presentacions: la Hilda, l’Herundina, l’Heribert. Per la forma com agafa la Hilda pel braç mentre s’asseuen, l’Heribert entén que l’Hilari va per ella. Mentre desplega el tovalló per posar-se’l a la falda, l’Heribert mira, doncs, l’Herundina: és una noia d’ulls brillants, de llavis gruixuts, pintats d’un vermell suau. Du els cabells ben curts, com moltes dones aquest hivern, i unes arracades enormes, blanques i negres, de plàstic. Diu l’Hilari:

—Sense conèixer l’Herundina l’hauries de reconèixer.

El cambrer porta els menús i els reparteix.

—¿Per què?

—¿No et recorda ningú?

L’Herundina riu.

—No… —diu l’Heribert—. ¿De què ens hauríem de conèixer, Herundina?

—De conèixer, no —insisteix l’Hilari—. De reconèixer. Encara que no sé si l’havies vista mai.

—Doncs ¿de què t’hauria de reconèixer?

—Havies sortit amb una germana meva.

—¿No trobes que s’hi assembla? —diu l’Hilari.

—¿Ets germana de la Henrietta?

—No…

—¿De la Heloise?

—No, animal; germana de la Hannah!

Qualsevol altre dia, per trencar el gel i alhora per tractar de dissimular la relliscada d’haver dit dos noms que no hi tenien res a veure i a la fi no haver sabut de qui era germana, l’Heribert s’hauria donat literalment cops de cap contra la taula, amb la qual cosa tothom hauria rigut i la situació s’hauria tornat fluida i propensa al galanteig directe. Tantes vegades com l’havia vista! Sovint, quan anava a recollir la Hannah; i un cop les va veure pel carrer, passejant totes dues. En un altre moment l’hauria excitat la petita perversitat de sortir amb la germana d’una antiga nòvia.

—Ha hagut de matar la seva germana, per venir a sopar avui —diu l’Hilari—. No la deixava venir. Quan li ha dit que al sopar també hi series tu, li han renascut passions oblidades.

L’Heribert troba que la xerrera de l’Hilari, que generalment li sembla enginyosa, avui no té gaire suc ni bruc. Tant com l’havien fet riure sempre els seus acudits constants, l’inaturable doll de mentides i bromes d’aquell home, i ara el fastiguegen. L’Hilari li demana si el preocupa alguna cosa. Ell mou el cap, fent que no. La noia el mira. L’Heribert se sent profundament vell, i aquest sentiment va fent-se cada cop més fort fins que, a la fi del sopar, s’aixeca de la taula encorbat, molt lentament, com si dugués un segle a les espatlles. L’Hilari s’ho pren com una broma i el felicita pel bon humor recuperat. L’agafa pel braç, el du a part i s’interessa —de debò— per si se sent bé, per si li passa res. Els amics, li diu, són per això. També li diu que fa dies que el veu despistat, sorrut, com si tingués problemes. Insisteix força estona en això dels problemes, li repeteix l’oferiment d’ajut i li recorda que els amics es reconeixen precisament en aquests casos i que, ben sovint, gent que creies que eren amics indestructibles, a l’hora de la veritat demostren ser uns egoistes incapaços d’ajudar aquell que, en canvi, ho hauria donat tot per ells. L’Heribert suporta la pallissa amb estoïcisme, però quan l’Hilari li posa la mà a l’espatlla i hi dóna uns copets, no pot més: el mira fixament als ulls i, ben seriós, li trepitja un peu amb tota la força de què és capaç.

L’Herundina somriu.

—¿I…?

—¿I què?

—¿Què? Res. Em pensava que deies alguna cosa.

—¿Jo? No.

—¿On vols que anem?

—No en tinc ni idea.

—¿Vols anar a fer una copa?

—¿Una copa?

—No. Si no vols, no.

—No, no; ja em sembla bé, una copa.

—No. Si no vols, no. Digues tu.

—No se m’acut cap lloc.

—A mi sí que no se me n’acut cap. Has estat tu, que no has volgut anar a ballar amb ells.

—¿Tu hi volies anar?

—No. M’és igual. Però creia que se t’havia acudit algun altre lloc per anar.

—¿Com quin?

—No ho sé.

—Jo tampoc no en tinc ni idea.

—¿Vols que anem a donar un tomb?

Tan bon punt l’ha dita, troba que la proposta és ridícula. No sap com actuar. De cop i volta se sent un analfabet en les arts del flirteig. És com si patís amnèsia, com si hagués retornat a l’adolescència. Pitjor encara, perquè a l’adolescència com a mínim tenia el desig, que el feia tirar endavant encara que les galtes se li tenyissin sempre de vermell, per trair-lo. ¿Què s’ha de fer amb una dona? ¿Xerrar-hi? Si s’hi pogués xerrar sense dir res… O si pogués empescar-se un idioma fals, fet de sons molt exòtics, i dir-li: «Babatú infritxèmina, sadafa nogrà ptsú al·lirà?». Si ella, a això, fos capaç de respondre: «Troc atodrefa mimenyac!»…

No sap com actuar. ¿Ha de començar a besar-la tot d’una i, si s’hi resisteix, forçar-la allà mateix? Li sembla recordar que les coses no van ben bé així. Són en un taxi des de fa força estona. No han decidit on han d’anar i el taxista dóna mostres d’impaciència. L’Heribert diu la primera cosa que li passa pel cap:

—Continuï amunt.

El taxi puja per l’avinguda. L’Heribert es demana què ha de fer. ¿Ficar-li mà sota la faldilla, ara mateix? ¿Besar-la, primer? ¿Parlar-li de coses que la facin sentir-se seduïda? Que complicat! Tot li sembla hipocresia. De fet, està tan segur (per la manera com el mira; per com ha acceptat no anar amb l’Hilari i la Hilda a ballar; per com el suporta, tot i ser tan avorrit; perquè ho percep en la superfície de la pell) que ell li agrada igual que a ell li agrada ella (i reconèixer això encara el desconcerta més), que se sent timidíssim.

—Estàs molt callat. ¿T’avorreixo?

Es troba entre l’espasa i la paret. Dir-li que sí és mentida, i dir-li que no li sembla ridícul. Aquesta disjuntiva el du a triar el camí del mig: la mira al fons dels ulls, com si n’estigués tan enamorat que aquella pregunta fos absurda i no necessités resposta. Quan no pot aguantar més temps la mirada sense fer-ne evident la buidor, la besa en una galta mentre suposa que la noia deu pensar que aquell estil de galanteig és senil. ¿Quina edat deu tenir aquesta noieta? ¿Divuit anys tirant llarg? Mentre no l’exciti gaire tot anirà bé. Si aconsegueix mirar-se-la amb fredor, com qui contempla un plat de porcellana especialment bonic, sense cap passió, se’n sortirà. Potser ha d’interessar-se pel que fa. ¿Estudia? ¿Viu sola? ¿Viu amb els pares? Aquestes són les coses que s’han de preguntar.

—¿Estudies?

—Sí. Disseny d’interiors. ¿Saps que els teus quadros van molt bé per omplir un ambient poc moblat?

—Ah.

¿I ara, com ha de continuar? Troba que han pujat molt amunt per l’avinguda. S’adreça al taxista:

—A la següent, tombi a la dreta i segueixi recte.

Torna a mirar-se la noia. Estudia disseny d’interiors.

—¿I treballes? Vull dir: ¿practiques disseny d’interiors en algun lloc?

—Sí. Amb el meu pare. El meu pare és interiorista. ¿No te’n recordes? El meu pare: el pare de la Hannah.

—Ah. Tens raó.

No recorda en absolut quina feina feia el pare de la Hannah.

—¿I vius amb els teus pares?

—No. Visc amb la mamà. Els pares estan divorciats i ara visc amb la mamà. Al papà el veig a l’estudi, cada dia que hi vaig a treballar.

¿Com deuen actuar ara els nois de divuit, de vint anys? ¿Deuen tenir els mateixos accessos de timidesa que tenia ell, fa quinze anys? El taxi continua tot recte; si continua gaire més, anirà de dret a l’aigua.

—Escolti —diu el taxista—, si continuo recte anirem de dret a l’aigua.

L’Heribert li diu que tombi a la dreta, avinguda avall. De sobte se sent molt cansat. Decideix enllestir: demana el telèfon a l’Herundina. Ella l’hi dóna a canvi del d’ell. Ell promet telefonar-li.

—Fes-ho. M’agradaria molt que m’ensenyessis què pintes ara.

La deixa davant la porta de casa de la mare. ¿Com deu estar ara, aquella dona? La recorda de quan, fa uns anys, anava a recollir la Hannah i, mentre era al llit amb la filla, de vegades fantasiejava amb ella.

Després el taxi engega i el du a casa. L’Heribert paga el taxista, que el mira amb cara compassiva i, per la cara compassiva, li dóna una propina exagerada: que senti que, si cap dels dos ha de tenir compassió de l’altre, és ell del taxista. Dalt, al dormitori, mentre es despulla sent la porta: l’Helena. S’afanya a tancar el llum, ficar-se al llit i fer l’adormit.

L’Heribert es mira la nova tela, totalment en blanc, que ha col·locat al cavallet. Sobre una tauleta té els colors, els pinzells, els dissolvents. Es passa la mà per la galta. ¿I si, de debò, no pot fer ni una pinzellada més, mai més? En les condicions en què se sent, fins i tot dubtar-ne li sembla una mostra de valor. Això li dóna confiança. Però quan acosta el carbonet a la tela no sap què guixar. A baix, el telèfon fa dos trucs. L’Helena el despenja. La sent com parla: és un xiuxiueig tan llunyà que no el sorpendria gens que, per baixar al pis de baix, hagués d’agafar el tren, el metro, l’autobús.

Per desfer el malefici només cal badallar. Com quan, de petit, revestia algun gest d’un vernís d’exorcisme, de manera que, si complia el ritual pompós, aconseguiria allò que volia; com quan, abans d’entrar a les aules on havia d’examinar-se, es dibuixava, amb el dit, tres circumferències sobre l’estómac. Badalla sense ganes.

L’Helena el crida.

—Surto a comprar. Tornaré més tard.

¿Tornaré «més tard»? Sempre es torna «més tard» d’haver sortit. ¿Més tard de què, doncs? ¿No hauria estat més lògic dir «Tornaré de seguida»? Segur que comprarà alguna cosa, per no tornar amb les mans buides, però el que li sembla cert és que no surt pas «a comprar».

Sent com tanca la porta del pis. De pressa, es posa l’americana i l’abric, deixa els pinzells sense netejar i els colors sense tapar, i baixa les escales.

Al carrer, té un moment de desconcert: no la veu enlloc. Després la distingeix bastant més avall: un cap claríssim entre tots els altres. S’afanya. Corre fins a tenir-la a una distància raonable. Pensa aleshores que de raonable no n’és gaire, aquella distància. Alenteix el pas. Pensa: «Ara sabré qui és l’amant. Vet aquí una cosa que m’interessa». Però en el fons nota que, del tot del tot, no hi està interessat, i això li sap greu. En el fons, si no arriba a saber quina cara fa, com vesteix, si li resulta simpàtic o no, l’home amb qui l’Helena surt, tant se li’n dóna. L’Helena tomba una cantonada. L’Heribert la segueix.

Carregada amb tres bosses, l’Helena fa el mateix recorregut d’abans però a l’inrevés. L’Heribert li va al darrere a distància. Ha visitat una pastisseria, una botiga de roba i una llibreria, i a cada un dels llocs hi ha estat prou poc temps per haver-li resultat impossible estar amb cap amant, per molt diligents que tots dos siguin.

L’Helena busca les claus a la butxaca de l’abric. L’Heribert la mira de lluny i, quan veu que entra a casa, se’n va a donar un tomb per no arribar-hi de seguida. Dubta si entrar en una taverna. A la fi es decideix. És mig buida, amb parets de fusta i miralls, no pas fosca sinó escassa de llum. S’asseu en un tamboret, es recolza a la barra i, a l’hora de demanar, recorda que fa relativament poc temps (¿avui?, ¿ahir?: no té ganes d’escalfar-se el cervell per recordar exactament quan) ha tingut problemes per triar a l’hora de demanar de beure, en un altre bar diferent d’aquell; ara no vol que se li repeteixi la situació. Per això, quan el cambrer li pregunta què vol, de seguida busca a què aferrar-se i, quan veu els mànecs de la cervesa a pressió, se sent salvat.

—Cervesa. Una gerra.

Després, quan veu les ampolles de whiskey arrenglerades davant del mirall que té al davant (hi ha un mirall davant seu: fa estona que hi veu la seva cara reflectida i fins ara no s’hi ha reconegut), pensa que, si les hagués vist abans que els mànecs de la cervesa, hauria demanat whiskey. El cambrer li serveix la gerra. La paga. Llepa la bromera.

L’Heribert obre la porta de casa, entra. L’Helena és a la cuina i alça els ulls de les pastanagues que tallava.

—No sabia on eres.

—He anat a donar un tomb. Em pensava que no tornaries a dinar.

—¿I tu, dines a casa, avui?

—Sí.

Mentre ella prepara les pastanagues i els espinacs, ell neteja els xampinyons i l’api. La trucada del matí deu haver estat de la Hipòlita, suposa, per prevenir l’Helena que ahir ell va trucar i ella no va saber què contestar a preguntes que no esperava. ¿És possible que l’Helena hagi pensat que no té importància? Si ha parlat amb la Hipòlita, deu suposar que l’Heribert té sospites. ¿Per què, doncs, no dóna una mentida prou bona que ho emmascari tot fins al punt de fer-lo dubtar si les suposicions que es fa són correctes? ¿O tant se li’n dóna? ¿O pensa que no cal dissimular? ¿I per què no li pregunta en què ha treballat avui? Cada hora que passa veu més clar que o comença a pintar sense parar i amb una energia que és ben clar que ni posseeix ni té ganes de treure d’enlloc, o el dia de penjar els quadros no en tindrà cap, i no obrirà cap ampolla de xampany en cap vernissatge.

—¿Saps què? —diu l’Helena mentre pelen taronges—. Ahir vaig anar al teatre amb la Hester i vam veure una obra tan i tan bona que fins i tot a tu, que dius que no t’agrada el teatre i no hi vols anar mai, fins i tot a tu t’agradaria. Ens vam divertir moltíssim.

El molesta aquella manera de treure’s la Hester de la màniga per informar-lo que no ha anat amb la Hipòlita. És com si el prengués per idiota. L’Heribert suposa que l’Helena espera que ara ell digui: «¿La Hester? ¿No havies quedat amb la Hipòlita?». Per, aleshores, dir: «¿La Hipòlita? No». I, si ell insisteix amb prou convicció, fer cara de sorpresa: «¿Et vaig dir que anava amb la Hipòlita? Doncs em vaig equivocar de nom». Fins i tot (llesta com és l’Helena) preveu un final més detallista, per fer-ho més versemblant: «Sempre m’equivoco i confonc un nom amb un altre, i dic Hester quan vull dir Hipòlita i Hipòlita quan vull dir Hester. No és el primer cop que em passa». Però l’Heribert té una altra solució: no estranyar-se’n gens i preguntar-li, tranquil: «Ah, ¿i què vau anar a veure?». Si, dient això, no entén que ha caçat la mentida, com a mínim la intrigarà. ¿O pensarà que ell ha oblidat del tot l’episodi? ¿O que s’ha cregut l’engany? Telefonar a la Hester amb qualsevol excusa, per interrogar-la subtilment, no solucionaria res i només serviria per fer-lo quedar en ridícul, perquè estaria advertida que precisament ella és la coartada de la nit abans. ¿Quina sortida li interessa més? Sense saber què dir, i sense haver contestat encara, deixa el ganivet i la taronja ja pelada sobre la taula, s’aixeca de la cadira i s’excusa cap al lavabo.

Alinea totes les teles en blanc que té a l’estudi i les observa. ¿I si exposés allò: teles en blanc, sense ni el més mínim traç humà? Ja s’ha fet. Minimalisme. A més, si les firma ja hi haurà col·locat uns traços propis. Podria no firmar-les. També ho deu haver fet algú. ¿Hi ha res d’original a fer? Ni tan sols omplir tots els quadros d’una exposició sense ganes no és un acte original. ¿Cal, però, fer coses originals? ¿Per què? ¿Què cal? ¿Ser honest o fer coses originals? Per honestedat, molta gent no ha fet mai res d’original. I, per honestedat, molts callen quan arriba el moment en què obren la boca només per dir ximpleries. ¿S’adonarà ell que obre la boca per no dir res d’interessant?

Li arriba la veu de l’Helena:

—Me’n vaig. Fins després.

Li sembla que abans, quan marxava, sempre li deia on anava, si a la galeria o a fer tal o tal altra cosa, si s’havia de veure amb aquest o amb aquell. ¿O potser no li deia mai res i és ara que s’ho imagina? Sent com la porta de baix es tanca. Es posa una jaqueta i, mentre baixa les escales, tracta de calcular les vegades que les ha baixades, aquell any. Sobre la taula, al costat de la porta, hi ha dos opuscles: un de la Chevrolet i un altre de la Ford.

Aquest cop no li costa gaire localitzar-la. És davant dels aparadors d’una sabateria. L’Heribert es queda a prop d’una cabina telefònica i la vigila de cua d’ull. Hi ha un borratxo repenjat en una bústia, i una noia (amb aspecte de secretària antiga i temorosa que el borratxo l’ataqui) que intenta ficar-hi un munt de cartes. De sobte sona el telèfon de la cabina. L’Heribert mira l’Helena, que ha canviat d’aparador però continua mirant sabates. Li fa por que el truc constant d’aquell telèfon que ningú no despenja la faci girar. Entra a la cabina, despenja l’aparell i saluda. De l’altra banda no se sent res: cap respiració, cap soroll de connexió tallada: la línia absolutament en blanc. Penja i es gira. L’Helena camina carrer avall. «Total», pensa, «seguir-la per veure com va a comprar, o a la galeria…». L’Helena alça un braç i un taxi es desvia des de tres carrils més enllà per aturar-se al costat d’ella. L’Heribert n’ha d’aturar un altre, ràpidament, però el fet d’aixecar el braç per cridar-lo li sembla ridícul. Encara li sembla més ridícul dir-li, un cop a dins: «Segueixi aquell cotxe», com a les pel·lícules. En recorda una on un taxista, requestat per seguir un altre cotxe, se n’alegra, i diu que tota la seva llarga vida laboral ha desitjat que algú l’hi demanés, com a les pel·lícules.

Quan, dins del taxi, diu això al taxista, l’home l’observa pel retrovisor, fa una mitja rialla i comença a xerrar. Xerra pels descosits, tota l’estona, mentre avança cotxes sense mirar-s’hi gaire. Un cop que el taxi on va l’Helena se salta un semàfor vermell, el de l’Heribert accelera i (entre dos rengles de cotxes, a punt de fregar amb l’un o amb l’altre) avança i travessa el carrer amb el semàfor vermell, just quan un Cadillac Seville que ve de l’esquerra gira. És tal l’avançament que, al següent semàfor vermell, el taxi de l’Heribert s’atura darrere del d’ella. L’Heribert s’amaga darrere del cap del taxista. Si continuen corrent així, pensa, aviat el passaran, el deixaran enrere i seran els perseguidors més originals del món: precediran el cotxe perseguit per comptes d’anar-hi al darrere. Travessen el pont.

Un quart més tard, el taxi on va l’Helena s’atura en una avinguda ampla, amb casetes baixes, solitària.

—Aparqui a l’altra vorera, una mica més enllà.

Haver de preveure aquelles subtileses el fatiga enormement. El xofer murmura i somriu. Per la finestra del darrere l’Heribert veu com l’Helena baixa del taxi i entra en una de les cases.

En un dels patis, un parell de nens juguen amb una pilota enorme. Sense èxit, l’Heribert tracta de deduir a quin joc: tan aviat sembla que juguin a futbol com a beisbol, com un minut més tard a handbol. Després, riuen i descansen repenjats a la tanca. Un cop, li sembla que el miren, que parlen d’ell en veu baixa i que tornen a riure.

Seu a la vorera i, com que s’avorreix, es disposa a fer coses. Primer compta els segons des que un dels nens crida especialment fort fins que passa el primer cotxe carrer avall (un altre taxi): 634. Després compta els minuts fins al següent cotxe (un Mercury Cougar): 18. Suma els 634 segons als 18 minuts: 652. Troba que és interessant sumar coses diverses. A l’escola li deien que no podia sumar pomes amb peres. Si suma aquests 652 amb els 2 nens que juguen al pati de la casa, obté 654 segons, minuts i nens. Compta els cotxes que hi ha aparcats en aquell tros de carrer: 17. Sumats als anteriors 654, donen 671 segons, minuts, nens i cotxes en aquell tros de carrer. Se li acut sumar-hi els 4 semàfors, les 2 papereres que hi veu, les boques d’aigua, els sots. Si pogués sumar totes les coses, tots els sentiments, totes les idees, tots els éssers, els uns amb els altres, que fàcil que seria tot: comportar-se adequadament en qualsevol situació, saber com sortir de tots els laberints o fer-se una idea aproximada del món: el món (per exemple) seria exactament 78.345.321.834.042.751.539 coses. Si almenys pogués diagramar la sensació de desconcert que sent! ¿Com, però? Fent servir la tela com a pissarra i anotant-hi totes aquelles sumes li sembla una carallotada. I pensar en una forma més sofisticada de pintar aquell magma el cansa.

Es deixa caure enrere. Sent humitat a l’esquena. Mira el cel, blanc. Fa fred. Troba estrany que aquells nens juguin al pati, amb tant de fred. Pensa: «Si ara m’imagino que el cel és buit, cauré cap als núvols, cauré cap a dalt».

Al capdavall d’una espera que li sembla interminable, l’Helena apareix de bracet d’un home alt, de cabells castanys i llavis amples, amb una gavardina grisa, molt llarga, i unes ulleres de muntura verd poma, gairebé fluorescent.

Mentre pensa que s’ha d’aixecar per seguir-los, s’ajeu una altra vegada i mira de tornar-se a convèncer que la gravetat el xuclarà cel enllà, però no s’ho acaba de creure del tot. Quan l’Helena i el seu acompanyant agafen un taxi a la cantonada, s’aixeca, s’espolsa els pantalons i comença a caminar cap a casa.

Obre la porta, encén el llum del rebedor i aleshores, un per un, els de totes les habitacions. I, a dalt, els de l’estudi, i la ràdio, mentre contempla amb una estranye-sa infinita els pots, els pinzells, les carpetes, els llapis, les teles i els cavallets. Torna a baixar. Engega l’altra ràdio, el televisor, el tocadiscos, i apuja al màxim el volum de tots els aparells. No pot engegar alhora la ràdio i el casset perquè engegar-ne un fa que s’apagui automàticament l’altre. Això el molesta. No caurà mai més a la trampa d’aquests models estrambòtics que anuncien com a ràdio i casset alhora i que, quan arriba el moment, no poden ser ràdio i casset alhora i, doncs, són una mentida. Recorda que té un transistor petit, que deu ser en algun racó de la casa. El busca per les habitacions, fins que el troba al costat dels cistells de pícnic. També l’engega. A la cuina engega tots els focs, el forn, la torradora, la liquadora, el molinet de cafè, la batedora. Per un moment li fa por que salti el diferencial de l’electricitat. Posa la tetera al foc, amb una mica d’aigua. De seguida, el xiulet que fa s’afegeix a tots els altres crits, cançons, melodies, converses, sorolls i lluminàries que omplen la casa. S’hi sent a gust, en una casa viva. Va a la porta, l’obre i es dedica a polsar el timbre insistentment. El xivarri que organitzen tots els aparells engegats a la vegada li sembla una delícia. «Si en aquest moment truqués el telèfon, seria del tot feliç». Podria telefonar a algun amic i demanar-l’hi, però aleshores perdria part de la gràcia.

Just en aquell moment sona el telèfon. Durant una bona estona l’escolta, un més dels sons, xiscles, grinyols i xiulets que brollen de tots els racons de la casa. Després pensa que potser hauria de contestar. Deixa de pitjar el timbre de la porta, la tanca i despenja el telèfon. Hi ha tant d’enrenou que no se sent res. A crits demana un moment de paciència a l’interlocutor que no aconsegueix identificar, i tanca, un per un, el tocadiscos, la ràdio, el casset, la torradora, els llums, la batedora, els focs, el forn, el transistor; fins que la casa queda en un silenci i una foscor absoluts. S’asseu a terra i, a les palpentes (perquè els ulls, ferits per la lluminària anterior, triguen a acostumar-se a l’absència de claror), torna a agafar el telèfon. És l’Herundina, que li pregunta què és tot aquell batibull. L’Heribert tracta d’explicar-l’hi i, quan la noia fa veu d’haver-ho entès, se’n sorprèn, perquè ni ell mateix no entén gaire res i fins i tot ha de fer-se repetir dos cops la pregunta «¿Què fas aquesta nit?» perquè no sap ben bé ni què fa aquesta nit ni què ha de contestar.

S’ha tret el rellotge del canell i el té al davant, sobre la taula. Des de fa un quart (quan ja fa mitja hora que s’espera) mira en silenci el recorregut de la busca dels segons. N’ha interromput la contemplació tres cops, per demanar més rom. Ara, el cambrer torna a omplir-li el got. En fa un glop i torna ràpidament a contemplar la busca. El sorprèn haver viscut tants anys amb busques a l’abast de la vista i no haver estat mai conscient de la vida obsessiva que tenen. Ara les sent com a companyes menyspreades, tant la busca àgil dels segons com la lenta minutera, o la de les hores, lentíssima. Besa l’esfera del rellotge.

El desconcerta que l’Herundina no s’hagi presentat encara. ¿I si tot són il·lusions i no li ha telefonat, ni han, consegüentment, quedat? ¿I si ho ha somiat i ara, despert, espera inútilment una trobada que de fet no han acordat? ¿I si és ara que somia i frisa per una cita que no pot tenir lloc sinó quan es desperti? Li fa tanta mandra pensar en els motius pels quals la noia deu no haver-se presentat, en els errors d’entesa que hi poden haver hagut que, quan ha enllestit aquell últim got, s’aixeca, paga, surt del restaurant i enfila carrer avall.

Unes passes més enllà es repenja en una cabina telefònica, a esperar que passi un taxi. En passen tres, tots plens. El quart, també ple, s’atura davant del restaurant i, per sorpresa de l’Heribert, en baixa l’Herundina, que s’allisa la minifaldilla estampada com la pell d’un lleopard, desembolica un xiclet i se’l fica a la boca. Per un moment, a l’Heribert li passa pel cap tornar al restaurant, trobar-se amb la noia, renyar-la una mica per haver arribat tard, acceptar les excuses que vulgui oferir-li, seure amb ella en una taula, sopar i buscar temes de conversa per, després, no saber què fer amb la noia. Quan el taxi que ha deixat l’Herundina engega i tot seguit encén el llum pilot, l’Heribert l’atura, obre la porta i s’hi fica a dins encara a temps de veure per la finestreta posterior com l’Herundina empeny la porta d’entrada del restaurant.

A casa, quan entra al dormitori, el sorprèn veure que l’Helena ja hi és. Dorm. Feia molts dies que no el guanyava! Mentre es despulla i es fica al llit, es pregunta si ara ella també fa veure que dorm, com ell tantes vegades.

Pel finestral entra un sol dèbil, que defineix els contorns dels objectes i els atorga un relleu que angunieja l’Heribert, que ara és davant d’una tela, assegut en un tamboret, aguantant-se el cap amb una mà, el colze del braç de la qual descansa a la cuixa. A terra hi ha una tela estripada. Li costa de creure que fa només cinc minuts l’ha trepitjada fins a fer-hi un bon set. Amb un calendari calcula els dies que queden per l’obertura de l’exposició. Divuit. Pot fer vint quadros en tres dies, si vol. Només que en tingui una mica de ganes i un pèl de coratge. ¿Potser s’ha tornat tan exigent que li costa acceptar com a bones obres que tan sols pocs mesos abans l’haurien satisfet? Potser és això. Potser, dos dies abans de muntar l’exposició, la mateixa pressa el farà prolífic. No seria la primera vegada que la urgència l’ha fet prolífic. Potser tot plegat és que encara no està prou neguitós i que la tranquil·litat l’avorreix. Potser si ho intenta ara… Aixeca el carbonet. Amb la punta toca la superfície de la tela. El manté així una estona, lluitant amb força per fer-hi ni que sigui un traç. Però no en fa cap. Abaixa el braç, esgotat. S’asseu en una cadira, esbufegant, tan cansat que li sembla que en el que queda de dia no podrà fer res més.

Mira pel finestral. Fa gairebé un any que ha arribat en aquesta casa. Va triar treballar davant d’aquell finestral perquè li donava molta claror. Des de fa prop d’un any, cada dia és allà, pintant i contemplant, en les estones de descans, l’edifici del davant, de maó, de finals de segle. La primera presència que se li va fer habitual és la d’un noi que viu al tercer pis. Primer el va sorpendre veure’l tan sovint a la finestra. Ben aviat va entendre que es passejava; sempre igual: camina decidit des del fons de la habitació fins a la finestra i, un cop allà, s’atura, mira el carrer, fa mitja volta i torna cap al fons. Un cop i un altre, durant tot un minut, durant cada minut, durant una hora seguida, durant tot el matí i tota la tarda, cada dia de cada setmana de cada mes. ¿Des de fa quants anys?

De vegades no hi és. Amb el temps l’Heribert li ha arribat a conèixer tots els jerseis. En té un de ben cridaner, groc i blau, i el dia que se’l posa sembla més content. A l’estiu li ha conegut totes les samarretes. Un cop, al pic de l’agost, el va veure en vestit de bany. Sovint es passeja fumant en pipa. De vegades fa veure que llegeix un llibre. Un cop es va quedar força estona a la finestra, abraçant una portada de disc. Sovint, quan la finestra és oberta diu coses a la gent. Només un dia l’ha vist pel carrer, de tornada cap a casa, acompanyat per dues dones grans. Era a la cantonada i es barallava amb un fanal. Ara fa el recorregut quotidià per casa seva. ¿Quants quilomètres a l’any deu caminar, al llarg de tots aquells passejos? «Boig com és», pensa l’Heribert, «en qualsevol moment pot passar-li pel cap disparar-me un tret. Potser serà en el pròxim recorregut que em dispararà!». Ja el veu, acostant-se com sempre a la finestra, però aquest cop no alça un llibre, ni la pipa, ni cap coberta de disc, sinó un revòlver, que apunta cap a ell. Mentre pensa això, l’Heribert tanca els ulls per poder imaginar millor que potser és en aquell precís moment que el boig apunta l’arma cap a ell. «¿Què faré, si dispara i no m’encerta?». ¿Es llançarà a terra? ¿Com podria continuar vivint allà, amb la possibilitat que el boig repetís l’atac? ¿Això l’obligaria a buscar per fi un nou apartament, o una casa fora de la ciutat, opció que, a més, complauria l’Helena? Quina mandra, però.

L’Heribert ha tornat a obrir els ulls i, com sempre, veu com recorre la sala, arriba a la finestra i mira a l’exterior. Sent sonar el telèfon, sent com l’Helena el despenja, sent com li diu que és per ell. L’Heribert l’agafa. L’Helena penja l’altre aparell. L’Heribert apuntala el cos a la finestra, segur que —com sempre— no passarà res. Comença a nevar. L’Herundina es disculpa per haver arribat tard a la cita, ahir. Una reunió. ¿Encara fa reunions, ara, la gent de vint anys? L’Herundina explica que va ser una reunió de l’escola. Pregunta si es va esperar gaire.

—Dos minuts. Quan van passar dos minuts de l’hora i no havies arribat, me’n vaig anar.

—Podies haver-me esperat una mica més.

—¿Per què, si no vas venir fins tres quarts més tard?

—¿Com ho saps si no hi eres? No t’entenc.

Si fos escriptor, escriuria sobre el terror a la pàgina en blanc. Potser podria pintar una cosa similar. ¿Un pintor davant d’un cavallet, amb la tela en blanc? ¿Pintar de blanc la tela blanca?

—Em fa l’efecte que no m’escoltes —diu, de sobte, l’Herundina.

—Sí que t’escolto.

—Ets un home estrany.

L’Heribert sent la veu de l’Helena, dient-li que surt. Pensa: «¿Qui es deu haver pensat que és, aquesta noia?». Dóna excuses a l’aparell, diu que se n’ha d’anar de seguida; promet telefonar, accepta les disculpes pel retard del dia abans, accepta que sigui la noia qui li telefoni, dimecres, penja l’aparell, agafa l’abric.

Aquest cop, esperar li resulta més ensopit. No el distreuen els cotxes aparcats, el temps que passa entre un cotxe i un altre, els sots, les finestres d’una casa, les finestres de totes les cases del carrer, els arbres dels patis, els arbres que creixen a les voreres, el número de la casa on l’Helena ha entrat… A més, els nens no hi són, potser perquè una tempesta de neu, plàcida, cau tota l’estona. L’Heribert, amb les solapes de l’abric alçades i un barret d’ala ampla (quan ha vist que nevava ha agafat, després de l’abric, un barret: ¿és aquell acte previsor un senyal que es recupera?), seu a la vorera pensant que, si s’hi està gaire estona més, el trobaran cobert per un gruix de neu, fet un ninot de neu, una estàtua per l’exposició que s’ha d’inaugurar el dia vint-i-dos. Entre el moment que l’Helena entra a la casa i el moment que en surt, acompanyada de l’ullerut verdós, passen exactament dues hores, quaranta-vuit minuts i nou segons. Mentre comença a seguir-los va convertint mentalment les hores en minuts. Ha estat esperant durant cent seixanta-vuit minuts i nou segons. Passa els minuts a segons: deu mil vuitanta, la qual cosa (més els nou segons de torna) fa un total de deu mil vuitanta-nou segons. La tempesta de neu minva.

La parella s’ha aturat en una cantonada. L’Heribert també s’atura, dissimulant. S’enfonsa el barret fins a les orelles. Si ara demanen un taxi l’hauran ben fotut, perquè en aquella zona li serà difícil trobar-ne cap altre de seguida. Si l’home té un cotxe aparcat a prop el problema serà el mateix i, encara que tingui sort i trobi un taxi, avui li repugna haver de tornar a dir al taxista: «Segueixi aquell cotxe».

Ha deixat de nevar. L’Helena i l’ullerut, abraçats, caminen a poc a poc; riuen. L’Heribert pensa que quan arribi a casa ha d’aconseguir que a informació telefònica li donin el nom de la persona que viu en aquell carrer i en aquell número. Però ¿i si el telèfon és a nom d’algú altre? ¿I si no en té, de telèfon? La parella s’atura de tant en tant per besar-se. L’Heribert fa veure que mira un aparador, o que espera un autobús, cada cop més amagat darrere les solapes i sota el barret. Si pogués disfressar-se… S’adona que passa per davant d’una botiga de cosmètics, amb perruques a l’aparador. Calcula ràpidament les possibilitats que, si hi fa una compra en —posem per cas— quinze segons, la parella hagi desaparegut. Impossible: just comença l’illa de cases i no hi ha cap cantonada fins ben bé un minut més tard. Entra a la botiga, demana la perruca rossa, de rínxols, ben grossa; la paga, diu que no cal que l’hi emboliquin, es treu el barret, se la posa, s’hi posa el barret al damunt i corre cap al carrer fent senyals als dependents i a dues clientes que no surtin al carrer a mirar-lo, cosa que, sense atendre les seves súpliques, fan tots, bocabadats.

La parella ha avançat el tram que l’Heribert havia previst. Accelera el pas fins a tornar a la distància que creu ideal. «El problema dels perseguidors», calcula, «és que es pensen que passen desapercebuts fent el paper de misteriosos. A ningú no se li acudiria seguir algú vestit amb una perruca rossa tan escandalosa». Considera que, precisament perquè va tan llampant, no s’adonaran que els segueix.

A punt de deixar enrere una botiga d’ulleres, s’hi atura un segon, just el temps de fer un ràpid càlcul de possibilitats i comprar-hi unes ulleres de sol de muntura rosa i amb els vidres en forma de cor. Novament al carrer, torna de seguida a la distància ideal. En un altre aparador veu una pilota de platja, gran, de ratlles vermelles i blanques, al costat d’un anunci de cremes bronzejadores que deu ser a l’aparador des de l’estiu. Regalen la pilota, diu, a qui compri el pot de crema bronzejadora. Ho troba tan absolutament lògic (que si compres un pot de bronzejador et regalin una pilota) que considera que no caldria que ho anunciessin. El món hauria de ser sempre així: si compres un vestit t’haurien de regalar una màquina d’escriure; si compres un llibre de cuina t’haurien de regalar un estic d’hoquei. Entra a la botiga, compra el pot de bronzejador i demana la pilota.

—Per anar a esquiar no serveix gaire —fa broma el botiguer, mirant-li la perruca de manera que ell creu dissimulada. Li embolica el pot i li dóna la pilota dins d’una bossa de plàstic.

L’Heribert no contesta. Surt corrent, amb el pot de bronzejador a la butxaca de l’abric. Llença la bossa a terra i intenta fer botar la pilota sobre la neu. Però sobre la neu la pilota no bota i ha d’anar llançant-la enlaire, i donar-hi cops de cap, que resulten febles per culpa del barret. Hi ha persones que es paren a mirar-lo. No tothom, però, cosa que al principi el desconcerta, fins que raona que, fet i fet, són aquells els que actuen amb més lògica. ¿Per què s’ha de girar ningú? Passa per davant d’una porta que l’emmiralla. S’hi contempla: amb aquelles ulleres roses en forma de cor, amb aquella enorme perruca rinxolada, amb aquella pilota de platja a les mans, és el perseguidor perfecte. Potser podria començar una nova vida com a detectiu. Només que tingués el coratge de començar alguna cosa des de zero, fos el que fos… Es mira amb més detall. Es troba a faltar alguna altra cosa cridanera: unes sabates grogues, de plàstic, potser. ¿On trobar-les, però, sense perdre de vista la parella que segueix? Si vol reeixir en aquell ofici ha de millorar la tècnica. Ha de disfressar-se d’una cosa diferent a cada cantonada. En aquesta illa: de senyora fati amb gosset salsitxa. A l’illa següent: de pirata, amb samarreta ratllada, mocador al cap, barba de cinc dies, un ull tapat i un ganxo per mà. A l’altra illa: d’astronauta, i menjant un polo de llimona. A l’altra encara: de tigre amb copalta. Quantes coses separen el món de la perfecció! Una nena que li passa pel costat l’assenyala. Riu i estira el braç del pare que la du agafada de la mà. L’Heribert aixeca la cama per ventar-li una puntada de peu. Les riallades de la nena fan que molts transeünts es girin; i també l’Helena i el seu acompanyant! L’Helena i l’Heribert queden cara a cara, i ell té por que el reconegui. Si el reconeix està perdut. Els ulls de l’Heribert i els de l’Helena es miren, un instant, amb una intensitat que li fa pensar que ni les ulleres fosques en forma de cor no evitaran que l’identifiqui. «Els ulls», pensa, «m’hauria d’haver emmascarat els ulls!». A la fi d’un segon llarguíssim, l’Helena i l’ullerut somriuen i continuen caminant. No l’han reconegut! L’han pres per un boig excèntric! De tan content que se sent, està a punt d’arrencar a córrer fins al costat de l’Helena i del seu acompanyant, d’agafar-los pel braç i explicar-los la broma. Si fossin gent de debò —no pas titelles de carn— riurien amb ell i tots tres se n’anirien cap a casa, i, mentre el quatre ulls es ficaria al llit amb l’Helena, ell pintaria trenta quadros en una hora. Després anirien a fer copes.

En un altre aparador veu uns pantalons amplíssims, estampats amb flors: aquell és el detall que li falta. Entra, demana la talla més gran, els paga, rebutja capsa o bossa i se’ls posa allà mateix, damunt dels que ja du. Es mira en un mirall: l’aspecte, ara, és insuperable. Jugant amb la pilota, obre la porta sense preocupar-se de demanar als dependents (a les cares dels quals llegeix les ganes de trencar la monotonia del dia i sortir a mirar-lo des de la porta de la botiga) que s’estiguin a dins.

Però, quan surt al carrer, no veu l’Helena ni l’acompanyant. No són enlloc. Comença a córrer. Potser han tombat la primera cantonada. Dubta que en el poc temps que ha estat a la botiga hagin arribat tan lluny. Efectivament, al carrer de la cantonada no hi són, ni cap a la dreta ni cap a l’esquerra. Torna enrere. Potser s’han ficat en algun local. Però en aquella vorera no hi ha cap més botiga. A l’altra hi ha una peixateria i un bar. Travessa el carrer amb la pilota als braços. S’ha confiat massa. A la peixateria tampoc no hi són: pot veure-ho des del carrer, a través dels vidres transparents. Obre la porta del bar. Insensible a les mirades dels dos borratxos que es repengen a la barra i als crits de l’amo (que li assenyala el carrer amb l’índex de la mà esquerra), dóna un cop d’ull i tampoc no els veu. Surt al carrer. No són enlloc. No han pogut desaparèixer així com així, si no és (ara se n’adona, quan tomba l’altra cantonada; i veu amb odi el pal que assenyala la parada) que han agafat aquell autobús que encara es veu carrer enllà.

Davant de casa, quan paga el taxi, el xofer li pregunta si s’hi fa cap festa de disfresses.

—Sí. Celebrem carnaval un mes abans del que tocaria i Halloween cosa de dos mesos més tard del que caldria. És com una mena d’equador desviat de totes dues festes. S’ha de ser equilibrat, en tot.

Com si fer-ho donés més força a les seves paraules, dóna una propina esplèndida. Haver pogut deixar bocabadat aquell home el reconforta. Tret de l’error d’haver-los perdut de vista, aquella tarda ha estat un èxit inesperat: que l’Helena no l’hagi reconegut el fa tan feliç que entra a casa picant de mans. Es despulla al rebedor i guarda la disfressa en una bossa de paper, en un recambró ple de trastos. Al bany, omple la banyera d’aigua moderadament calenta i s’hi fica. Endinsa el cap a l’aigua i compta el temps que és capaç de resistir sense treure’l per respirar: un minut, deu segons.

Quan la sent arribar a dos quarts de sis del matí fa l’adormit, com sempre. A les nou sona el despertador. L’Helena es lleva de seguida. L’Heribert obre un ull i la veu, asseguda al llit, desemmandrint-se. ¿Com s’ho fa, per dormir tan poques hores i no ressentir-se’n? Tanca l’ull quan s’adona que l’Helena es gira a despertar-lo.

—Heribert. Són les nou.

Continua fent l’adormit. La sent llevar-se, dutxar-se. D’amagat, observa com es vesteix: les calces, les mitges, els sostenidors, la brusa, la faldilla, la jaqueta, les sabates. És una dona bellíssima. Fins no fa gaire, podia passar-se hores (potser tant com hores, no: minuts, sí) mirant-li els ulls, els llavis, les celles. L’Helena recull la cartera i, abans d’anar-se’n, se li torna a acostar.

—Gandul, que són les deu.

Poc després sent com tanca la porta. Badalla, ocupa el centre del llit, s’hi estira a pler, enfonsa el cap entre els coixins.

Aixeca el cap i mira el rellotge: dos quarts de dotze. Se sent cansat. Està despert fins a les dues, que s’adorm. A un quart de quatre i vuit minuts sona el telèfon. Palpa la tauleta de nit. Li sembla aixafar alguna cosa dura; ¿un escarabat? Finalment troba l’aparell. El despenja. Sempre que per casualitat pensa en escarabats, després, durant força estona, no se’ls pot treure del cap. Ara té por que no en surtin pels forats de l’auricular i que li entrin per l’orella.

És la Hildegarda. Que què passa que no li ha telefonat. Queden per veure’s. Queden que, a les set, l’Heribert passarà per casa d’ella a recollir-la. Penja el telèfon i decideix continuar dormint fins que arribi l’hora. Prepara el despertador per les sis.

Quan sona el rellotge el maleeix. Li fa tanta mandra llevar-se que decideix quedar-se al llit una estona més. Veure com passen els minuts, com arriba un quart de set, un quart i mig, com arriben els dos quarts, els dos quarts i mig, els tres quarts, les set, un quart de vuit, dos quarts de vuit…

Està ajagut i amb els ulls oberts, mirant fixament l’esfera. A tres quarts de vuit torna a sonar el telèfon. És la Hildegarda: que si s’ha adormit. L’Heribert va per dir-li: «Em fa tanta mandra aixecar-me…», però no diu res per no molestar-la. No fer-ho, aleshores, el fa sentir covard. Després pensa que potser no es tracta tant de consideració per no ofendre els sentiments de la Hildegarda, sinó que el simple fet de parlar també li fa mandra. Aquest nou raonament el satisfà de manera momentània. Es lleva lentament. Troba que està bé això de llevar-se lentament. Lentament, es vesteix. Després, lentament pensa que no s’ha dutxat. A punt de preguntar-se per què s’ha de dutxar, aconsegueix no acabar de pensar-ho. Lentament es despulla. Es dutxa lentament. Lentament s’eixuga. Lentament es vesteix. Lentament tanca la porta de la casa. Lentament aixeca el braç per aturar un taxi que, considera l’Heribert, s’acosta massa ràpidament. Amb paraules reposades diu al taxista que el dugui a tal adreça tan lentament com sigui possible: no hi ha cap mena de pressa. Quan la Hildegarda li fa un petó, ell l’hi torna lentíssimament.

—¿Que t’has rovellat?

Lentament s’ha assegut en una butaca rosa i, sense cap pressa, explica a la Hildegarda que ja no sent cap mena de passió per l’Helena, ni per pintar, ni potser per res. (Mentre ho explica, pensa, satisfet, que aquella decidida declaració d’estat d’ànim, que no s’adiu gens amb la impassibilitat d’aquell dia passat al llit, és el que la Hildegarda esperava sentir dels seus llavis. Es fa la promesa de fer, d’aquell moment endavant, només allò que s’esperi d’ell). ¿I si la Hildegarda s’ho pren seriosament? ¿Serà capaç de preguntar-li si tampoc no sent gens de passió per ella? Si ho fa, li ventarà una bufa, per… ¿Per què? Per banal, per tòpica. Però no ho pregunta. En un primer moment això el satisfà. «Potser és de la mateixa corda que jo». Gradualment, però, va sentint que aquella possibilitat tampoc no el complau. És a ell, a qui tot l’amoïna. Molest per la possibilitat que ella resulti ser tan desapassionada com ell, li explica que l’Hug li ha parlat d’ella, que li ha dit que s’havien vist, i que a ell, ja ho veu, això no li fa ni fred ni calor. Pensa: «Si ara es pica, o s’emprenya per la meva poca delicadesa d’explicar-l’hi, o s’empipa amb l’Hug per haver-ho esventat, hauré guanyat». Ella se li acosta, li pregunta si li agradaria saber com ho van fer. Tot seguit l’abraça, cauen a terra, es rebolquen, li abaixa els pantalons, s’apuja les faldilles, palpant-lo i rient. També l’Heribert riu, un moment. Recorda que, abans, la suavitat de la galta de la Hildegarda l’excitava fins a convertir-lo en una bèstia, en un atleta. L’hi toca, esperant tornar a sentir aquell tacte de vellut i, tot i que torna a sentir aquell tacte de vellut, no li sembla el mateix. Li acaricia el clítoris com si gairebé no el toqués, i ella somriu, deixant-se endur pel plaer. Poc després, però, l’Heribert badalla, tanca els ulls, minva progressivament les friccions i s’adorm.

Quan es desperta veu la Hildegarda vestida de negre, asseguda a la butaca rosa que ell ha ocupat abans. El mira. ¿El mira amb severitat? ¿El mira amb indiferència? ¿El mira com si no el veiés? ¿El mira amb menyspreu? ¿El mira amb curiositat? Totes aquelles preguntes plegades, rumia l’Heribert, farien una lletra de bolero. ¿Com el mira?

—¿Sortim? —fa ella.

L’Heribert es vesteix lentament. ¿Se sent millor ara que no pas abans? ¿Pitjor? Si almenys s’hagués sentit una mica culpable…, pensa, però tot seguit es pregunta: ¿culpable de què? Si pogués dir que la Hildegarda el castiga amb la indiferència, que el castiga amb el menyspreu…

Al carrer es diuen adéu. La Hildegarda li fa un petó glaçat als llavis. L’Heribert se’n va caminant, canviant de vorera a cada illa.

Quan arriba a casa es troba que l’Helena també hi arriba en aquell moment. Davant de la porta del carrer, es miren l’un a l’altre, tots dos amb la clau a la mà, somrient-se, com còmplices tàcits.

—Bona nit…

—Bona nit…

Amb amabilitat, se cedeixen el pas per entrar a l’escala, i se cedeixen el pas per pujar-la. Aquell és el primer cop que es troben de nit, tornant a casa per separat. A la porta de dalt es repeteixen les claus dobles, els somrisos bessons. «Semblem simètrics». Si es pogués aplicar la simetria a tot… Es treuen els abrics a la vegada, l’un al costat de l’altre, i l’un al costat de l’altre els pengen en els dos ganxos de la perxa. Es renten les dents en piques veïnes, simètricament: l’un agafa el raspall amb la mà dreta i l’altre amb l’esquerra. Es despullen alhora, a banda i banda del llit. Alcen el llençol de sobre alhora, i hi entren en el mateix moment. L’Heribert desitja que somiïn el mateix somni.

L’Helena el desperta, li acosta el telèfon i desapareix cap a la sala. És l’Herundina. Mig adormit, contesta, accepta veure-la aquella nit, fixen l’hora i el lloc de trobada, penja, pensa que és el segon cop que l’Helena sent la veu de l’Herundina i s’adorm una altra vegada.

Al cap de poc, l’Helena torna a despertar-lo. Tapa el micròfon del telèfon amb la mà. És aquell noi, diu, a qui l’Heribert ha de telefonar i a qui mai no telefona. Aprofitant que l’Helena li ha trucat per anar-li a veure uns gravats, ¿per què no parla amb ell? Hi parla. L’Humbert és pintor, el vol conèixer, ensenyar-li què fa, rebre’n consells. Queden que es veuran aquell vespre. Ell passarà per ca l’Heribert, per xerrar una estona i fer una copa. L’Heribert calcula que li quedarà prou temps per trobar-se després amb l’Herundina. Penja.

Es reconeix incapaç de tornar a recuperar el son. Es lleva. A la cuina, l’Helena esmorza. A un pam de la boca atura el recorregut de la torrada amb melmelada i li pregunta què li ha semblat l’Humbert i com han quedat, i, abans que l’Heribert tingui temps de contestar, li deixa anar tot de lloances de la jove promesa. L’Heribert, que es renta les mans a la pica, acota el cap i el col·loca sota el doll d’aigua de l’aixeta, de manera que aconsegueix no sentir res del que ella li diu.

Quan l’Helena se’n va, no té ganes de seguir-la una altra vegada. Cavil·la si pujar a l’estudi, però li fa por trobar-se davant de les teles en blanc. I l’Helena, ¿qui devia pensar que era, l’Herundina?

Se sent content d’haver pensat tres coses ben diferents en tan poc espai de temps, i s’esforça a pensar-ne una altra, de seguida, però no ho aconsegueix. Quan ja està a punt de desistir, veu el telèfon: ha de telefonar a informació i, subtilment, pretextant excuses ben argumentades, obtenir el nom dels inquilins de l’edifici del jove amic de l’Helena, a veure qui pot ser. Però li sembla massa feina, total per res. S’asseu a mirar la tele. Hi veu un anunci de cosmètics, un de cereals, un de joguines, un d’un club esportiu, un de calces, un d’un edifici en condomini, un de sopes, un de iogurt, un de llibres sentimentals, un d’una afaitadora de fulla per depilar-se les cames i les aixelles, un de sostenidors, un de pantalons, un d’assegurances, un de sofàs convertibles, un de sabates, un d’una afaitadora elèctrica per depilar-se les cames i les aixelles, un de sodes, un de pollastres, un d’una botiga de numismàtica. Aquest li interessa especialment, perquè argumenta que, alhora que és una diversió, el col·leccionisme de monedes és una inversió. Ja ho té: potser li cal trobar una dèria com aquella. Fer col·leccions… I no solament de monedes: els segells també deuen acomplir totes dues funcions. A les pàgines grogues de la guia telefònica busca la llista de botigues de numismàtica i filatèlia, l’arrenca, la doblega amb cura, se la fica a la butxaca dels pantalons, es posa l’abric, obre la porta i baixa les escales.

A la porta de casa es troba l’Hug amb el dit al timbre. Per tota salutació, l’Hug li pregunta com té els quadros i si no s’adona que ja els han venut tots, fins i tot abans d’obrir, fins i tot abans de fer-los. Li fa una crida a la responsabilitat, mal sigui perquè hi han involucrat mig món. Tenen seleccionats els compradors i els museus que han de rebre algunes de les obres. Es queixa, marginalment, del mètode de treball de l’Helena, i recorda els bons temps, quan era ell qui decidia les coses. Li anuncia que els títols dels quadros (que van encarregar a un redactor publicitari) ja estan decidits. Són prou ambigus per adaptar-se a allò que faci, sigui el que sigui. Suposa que no li deu pas saber greu, ja que a ell allò de batejar obres és una feina que més aviat li desagrada, i li recorda que quan es van conèixer totes les seves obres duien el mateix títol: Sense títol. L’informa que han aconseguit col·locar un quadro a Peter Ludwig, que ja els ha telefonat des d’Alemanya per saber quan es tanca l’exposició i, per tant, quin dia exacte li enviaran l’obra. Morton Neumann ha vingut de Chicago per parlar amb l’Helena. Li recorda que inauguren el dia vint-i-dos i que s’ho faci com vulgui. Li recorda tot el que li ha costat d’arribar… Li pregunta si no deu ser que vol que els pinti ell, o si el que vol és fer-se l’interessant o l’extravagant. En veu més baixa considera que, a aquestes alçades de segle, per triomfar, l’extravagància no és un mètode tan segur com abans. ¿O potser sí?

A l’Heribert li fa fàstic una persona amb tants dubtes. Salta cap a un costat, atura un taxi, obre la porta ràpidament i, per evitar que l’Hug també hi entri, li clava una puntada de peu a la tíbia.

Baixa davant d’una casa de filatèlia. Es mira, un per un, els centenars de segells que hi ha a l’aparador, ordenats. Li semblen avorrits i, si no fos perquè són força més cars, els hauria catalogat en la mateixa àrea de curiositat que li desperten els cromos. N’hi ha amb dibuixets d’avions antics, n’hi ha amb aus estranyíssimes, n’hi ha amb cares molt serioses, de generals amb perruca, n’hi ha amb flors horribles. Alguns, pocs, estan marcats per matasegells. ¿Quin sentit real tenen, doncs, si ja no serveixen per enviar cartes? Potser, el que li cal és començar a col·leccionar-ne sense ganes, i les ganes vindran amb el temps, amb l’hàbit. Obre la porta de la botiga. El saluden amb una amabilitat excessiva. El taulell és de vidre i, a sota, hi ha rengles i rengles de segells. Es mira una sèrie ben estranya (a ell li sembla ben estranya) amb dibuixets de peixos ben estranys, d’un país amb un nom ben estrany, que no li sona ni d’haver-lo estudiat a l’escola. En demana el preu.

—Set-cents dòlars.

—Me l’emporto.

—Set-cents dòlars cadascun, senyor, no pas la sèrie.

—¿Quants n’hi ha, a la sèrie?

—Vint.

—¿Accepten talons, o targetes de crèdit?

—Visa i Master sí, senyor. Talons, només si…

—Me’ls emporto, doncs. Ensenyi-me’n altres sèries, sèries interessants, difícils de trobar…

S’endú trenta-vuit sèries completes, i centenars de segells solts. Hi ha un segell cubà, amb un militar de bigoti abundós i patilles blanques i llargues, que li agrada especialment, tot i que, segons l’informen els de la botiga, és de poc valor. S’endú tot de segells de Gabon, de Lesoto, del Camerun, de Mongòlia, d’Hongria, de Ruanda, del Zaire, de Butan, de França, d’Andorra, del Brasil, de Mèxic, del Paraguai, de Nicaragua, de Romania, de Malta, de Nova Caledònia, de Líbia, de Txecoslovàquia, de Moçambic, de Tonga, de Benín, de Mali, de la República Dominicana i de Wallis i Futuna. I de Turks i Caicos, amb imatges de futbolistes que es disputen una pilota. Se n’endú amb imatges d’ocells: de l’illa Christmas i de les Seychelles, de Butan, d’Aitutaki, de les Salomó, de Vanuatu, de Botsuana, de Tanzània, de Suazilàndia, de Portugal, de Noruega, d’Alemanya de l’Est, de Mònaco, dels Països Baixos, de Iugoslàvia, de les Bahames, de Barbados i de les illes Verges britàniques. Se n’endú amb imatges de flors: de Vanuatu, d’Hongria, de Sri Lanka, de Wallis i Futuna, de l’Índia, de l’Afganistan, de Laos, d’Itàlia, de Bulgària, de les Salomó, de la Xina, de l’illa Montserrat, de l’Argentina, de Ruanda, de Gana, de Mali, de Niue, d’Oman, d’Irlanda. Se n’endú del Pakistan (amb imatges del dofí cec del riu Indus), de Jamaica (amb vaques marines). Se n’endú amb figures de balenes: d’Austràlia i de l’illa Norfolk. De segells dels Estats Units, se n’endú un amb la imatge del jugador de beisbol Jackie Robinson, un altre amb la imatge de Harriet Tubman, un altre amb la de Martin Luther King, un altre amb la de Benjamin Banneker, un altre amb la de Whitney Moore Young: la sèrie completa de la Black Heritage. També se n’endú de commemoratives del vint-i-unè aniversari del naixement de la princesa de Gal·les: de l’illa de l’Ascensió, de les Bahames, de Barbados, del Territori Britànic Antàrtic, de les Caiman, de les Falkland, de les Fiji, de Gàmbia, de l’illa Maurici, de l’illa Pitcairn, de l’illa de Santa Helena, de les Salomó, de Suazilàndia, de Tristão da Cunha, d’Antigua i Barbuda, del Camerun, de Gana, de Togo, de Butan, de la Dominica, de Granada, de les Maldives, de Sierra Leone, de les Turks i Caicos, d’Uganda, d’Anguilla. S’endú també segells de les princeses Caterina d’Aragó, d’Anne Neville, de Carolina de Brandenburg Ansbach, d’Augusta de Saxe-Gotha, de Carolina de Brunswick, d’Alexandra de Dinamarca i de la reina Maria (esposa de Jordi V d’Anglaterra), emesos per Tuvalu, Montserrat, Saint Vincent, Saint Kitts i Nevis, i Kiribati. En un prestatge hi ha un gravat d’un filatèlic contemplant la seva col·lecció, amb una lupa a la mà esquerra i unes pinces a la dreta. Demana, doncs, una lupa i unes pinces. Paga, l’hi fiquen tot dins d’un parell de bosses i surt al carrer. Atura un taxi. Hi entra. Desdoblega els fulls grocs que ha arrencat de la guia telefònica. Llegeix una altra adreça. El taxi arrenca. Doblega els fulls i se’ls guarda a la butxaca. El taxi el deixa davant d’una casa de numismàtica.

Només d’entrar-hi, demana, en veu ben alta, si tenen monedes romanes. Se sent com un turista en un país estrany, content de demanar orxata per acompanyar la paella. Ha demanat monedes romanes perquè li sembla que deuen ser les més tòpiques.

No l’hi recomanen, perquè en aquells moments no són una bona inversió. Hauria pogut demanar-ne de gregues, però. ¿I d’egípcies? ¿Hi ha monedes egípcies?

—És igual. Me’n quedo de romanes, si en té. ¿Van en sèries, com els segells?

La dona està estupefacta.

—Ensenyi-me-les, ensenyi-me-les. ¿Els egipcis tenien monedes?

Surt carregat amb dues bosses més, plenes de monedes: romanes, gregues, medievals, actuals… S’endú un dòlar del 1776, continental, de peltre; un Augustus Humbert del 1851, un dòlar de plata del 1799, no posat en circulació; dos quarters del 1829, no posats en circulació; una doble àguila del 1886, gairebé sense haver circulat; un quarter d’àguila del 1834, no posat en circulació; dues mitges àguiles del 1829, no posades en circulació; un joc de cinc peces, d’or, del 1866; un quarter Barber, del 1913-S, no posat en circulació; una moneda commemorativa, d’or, de cinquanta dòlars, del Panamà-Pacífic, no posada en circulació; un dòlar Peace del 1921, de prova; molts mitjos dòlars Franklin del 1949-S amb les línies de la campana senceres; quarters de la Llibertat, amb el cap perfecte; medalles alemanyes de l’època de Hindenburg i Hitler; medalles de Panamà i del Canal de Panamà; medalles de William Penn i Pensilvània; un joc complet de Stelles; dòlars d’or del 1860-D i del 1875; quarters d’àguiles del 1797, del 1854-S i del 1875; mitges àguiles del 1827 i del 1887; un cent ducats d’or de Ferran III, arxiduc d’Àustria, datat el 1629; diverses dobles àguiles del 1870-CC; centaus grans, del 1794; una mitja àguila del 1819; una peça de deu dòlars, del 1849, de la Cincinnati Mining & Trading Co., mitjos dòlàrs Kennedy; dòlars Anthony; i un cinc xílings de prova, de Carles II d’Anglaterra, del 1662… No n’està satisfet, però. En vol d’egípcies, d’asiàtiques… Agafa un taxi. Quan el xofer li demana on vol anar, l’Heribert es pregunta com és que ha entrat en un taxi si no vol anar enlloc, i, per no dir-li això, li diu que a la cantonada. Paga l’ínfima tarifa i, de propina, li dóna un cinc xílings del 1662 amb la cara de Carles II d’Anglaterra. Camina pel barri dels teatres, que és ple de parelles de vint-i-un botó, amb esmòquings i vestits llargs, i amb els ulls lluents. A les cantonades tot són músics, màgics fent jocs de mans, malabaristes. Als barrets de tots hi diposita monedes dels cèsars, maravedisos, monedes brasileres del temps de l’emperador Pere, rubles amb cares de tsars. No li troba el gust, però, a allò de la numismàtica. ¿Què és el que mou la gent a col·leccionar coses? En una cantonada, prop d’un cotxe de la policia que fa girar els llums, veu un home estès a terra. Les ulleres, trencades, són un metre més enllà. Té un trau al cap, per on ha vessat tot de sang fins a formar una taca a terra. La bicicleta, doblegada com un d’aquells malabaristes que ha vist fa poca estona, és a poca distància. Si allò el commogués… Fa el ferm propòsit de deixar la porta oberta quan arribi a casa. Si algú l’atraqués, si algú li robés l’apartament, si algú el ferís, si tingués un accident, si el matessin… ¿Per què sempre roben, fereixen o assassinen els altres? Aquesta pregunta, però, li sembla massa tràgica i continua caminant mentre imagina que si el ciclista, per comptes de caure sobre l’asfalt, hagués caigut sobre la neu, la taca vermella hauria guanyat contundència.

L’Humbert s’asseu exactament on l’Heribert li assenyala. El veu tan dòcil que pensa que s’ha assegut just en el punt exacte del sofà on xoca la línia imaginària que, des de l’índex, es prolonga del seu braç. Si li hagués dit d’asseure’s a terra o de llançar-se per la finestra, ho hauria fet igualment. ¿O és que l’havia imaginat tan tibat que, per contrast, li sembla humil, falsament humil? Damunt de la taula encara hi ha les col·leccions de segells i de monedes. Mentre l’Humbert xerra, l’Heribert es pregunta si seria escaient demanar-li si li agrada col·leccionar coses, si col·lecciona segells, si n’ha col·leccionat mai, per què ho ha fet (si ho ha fet mai), si col·leccionava monedes o cromos, de petit o de gran, programes de cinema, capses de mistos, clauers, llapis, paquets de tabac exòtics, bitllets capicues de metro o de tramvia… Ah, els capicues, com els adora! Li hauria preguntat si col·leccionar coses li feia sentir res especial, si s’emociona, si sap què sent la gent que ho fa. L’Humbert, mentrestant, li demana consell sobre les oportunitats d’exposar, sobre la possibilitat que ell, d’alguna manera, l’apadrini Li demana que passi per l’estudi on viu i treballa, a veure la seva obra. L’Heribert diu que sí a tot, vagament, tractant de no escoltar-se’l gaire. Sobre això d’apadrinar-lo, diu l’Humbert, l’Helena (que ha vist els seus quadros i s’ha mostrat molt interessada) creu que si ell (Heribert Julià) fes un mínim gest de presentació, ell (Humbert Herrera) podria fer una bona entrada, una entrada diguem-ne digna, en el món de l’art, tan tèrbol que…

L’Heribert se’l mira amb atenció: les ulleres verdes! Ha vist aquelles ulleres verdes, i la cara que amaguen, abans, no fa gaire, en algun lloc, i no sols una vegada. Tan bon punt ho recorda se sent sorprès d’haver trigat a reconeixe’l: és l’home que surt amb l’Helena! Se sent estupefacte. Somriu. Agradablement estupefacte, perquè, de fet, haver-lo descobert i tenir-lo allà, a l’abast, li deu donar un cert avantatge. ¿Sobre què? ¿Quina mena d’avantatge? ¿Per què? Li interessa molt, de sobte, veure els quadros de l’Humbert. De seguida.

Fa estona que s’ha creat un silenci incòmode, que l’Humbert no aconsegueix trencar i del qual l’Heribert no s’adona perquè intenta pensar, i pensar li exigeix una gran concentració. Quan a la fi hi para esment, tracta de corregir aquella mala impressió i somriu novament.

—¿Podem anar a veure els quadros, ara? —diu ben sincerament.

—¿Ara? Hi ha molt mala llum… Millor amb més claror.

L’Heribert mira cap a la finestra. El cel s’ha enfosquit. Si, abans de veure aquell cel, li haguessin demanat quina hora del dia era, o tan sols si era de dia o de nit, no hauria sabut què contestar. Tracta de deduir, aleshores, si es fa vespre o és nit ja entrada. Creu recordar que ha quedat que es veuria amb l’Herundina. Tan bon punt força la memòria, recorda fins i tot l’hora i el lloc. No hauria sabut dir si haver-ho recordat li agrada o no.

—Demà, millor —diu l’Humbert—. Si pot ser…

—Sí. A més, ara he d’anar a sopar amb una noia —diu sense haver deixat de somriure en tota l’estona, pensant alhora que somreia i que havia dit allò per tranquil·litzar el noi, com deixant-li clar que (si descobreix que ell sap que és l’amant de l’Helena) no es preocupi, que el fet que es fiqui al llit amb ella no solament no li sap greu sinó que és (i així es demostra) l’única possibilitat que s’hagi interessat per ell.

L’acompanya fins a la porta. Quan l’acomiada, li estreny ben efusivament la mà amb totes dues mans i està a punt de besar-li el front. Recull les monedes i els segells, els fica en bosses de plàstic, i els deixa al recambró on (¿el dia abans?, ¿aquell mateix dia?, ¿fa una setmana?) ha guardat la perruca, les ulleres en forma de cor, la pilota de plàstic i els pantalons florejats. Mentre despenja l’americana i surt també ell al carrer, es demana si deu haver causat una bona impressió a l’Humbert.

Sopa amb l’Herundina en un restaurant calmat, on tothom xerra en veu baixa, entre tovalles blanques, en un pati cobert, amb la calefacció excessivament forta i parets de maons inundats d’heures. La taula que ocupen és una mica coixa. S’hauria de falcar, però com que no la falquen l’Heribert es dedica a fer-la ballar tota l’estona. De postres, demanen mousse de xocolata. L’Heribert se’n pinta uns bigotis. Quan l’Herundina riu, l’Heribert la mira fixament i copeja la taula amb el puny, del tot seriós. Els altres comensals tomben el cap per mirar-los. L’Herundina, mig sorpresa mig atemorida, s’enrojola, amb vergonya, i està a punt de plorar.

—Ets ben estrany.

—Això ja ho vas dir l’altre dia. Repetir-se és símptoma de mort.

Mitja hora més tard surten de la ciutat en el cotxe de l’Herundina. Feia temps que l’Heribert no conduia i quan pitja l’accelerador tot s’accelera al seu voltant. Però mira el comptamilles i la velocitat és discreta. A més: si accelera gaire, la noia segur que s’exclamarà. Un moment, tanca els ulls i sent baixar una allau, l’hèlice d’una avioneta que accelera, un xiulet intermitent que es fa més i més fort. Quan obre els ulls troba que la carretera continua a lloc. Torna a tancar els ulls. Compta cinc segons. Els obre. Tot normal. Torna a tancar els ulls. Compta deu segons. Els obre. Hi ha una camioneta davant seu, a poca distància. Accelera, la deixa enrere. Torna a tancar els ulls. Compta deu segons i no els obre. En compta quinze en total. Imagina el soroll del cotxe xocant contra un camió, aixafant-se, aixafant-lo. Quan obre els ulls, però, ni tan sols és a prop de la cuneta. Han deixat enrere la ciutat i, a banda i banda de la carretera, tot són cementiris i xalets, i algun tros de camp sense edificar.

Després de tres quarts veuen un hotel a prop de la carretera, mig amagat entre arbres i amb els llums de la planta baixa encesos. S’hi desvien per un camí pedregós. Hi aparquen al davant. L’Heribert corre a obrir la porta del costat de la noia.

És un hotelet de fusta, pintat de blanc, amb un porxo amb tauletes. A cada tauleta crema una espelma vermella. L’Heribert troba estrany que hagin parat taules a l’aire lliure, amb aquell fred. L’Herundina anuncia que està a punt de congelar-se. L’Heribert, però, s’hi asseu. L’Herundina també; treu baf per la boca. La porta grinyola. Surt un vell a servir-los, ben amable. Demanen xampany. L’home en porta una ampolla, amb dues copes. L’Herundina repeteix que té fred. L’home els diu que si volen poden passar a dins. L’Heribert diu que és igual. L’Herundina el mira desconcertada. L’home s’esforça a destapar l’ampolla i, un moment abans d’aconseguir-ho, l’espinada li fa un crec. Beuen el xampany de seguida, i de seguida els puja al cap. L’Herundina riu i es gronxa amb les potes de la cadira. Darrere d’una de les finestres de l’hotel, una vella aparta la cortineta amb una mà ossuda i els espia. L’Herundina anuncia que el xampany li ha tret el fred. L’Heribert, doncs, s’aixeca i diu de passar a dins. La dona gran s’allunya de la finestra. L’amo passa el drap per la barra. La sala és buida.

Demanen una altra ampolla. El vell la du. Mentre la destapa, l’Heribert pregunta si tenen habitacions buides. Ho diu de sobte, sense haver-ho pensat i, un cop dit, ho troba una idea excel·lent. Decideix que si l’Herundina li fa escarafalls, o cara d’indignada, li ventarà una bufa. Però l’Herundina somriu i el mira amb uns ulls enormes. El vell explica que en aquella època de l’any no tenen mai l’hotel ple, que a l’estiu és tota una altra cosa, perquè la platja és a tocar.

—Els altres hotels (ja se’n deuen haver adonat) són tots tancats. No és cap bon negoci. Nosaltres obrim perquè, si no, ¿què fem? Els nois ja són grans, viuen a ciutat, i si obrim sempre cau algú, com vostès ara…

Els dóna la clau. Pugen a l’habitació amb l’ampolla i les dues copes. Des de la finestra es veu una arbreda sense fi, més negra que el cel que la cobreix, i punts de llum a l’esquerra. Deuen ser cases. El lloc és silenciós. El terra, però, grinyola. L’Heribert omple de xampany totes dues copes, tanca la porta per dins. L’Herundina l’abraça. L’Heribert, que s’hauria sentit irritat si l’Herundina no hagués volgut pujar a l’habitació, ara que hi són més aviat se sent molest per aquella abraçada, però, com que es troba massa fatigat per idear una coartada dissuasiva, es deixa fer, indolent.

La calefacció està tan forta que l’Heribert sua i els llençols se li enganxen a la pell. De la planta baixa arriba el so d’un televisor. El matrimoni deu estar mirant-lo. L’Heribert dóna un cop d’ull al rellotge: la una de la nit. ¿Què farà ara? ¿Tornar a casa de seguida? ¿Esperar que la noia es desperti? Podria agafar les claus del cotxe, anar-se’n i deixar-la allà, dormint profundament.

A dos quarts de dues mira l’esquena de la noia, ampla. A tres quarts i mig, la cintura, estreta. A mig quart de tres, la ratlla d’ombra entre totes dues natges. A dos quarts, el triangle de blancor que (pensa a tres quarts) és l’ombra en negatiu de l’eslip que deu dur quan es bronzeja amb una bombeta d’infrarojos, o (pensa a les tres) a la neu. A un quart i mig de quatre pensa que potser encara li dura de l’estiu. A dos quarts, no comprèn com ha pogut estimar mai un ésser així, ni cap de semblant, ni cap persona, ni ningú, ni res. A tres quarts pensa que, de fet, a l’Herundina l’ha desitjada i prou.

Tot aquest pensament li ha pres hores. Quan l’Herundina es desperta són les quatre del matí. Veu que l’Heribert és allà, mirant-se-la. Li somriu. Ell dubta si somriure-li. Ella l’abraça, acosta la boca a la d’ell.

Una hora més tard, des del porxo, els vells els diuen adéu amb la mà. L’Heribert i l’Herundina agafen el camí de tornada a la ciutat. L’Herundina vol veure amb ell els dos quadros seus que des de fa uns quants mesos té al Whitney Museum.

Deixen el cotxe en un pàrquing que hi ha a prop. Passegen per les primeres sales del museu, de bracet. L’Herundina li pregunta si fa temps que s’ha nacionalitzat. Ell li contesta que fa dotze anys. Ella li pregunta quant de temps fa que viu en aquest país. Ell li contesta que des dels quatre anys. Pugen al primer pis. Davant de dues sales contigües, l’Herundina estira cap a l’una i l’Heribert cap a l’altra. Mentre estira —ben bé sense saber per què— cap a la sala a la qual l’Herundina no vol anar, l’Heribert sent que aquell edifici li recorda els cementiris que ha vist la nit abans, des del cotxe.

—Ets molt poc amable. ¿Per què ara no vols venir amb mi a veure els quadros?

Amb els ulls tancats, com si fos cec, l’acompanya fins que la noia s’atura. Aleshores obre els ulls i es troba davant de dues parets que fan angle. De les parets pengen dues teles que li costa reconèixer com a seves. Quan sent que la noia li diu que està enamorada d’ell, per molt totxo, tossut i distant que vulgui fer veure que és, a l’Heribert el travessa una esgarrifança: se sent perdut, va fins al racó que formen les dues parets i s’hi repenja. ¿Què li ha de contestar? Pot dir-li que ella, a ell, li havia agradat en una altra època, quan es ficava al llit amb sa germana i, de vegades, mentre l’acariciava, pensava que era a ella, l’Herundina, a qui acariciava. Quan alça els ulls, troba davant seu una figura massa fosca i amb bigotis per ser l’Herundina. «Sort que no se m’ha acudit abraçar-la a ulls clucs», pensa.

L’Herundina observa com el conserge de la sala renya l’Heribert. Mentre s’excusa, l’Heribert rumia que potser podria mentir i dir a l’Herundina que l’estima. ¿On els duria allò, però? Si mai no hagués mentit podria proposar-se iniciar una nova vida, mentint absolutament sempre, fent-se el ferm propòsit de no dir mai més ni una sola veritat. Encara que fos completament fals, la noia se sentiria ben feliç si se li declarava, i a ell, de fet, no li costaria gaire. Segur que és aquesta, la solució. No n’hi pot haver d’altra. Surt de la sala. Passegen pel museu sense fixar-se en cap quadro. L’Heribert obre la boca i diu, molt lentament:

—T’estimo.

L’Herundina fa una cara indecisa, entre l’alegria i l’estupor. ¿És que no sap si creure’l o no? No caldria sinó que, després de l’esforç que li ha costat dir-ho, ara ella no el cregués! L’acosta cap a ell, l’abraça i la besa. És tan fàcil besar encara que no se’n tinguin ganes! Mentre ho fa, veu, passant per davant de The Paris Bit, de Stuart Davis, una noia que li resulta llunyanament coneguda. «Fa cara de dir-se Anna, o Anne…». La recorda: és la noia que fa uns quants dies era a la llibreria, aquella a la qual involuntàriament va impedir robar un llibre! Li costaria tan poc esforç sentir desig per ella… Li costaria tan poc, després, perdre’l… En aquell mateix moment ja en sent, de desig, un desig feble que (si continua mirant-la gaire estona més) es farà fortíssim (o feblíssim, i fins i tot desapareixerà si gira el cap i mira un d’aquells quadros, o el terra, o el sostre, i l’oblida). ¿I si amb aquella noia tot fos diferent? Potser només podrà aferrar-se a alguna cosa quan de res no n’esperi res. Veu que la noia desapareix cap a l’altra sala. Fa acció de seguir-la.

—¿Vols o no? ¿Eh? Digues… No m’escoltaves!

Mira la dona que abraça i se’n separa. En pot recordar el nom, però ja no aconsegueix formular cap idea sobre ella. La noia es desfà de l’abraçada; emprenyadíssima, el bufeteja i se’n va escales avall. L’Heribert esclata a riure, es passa la mà per la galta bufetejada i pensa que potser hauria de seguir-la, dir-li que ho lamenta, que sí que l’escoltava, o que no l’escoltava, que només sentia el doll mel·liflu de la seva veu, meravellosament harmònic, com si fos música: fins a tal punt n’està enamorat! No s’ho creuria, però. ¿O sí? (I mel·liflu, ¿què vol dir exactament?). Per un moment, les ganes de descobrir si s’ho creuria estan a punt de fer-li baixar les escales darrere d’ella; per comptes d’això, però, arrenca a caminar cap a la sala contigua. No troba la noia de la llibreria. La busca per les altres sales, fins que la veu davant de The Brass Family, d’Alexander Calder. L’Heribert se li col·loca al costat, gira lentament el cap i la mira. La noia també gira el cap i se’l mira. L’Heribert sent una immensa atracció cap a ella, i està segur que ella la sent també cap a ell, fins a tal punt que li sembla que no cal que es diguin res per saber què senten l’un per l’altre. Per fi hi haurà algú amb qui les paraules seran sobreres, i potser res del que ha viscut fins ara no hauria tingut mai sentit si no hagués estat per aquesta trobada, que, en canvi, de cop dóna sentit a tot. Se li acosta, li somriu.

Li acaricia la cuixa, li besa el coll. Ella obre els llavis, li besa la llengua. Són en un passadís del museu, a tocar de les cabines telefòniques. Ella diu d’anar a fer un cafè.

S’asseuen en una taula. Demanen els cafès. El cambrer els du. La noia paga. Al·lega que per ella és una gran alegria pagar un cafè a un artista de tan gran prestigi. Ell alça la tassa i es vessa el cafè pel cap. Ella riu i torna a preguntar-li si de debò no ha begut. L’Heribert diu que no i, per demostrar-ho, s’aixeca de la cadira i es manté en equilibri sobre el peu esquerre mentre aixeca la cuixa dreta fins a col·locar-la paral·lela a terra. Aleshores es posa el dit gros de la mà dreta a tocar de la punta del nas, obre simultàniament la mà, i ajup el tronc fins a gairebé tocar-se el genoll amb el dit petit d’aquella mateixa mà. Un cop ha fet això durant deu segons, sense perdre l’equilibri saluda la noia i els clients de la cafeteria, que l’observen, i torna a asseure’s. La noia riu.

—Begut no; el que passa és que ets boig.

Tornen a abraçar-se. L’Heribert fica la mà per sota de la faldilla de la noia i, quan protesta, es queda quiet un moment. Però quan la noia no aconsegueix aguantar-se el riure, i finalment se li escapa, l’Heribert tracta d’acariciar-li el pubis. La noia s’acaba el cafè, s’aixequen de la taula i, mig perseguint-se, comencen a córrer de sala en sala, pujant i baixant les escales del museu, jugant a una barreja de tocar i parar i fet i amagar. A la fi, cansats, es repengen contra la Standing Woman, de Gaston Lachaise. A poc a poc van relliscant fins a asseure’s a terra. S’abracen amb tal fervor que l’Heribert, quan nota que l’escultura es belluga, pensa per un moment que la passió pot arribar a fer cinètiques fins les obres més immutables. Quan aixeca el cap amb prou feines té temps de pensar que el conserge li fa senyals però no per esbroncar-lo, i així mateix pren per censuradores les mirades astorades dels visitants fins que, dècimes de segon més tard, sent sobre el seu cos tot el bronze d’aquella dona de mida natural i proporcions generoses, i, confusament, comença a fer-se una idea del que realment ha passat.

Obre els ulls i no sap quin dia és, ni quina hora, ni quants dies, hores o minuts han passat des de l’últim cop que ha obert els ulls, ni quants més en passaran des del moment que els torni a tancar.

La llum del sol entra per la finestra i il·lumina la paret de davant del llit. El primer que veu és el ram de flors. Després es mira el cos, amb la certesa inconcreta que el trobarà més curt que abans. Té una cama, la dreta, enguixada. I un braç, també el dret.

Se sent còmode en aquell llit. Gira el cap. Al costat hi ha una tauleta amb aigua, amb ampolles, amb tot de petits objectes la funció dels quals desconeix. Li fa mal tot el cos. Aixeca els ulls. Veu un petit plafó amb botonets. En un hi ha dibuixada una bombeta amb rajos. A l’altre hi ha la silueta d’una noia amb faldilles, una còfia i una ratlla damunt de la mà alçada; deu figurar una safata. Dedueix que és el botó per cridar la infermera. El pitja. Mig minut més tard apareix la noia. «¿I si ara no puc parlar?», pensa. Potser de resultes de l’accident no podrà articular cap so. Li fa por intentar-ho i veure que és cert. ¿I si li han tallat la llengua? ¿I si se l’ha tallada ell mateix, quan ha rebut l’impacte? L’impacte… S’imagina la llengua per terra, com una cua de sargantana, amb vida pròpia. ¿I la cara? Potser li ha quedat una cara deforme. Potser una cicatriu paorosa el converteix ara en un monstre. La noia el mira, comprensiva, i li diu tot de coses. Sentir-hi, sí que hi sent; se n’alegra. S’esforça per entendre què diu la noia. Són afalacs. Li parla com si fos un endarrerit mental. Potser el cop l’ha trastocat fins a convertir-lo en un idiota. Però un idiota no pensaria això. ¿O sí? ¿O potser ha estat idiota tota la vida, fins que el cop li ha dut el senderi? Obre la boca i aconsegueix articular una paraula, dues, tres: una frase sencera. També pot parlar. Tanca primer un ull i després l’altre. D’ulls, en té dos. Demana un mirall i que li expliquin el que fa al cas. La noia li diu que té un braç i una cama trencats, i que els responsables del museu es fan creus que hagi pogut passar una cosa així. Tècnicament era del tot impossible que l’escultura caigués. L’Heribert no ho troba tan estrany: tot és impossible fins que passa, sobretot fets inhabituals com aquell.

¿I si no pot tornar a pintar mai més? Potser ha quedat esguerrat, o invàlid per tota la vida. Indaga el diagnòstic. La infermera no en sap res. Ha de demanar-ho al metge. Potser és allò el que li cal: una cosa a què aferrar-se: bregar per superar una incapacitat. Pregunta quin dia és. Divendres 8. L’han dut el dia abans. ¿Només fa un dia que hi és? Si li haguessin dit que feia un mes també s’ho hauria cregut. Pot decidir fer els quadros de l’exposició, malalt i tot, en un gest heroic: una proesa digna d’un semidéu grec.

Arriba l’Helena amb un ram de flors. L’Heribert recorda que no fa gaire n’ha vist un altre, de ram de flors. Repassa l’habitació i el localitza ràpidament, en un racó. El deuen haver canviat de lloc. Quina casualitat: dos rams de flors. La vida és plena de coincidències. Un ram de flors i un altre ram de flors són una coincidència. Mira de trobar-ne una altra. L’Helena té dos peus i ell també: vet aquí una altra coincidència. Tracta de buscar-ne més. Una finestra amb persiana i, al costat, una finestra amb persiana: una altra coincidència. Tractar de trobar-ne d’altres li costa més. Pensa que d’una tirada ja n’ha trobades prou; tampoc no convé excedir-se.

—¿Qui ha portat l’altre ram?

—L’Humbert. ¿Te’n recordes?

El metge sembla un bon home. Li fa bromes tota l’estona. Li diu que, si no li poden salvar la cama i l’hi han d’amputar, o si un braç li queda un pèl més curt que l’altre, ¿quin valor tindran ara els quadros que faci? ¿Inferior o superior al dels que feia abans? També li diu que no faci manetes amb les infermeres, i somriu per subratllar que es tracta d’una broma. L’Heribert el troba simpàtic i intel·ligent, i es fa el ferm propòsit de parlar-hi amb deteniment, algun dia.

Truquen a la porta. L’Heribert diu que endavant. L’Hug apareix bramant, dient-li que ara l’Helena ha decidit omplir l’exposició com sigui, que tots van darrere una idea que els pugui salvar. L’Heribert tanca els ulls, amaga el cap sota el coixí i, com que l’Hug no se’n va, pitja el botó de la infermera i li diu que s’endugui aquell home.

L’observació del doctor el du a cavil·lar que no ha dedicat prou atenció a les infermeres, cosa que fa a partir d’aquell moment. La del torn de nit li agrada més que la del de dia. Potser ara que està fet un nyap li tornarà la passió. A més, les infermeres han format sempre part de la mitologia eròtica popular amb una insistència que fa preveure’n meravelles. Un moment que la del torn de nit recull coses de la tauleta accessòria, l’Heribert alça la mà i, a punt d’acariciar-li una cuixa, l’abaixa. Es dedica a comptar les rajoles, a comptar els barrots del llit. Podria sumar-ho tot, unes coses amb les altres… Quin avorriment, però! Si almenys fos en un dormitori comú, amb altres malalts, els miraria, se’n riuria, escoltaria què diuen. Se sentiria acompanyat. Però, de seguida que s’ho rumia una mica, conclou que seria horrorós haver d’aguantar tota aquella gentussa mig moribunda, prima, pàl·lida, malalta, i els gemecs de dolor. Que es morin!; no els vol veure!; que content que l’hagin posat sol en una habitació!

En un diari llegeix un article sobre les crisis creatives per les quals passen en l’actualitat nombrosos pintors, cineastes, músics. «¿Està tot dit, ja?», es pregunta el periodista. «Últimament, la rapidesa amb què es produeixen els relleus en les modes i els gustos culturals fa que…». Abandona el diari. Agafa una novel·la que li ha deixat l’Hilari, on no hi ha cap mort. Abans les trobava avorrides. Ara, aquelles en què hi ha morts les troba falses.

El metge entra a l’habitació, amb restes de sang a la bata, i mal afaitat. L’acompanya una infermera. Són davant del llit i se’l miren amb un somriure que l’Heribert no pot catalogar. Li anuncia que aquell mateix vespre el donaran d’alta. Ja està molt millor. Aviat, afegeix el metge, si s’ho proposa podrà tornar a pintar. L’Heribert sent que la sang li bull. ¿Què diu aquell boig? ¿Com s’atreveix a insinuar una cosa així? ¿Què en sap, ell? L’havia considerat un home intel·ligent i ara li surt amb aquella bajanada! Arreplega les forces que li queden i li escup. Però la trajectòria de l’escopinada és més feble del que ha previst i cau sobre el llençol que el cobreix. El metge canvia de cara i queda seriós. La infermera li neteja l’escopinada amb un kleenex. Truquen a la porta. Entra l’Helena. Parla amb el metge. L’Heribert se’ls mira, tots dos, l’un al costat de l’altre: l’Helena i el metge, observant-lo. «¿També es deu entendre amb aquest medicastre?». Després, el metge i la infermera se’n van. L’Helena li du un altre ram de flors. ¿Per què tantes flors? L’Heribert tracta de pensar alguna frase grollera, que la molesti, com: «Porta’m una nena d’onze anyets i no em portis més rams», però ho troba barat. Fa estona (des que se n’han anat el metge i la infermera), que l’Helena li explica que l’endemà faran un dinar a casa, que hi haurà l’Hug, gent que té diners ficats a la galeria, i l’Humbert. Han d’omplir el buit que els ha deixat, i no poden fer-ho de qualsevol manera. Falten pocs dies i han de recórrer a un artista que tingui obra prou bona perquè aquell incident lamentable no perjudiqui la marxa de la galeria. N’han de fer un èxit esclatant, han de convertir aquell error en un nou salt endavant, l’espifiada en un encert. Han d’aprofitar el forat per volar més amunt. Per això, no poden utilitzar un pintor conegut però de segona fila, perquè seria declarar-se derrotats. La jugada és clara: han de presentar un pintor absolutament desconegut però amb una obra tan sòlida que deixi bocabadada la crítica, el públic i els col·leccionistes. L’Humbert té fusta. Entre tots, demà parlaran del que s’ha de fer, i l’hi diu perquè ell, ara, no es pensi que maquinen cap conxorxa. L’Heribert, però, tota l’estona que pensa en allò del «salt endavant». Que bones que són les metàfores, i les acumulacions de metàfores, per passar l’estona jugant. ¿Per què no pot quedar-se allà per sempre més, allà que tot és blanc i tothom va de blanc, com si fos una consigna, jugant amb metàfores i símils, com un malabarista?





DESEMBRE


—Com te dius, nen?

—Qui, jo?

—Sí, home. Doncs a qui vols que ho digui?

—Oh, em creia que no ho digués en sentit figurat.



FRANCESC TRABAL

L’any que ve

Somia una piscina com la que té al costat: blanca, neta, que es difumina, dibuixada al llapis, amb aquarel·les; o bé un Hockney: tot de tendals de colors i tauletes amb gots llargs. En una hamaca blanca hi ha una dona amb ulleres fosques que pren el sol. És l’Helena. Quan s’adona que la mira, somriu, aixeca les ulleres fins a deixar-les sobre els cabells, el mira i obre els llavis com si parlés, però no emet cap so. I, tot i que no se li sent la veu, diu: «Em molesta que no vulguis fer l’amor amb mi». «Fer l’amor!», l’Humbert fa burla de l’expressió i es llança a la piscina, dins de la qual tot és càlid i blau clar, i pot nedar estona i estona sota l’aigua, sense que li calgui sortir a fora a respirar. És tan fàcil, respirar sota l’aigua… L’únic que s’ha de fer és obrir la boca com els peixos fora de l’aigua, però així com aquests (perquè l’aire els és un medi estrany) moren de manera irremeiable, ell respira a la perfecció. Pensa: «Llàstima que aquesta piscina sigui dibuixada i que no m’hi puguin arribar els sons de l’exterior. Encara que, en una piscina de debò, els sons tampoc no m’arribarien». Quan treu el cap fora de la superfície, l’Helena, asseguda a la vora i xipollejant amb els peus dins de l’aigua, se’l mira des de darrere d’unes ulleres fosques i amb un fons de desert i berbers que canten. Du una pamela de palla. «¿M’estimes?», pregunta. Per tota resposta l’Humbert li mossega un peu, i tot es fa molt lent. Diu l’Helena: «De vegades penso que no m’has estimat mai, que per tu només sóc com aquell trampolí de la piscina». L’Humbert pensa: «Quina imatge més bona: el trampolí de la piscina. És com si tingués molts significats i nivells de lectura…». Sent que algú riu. Contempla el trampolí, però el sol li fa mal als ulls, i ja torna a ser dins de l’aigua, amb els pulmons plens d’aire. Observa les bombolles que li surten dels llavis. Pensa: «Ara, quan surti, a la vora de la piscina tindré una cervesa». Quan surt, l’Helena, somrient, li acosta una gerra de cervesa ben freda, amb bromera blanquíssima, que degota, cau a l’aigua i la taca de colors que no hauria de… Mentre es beu la gerra, l’Helena li fa un petó al front. «Si pogués estar sempre així…». Torna a enfonsar-se a l’aigua i pensa: «Quan surti vull que aquesta casa que ens envolta, la casa on visc, no hi sigui. Vull ser en una platja». Surt i aixeca els ulls: és en una platja. Ferit pels rajos de sol, torna a enfonsar-s’hi: «Quan surti vull veure en algun racó la firma d’aquest Hockney on sóc». Quan surt, veu en un racó del cel (un cel molt a prop, de cartró) una firma de Hockney, que es desfà, com fum. Cada cop que surt el sol li fereix els ulls. Si pogués viure sempre dins de l’aigua… «Podria viure-hi sempre si no fos que, cada cop que surto, la llum del sol em fereix els ulls, i com més i més m’hi estigui, i més i més trigui a sortir-ne, més em ferirà, fins que arribarà el moment que sagnaré com un santcristo, com una dona que menstrua, com un ferit de guerra, com un peix al cove…». Hi ha un home que salta per la finestra i cau damunt d’un matalàs d’acrobàcies. Corre carrer avall. La mort és tristíssima. Si pogués amagar-se en una ombra… Estar amagat en una ombra és com no ser-hi; només el poden agafar o tocar si és al sol, i aleshores li toca parar, envoltat per les sorres d’un desert al centre del món, amb el sol vermell i les ulleres fosques amb muntures de colors de les noies que passen per la carretera en bicicleta, cap al poble, i no hi arriben mai perquè es perden per senders de terra, marge avall, rodolant muntanya amunt, aquelles noies que hi ha a les fotos de l’Helena, d’adolescent, assegudes en prats, amb faldilles curtes i sabates de taló alt, somrient sempre, amb pantalonets i mitjons, amb aquests llavis de flames que, al mateix temps que fan morir de gust, abrasen.

L’Humbert es desperta perquè els rajos de sol li peten a la cara amb tanta força que li fan mal. Obre els ulls, mira el rellotge (quarts de dues) i salta de la gandula. A terra fa flexions gimnàstiques. Pensa: «Ara em beuria un suc de taronja». Es recolza a la barana del porxo i mira cap a la piscina. «Com m’agradaria pintar una piscina. Si no fos perquè se n’han pintat tantes…». Es posa uns pantalonets curts i unes sabates primes. Se’n va cap a la cuina. Pela una taronja. Se la menja. En treu quatre més, engega la liquadora i es prepara un suc.

Al bungalou que li fa d’estudi, s’asseu a taula. A la llarga paret, una estesa de vuit teles a mig pintar. Recull els retalls de diaris, els ordena i, mentre els col·loca en diverses carpetes, en llegeix bocins. The Times diu: «Poques vegades en la història de l’art contemporani s’ha produït una ascensió tan fulgurant com la d’Humbert Herrera. Esclar que ja estàvem, últimament, acostumats a ascensions més o menys ràpides —una d’elles precisament la d’Heribert Julià, el lamentable accident del qual ha permès que coneguéssim Herrera, que ha estat qui, en suplir-lo, ha realitzat la seva primera i consagradora exhibició…». La Repubblica diu: «Potser des de la mort de Picasso, i exceptuant Miró, també català com Julià i Herrera, cap pintor no havia acaparat l’atenció d’una manera tan exclusiva…». Una altra, d’O Globo: «Després de tres lustres ben bons de desconcert artístic, d’onades i onades de tendències pictòriques que s’han anat superposant les unes a les altres, ara, per fi, sembla que un home —i un home jove, cal remarcar-ho per les esperances que aquest fet comporta en el món de la plàstica— ha acceptat, per fi, el desafiament de l’art com a món global, com un tot absolut, i ha donat resposta amb una obra coherent que —tot i que hagi estat titllada de batibull per ments envejoses— sap utilitzar, eclècticament i sense avergonyir-se’n, elements de totes les tendències d’aquests anys de desconcert, des del conceptualisme fins al nou expressionisme, per bastir un cos connex —potser el corpus més coherent de la plàstica postmoderna—, que sap tocar totes les tecles dels sentiments i el raciocini humà, des de la tendresa fins a la ironia o el cinisme, i pren així el relleu de l’extraordinari avenç que va representar l’aparició d’Heribert Julià, fa poc més d’un any. No cal dir que el món plàstic espera que aquest avenç acabi per consolidar-se i no passi, com altres vegades últimament, que es frustra…».

Revisa la correspondència. Una postal des de Tòquio: «A punt d’obrir l’exposició, ja hem venut la major part de les teles. Txau, Xano». Un paquet: el catàleg de l’exposició de Milà, ja enllestit. Tanca els ulls per somiar. Li agradaria tancar, una nit, tots els llums de Milà, per celebrar la inauguració; i deixar encès, només, el de la galeria. En un full blanc, ple d’altres anotacions, escriu: «Parlar amb l’ajuntament milanès». ¿I quan li preguntin per què? L’Humbert nota que la falta d’esquelet teòric, comú a tots els pintors de la darrera fornada, tot i ser pràctica en algunes ocasions, en d’altres és un problema. Treu una llibreta del calaix de l’escriptori i hi escriu: «Acabar d’arrodonir cos teòric, sobretot en qüestions d’alteració de costums en grans ciutats». Una altra postal del Xano, amb data dos dies posterior a l’anterior: «Els pocs quadros que no estaven venuts abans d’obrir, ja venuts. No deixis de treballar! Abraçada, Xano». Una carta d’un museu australià, que demana més quadros. Pensa: «És curiós que a Nova Zelanda encara no n’hagi col·locat cap». Al full ple d’anotacions escriu: «Preguntar què passa amb Nova Zelanda». Del calaix en treu una altra llibreteta, que du escrit QUADROS a la tapa, i hi anota: «Fer un paisatge absolutament desconcertant i fals, i titular-lo Nova Zelanda».

Se sent feliç. Hi ha tantes coses a fer! La llibreta retolada QUADROS és plena de notes. «Tants quadros que no pintaré mai… La vida és massa curta per la quantitat de feina que s’hi pot fer. Hauria de llogar gent, buscar un equip de col·laboradors que m’ajudessin». Treu una llibreta, la mateixa on ha anotat que li cal arrodonir un cos teòric —i que du el rètol IDEES a la portada— i hi escriu: «Buscar equip de col·laboradors. ¿O encarregar quadros a gent? ¿Encarregar-ne a d’altres pintors? ¿S’ofendrien? ¿I vendre’ls les idees perquè les desenvolupin o les facin servir tal qual?». Tanca la llibreta i la deixa damunt d’una altra que diu ENVIRONAMENTS.

L’Helena fa girar la maneta daurada de la porta del bungalou. L’Humbert bota de la cadira i va a abraçar-la. Es besen. Amb cura, l’Helena escampa per terra el contingut de la bossa que du a les mans: formatges, patés, amanides de col i d’espinacs, pomes, iogurt glaçat i una ampolla de vodka. L’Humbert en mira l’etiqueta, treu la llibreta QUADROS del calaix i hi anota: «Fer falses etiquetes». Després s’hi repensa: ho ratlla, guarda la llibreta al calaix i en treu una altra, retolada OBJECTES. Hi anota: «Fer falses etiquetes de vins, falsos pots, falsos embalatges. Fer capses de cartró per portar líquids: sopes, vins… Fer ampolles de plàstic amb etiquetes de vins de marca. Fer pots de llauna amb xampany».

—Tinc tanta gana… —fa l’Humbert.

Mengen els formatges, els patés, les amanides, les pomes i el iogurt glaçat. Obren l’ampolla de vodka, en beuen glops, i s’estimen a terra mateix. En acabat, l’Humbert s’aixeca, obre la llibreta QUADROS i hi escriu: «Parelles estimant-se, amb molts colors, en postures extravagants». Pensa un moment i hi afegeix una altra ratlla: «Quadro totalment negre, titulat “Amor a les fosques”». A la llibreta ENVIRONAMENTS escriu: «Un ring de boxa absolutament tapat per un llençol blanc. Públic a les cadires. Dins del ring hi ha boxadors lluitant que el públic no pot veure». Obre una altra llibreta, retolada CONCEPTES, i hi escriu: «Un diccionari amb totes les accepcions “obscenes” ratllades i substituïdes per accepcions “decents”. I viceversa. Dos diccionaris, doncs; possibles variants: reformes en termes polítics, urbanístics, vegetals, de sentiments…». Tanca la llibreta i se la mira. Encara que l’Helena no hi està gens d’acord, i considera que val més llençar al foc llibretes com la de CONCEPTES i ENVIRONAMENTS, ell creu que, fets amb gràcia, aquells diguem-ne estils plàstics no haurien passat sense pena ni glòria pel panorama artisticomercantil de la dècada anterior.

—¿No trobes que, fet amb una mica més de solta i de vista, el conceptualisme hauria donat bons fruits?

L’Helena no contesta. Dorm. La mira de prop, estirada de bocaterrosa sobre el parquet de l’estudi, entre els bols d’amanides i les copes de vi. Per la porta entren dos homes i, tal com està, de bocaterrosa, la utilitzen sexualment (¿«utilitzen sexualment»?) com bèsties. No, no són dos homes: són tres. Treu la llibreta QUADROS i hi anota: «Variant del tema del pintor i la model, tractat sobretot per Picasso: la model amb dos i tres homes, i el pintor mirant-s’ho i pintant-ho, o amb una càmera de vídeo». Treu la llibreta VÍDEOS i hi anota: «Reflexionar sobre la pornografia en vídeo». Després pren uns quants apunts de l’Helena, amb llapis tou, sobre fulls de paper. Treu també la càmera de fotos i la fotografia. Aprofita l’estona que l’Helena dorm per enllestir tres dels quadros que té a mig fer, per plantejar-ne cinc de nous i per llegir un opuscle sobre art jamaicà que ha recollit a l’aeroport quan hi ha arribat. Quan l’Helena es desperta s’estimen una altra vegada, i tot seguit corre cap a la piscina i s’hi llança de cap.

Es posa uns pantalons curts i una camisa hawaiana. Es pentina davant del mirall. Baixa els graons lentament. El periodista l’espera al costat de la piscina. El decep que no dugui un barret Stetson i una targeta retolada PERIODISTA mig sortint-li de la cinta. Que es presenti amb aquella camisa texana, amb aquelles ulleres fosques, amb aquell aspecte de milhomes, són detalls que el molesten perquè denoten incúria. El periodista s’aixeca de la gandula on seu, se li acosta amb la mà estesa, li agraeix haver estat tan gentil de concedir-li aquell interviu. Sap, diu, que no pot permetre’s perdre el temps. Que han cregut més convenient fer el reportatge allà, per comptes d’esperar que tornés, perquè amb aquell bé de Déu de sol caribeny, al costat de la piscina, a tocar de la platja i les palmeres, les fotografies quedaran molt millor. La senyora Sorrenti ja els ha fet saber que han rebutjat altres intervius. De darrere d’unes palmeres, un barbut amb sahariana caqui i un parell de càmeres penjant-li del coll s’acosta. Amb una mà saluda i amb l’altra s’acaba de cordar l’últim botó de la bragueta.

—És el fotògraf. ¿Li fa res seure en aquesta gandula? ¿Li fa res quedar-se en banyador? Gràcies. ¿Per què ha triat Jamaica per passar aquestes vacances?

«… Des de petit sabia que arribaria a ser pintor. A quatre anys ja el trobaven per tots els racons de la casa, dibuixant a les fosques, sobre qualsevol full de paper. Dibuixava les cadires, les taules, les piles de plats per rentar, el pare, la mare, la minyona, i després ho ensenyava a la seva germana. A l’escola dibuixava (d’amagat dels mestres i als últims fulls dels quaderns) batalles de l’edat mitjana, de la Segona Guerra Mundial, i éssers d’altres planetes. Un cop, el mestre el va descobrir dibuixant un marcià per comptes d’escoltar la lliçó d’aritmètica. A catorze anys va entrar a l’Escola Massana…».

—L’escola municipal d’art, a Barcelona.

«Hi va fer dos cursos. Després va estar un any sense estudiar. Els diumenges anava a pintar places i racons de Montjuïc…».

—Un parc, en una muntanya al costat de la ciutat.

«Els diumenges anava a pintar places i racons de Montjuïc, amb un cavallet plegable i una caixa d’olis. Treballava en un estudi tècnic, delineant plànols. L’any següent, quan va tornar de vacances i va tractar de matricular-se a la Massana, va fer tard i no hi va trobar lloc. Va entrar a Llotja».

—Una altra escola. Hi va estudiar Picasso, de jove.

—Picasso!

«Hi va estar un curs. Pintava bodegons, escultures de guix, models. Somiava exposar. Va enviar un dibuix al premi Ynglada-Guillot, sense cap èxit, i un altre al premi Joan Miró, amb el mateix resultat».

—Són dos premis de dibuix. ¿No n’ha sentit parlar?

«L’any següent va continuar la formació, ara de manera autodidàctica. Va enviar un altre dibuix a la convocatòria següent del premi Joan Miró i, aquest cop, va quedar el número quaranta-dos de la llista total de valoracions. Això el va alegrar i alhora el va frustrar: tan a prop d’un accèssit i no poder-lo aconseguir… Desesperat, va convèncer un amic (el pare del qual tenia un bar a la Sagrera)…».

—Un barri de Barcelona.

«Va convèncer un amic (el pare del qual tenia un bar a la Sagrera) que parlés amb ell i li deixés exposar els quadros a les parets del bar. Va fer l’exposició i no hi van acudir més que els habituals del bar (que l’únic que van notar i que van dir a l’amo de l’establiment era que aquells quadros de nus una mica estilitzats no els agradaven gens; s’estimaven més les noies dels calendaris de cerveses Damm)».

—Una marca.

«Les exhibicions que veia a la sala d’exposicions del Col·legi d’Arquitectes, just davant de la catedral barcelonina, el van fer rumiar força sobre la problemàtica de l’artista en relació amb l’entorn. Va passar aleshores per una fervent època abstracta. Gràcies a les crítiques que Alexandre Cirici Pellicer feia a…».

—Alexandre Cirici Pellicer era un crític d’art. Serra d’Or és una revista mensual, editada pels monjos de Montserrat…

—¿?

—No. No dic l’illa caribenya. La muntanya…

«Gràcies a les crítiques que Alexandre Cirici Pellicer feia a la secció d’art de Serra d’Or va conèixer l’existència de l’art minimalista, de l’art conceptual, dels happenings, de l’earth art, de l’arte povera. Va fer un canvi radical: va abandonar l’abstracció, les teles i l’acrílic (en aquells últims temps abstractes havia passat finalment, no sense recança, de l’oli a l’acrílic) i, davant la carestia d’altres mitjans, va decidir fer fotocòpies. La primera fotocòpia que va produir va ser la d’un paquet d’Avecrem Sopa de Pollo, que va titular Homenatge a Andy Warhol».

—Avecrem és una marca de sopes de sobre…

«Satisfet d’aquella experiència, va fer fotocòpies d’un sobre de sopa juliana Maggi i d’un sobre de sopa de fideus Knörr, i els va titular, respectivament, Homenatge a Andy Warhol 2 i Homenatge a Andy Warhol 3. Va retallar una vinyeta de les historietes d’El capitán Trueno…».

—Un tebeo molt popular…

«Va retallar una vinyeta de les historietes d’ El capitán Trueno, la va ampliar d’amagat al laboratori fotogràfic de l’estudi publicitari on treballava aleshores (una subsecció, de fet, de la impremta més important de la ciutat, especialitzada en etiquetes), hi va enganxar en un angle un segell de pesseta amb la cara de Franco, en va fer fotocòpies i ho va titular Homenatge a Lichtenstein. Tal com havia fet després de la satisfacció que li havien produït les fotocòpies del paquet de caldo concentrat, ara també va repetir l’operació amb una vinyeta de Roberto Alcázar y Pedrín i amb una altra de Pequeño Pantera Negra (ampliades igualment al laboratori fotogràfic de l’estudi on treballava)».

—Dos altres tebeos, també.

«Les va batejar Homenatge a Lichtenstein 2 i Homenatge a Lichtenstein 3. Després d’haver fet aquestes fotocòpies amb el segell en un angle, va repetir la de Roberto Alcázar y Pedrín però col·locant el segell sobre la cara d’Alcázar, de tal manera que semblava que fos Franco qui colpejava el malvat. Va considerar l’obra prou original per estalviar-se l’epígraf Homenatge i (després de molts dubtes entre els títols Bons i malvats, Herois de còmic i també Heroi de còmic) va decidir titular-la Heroi de còmic. Durant tot aquell any es va dedicar a produir fotocòpies seguint aquesta tendència plàstica (cada cop amb més consciència del valor d’eina política que té l’art) i, a la convocatòria següent del premi Joan Miró, hi va enviar una fotocòpia d’un dibuix de Joan Miró juxtaposada a una fotocòpia de la secció d’“Ofertas y demandas” de La Vanguardia Española».

—Un diari de Barcelona, molt de l’olla.

«Va pensar, però, que si hi enviava les fotocòpies tout court potser no li acceptarien l’obra, ja que el premi era clarament de dibuix i, si bé valoraven positivament les actituds i l’ús de materials diguem-ne moderns, ho feien sempre que hi hagués un treball mínim de dibuix. Davant del dubte, hi va afegir un breu toc amb pastels Faber Castell i llapis Alpino. Per primera vegada se li havia plantejat el dilema de la puresa de l’artista, i per primera vegada havia decidit que, si corrompre’s una mica (segons les idees estètiques que en aquell moment el dominaven) pel fet d’utilitzar llapis i pastels permetia que la seva obra fos contemplada per milers de persones, i potser fins i tot premiada amb algun accèssit (no gosava ni somiar en el premi), valia la pena corrompre’s. Va quedar en el lloc divuitè, resultat que va considerar un petit èxit, encara que se li va repetir la frustració de l’ocasió anterior, per no haver aconseguit ni un accèssit. Afortunadament va poder presentar una sèrie d’aquelles fotocòpies a la Mostra d’Art de Granollers».

—Granollers és una ciutat a prop de Barcelona, amb una fonda molt important: la Fonda Europa…

»La participació en aquella Mostra d’Art li va valer que el seu nom sortís (entre el de trenta-vuit participants més) a la ressenya publicada al full de notícies d’art plàstic de Serra d’Or. Immediatament va comprar una carpeta de plàstic, amb fulls-bosses transparents, la va retolar RETALLS DE PREMSA i hi va guardar la notícia, havent pres prèviament bona cura d’anotar-hi el nom de la revista, el número i la data d’aparició. Per aquella mateixa època es va assabentar de la convocatòria d’unes beques per estudiants d’art, patrocinades per una coneguda marca de vins escumosos del Penedès. Hi va participar. Per fer-ho, va haver d’enfrontar-se a la redacció d’un currículum vitae, activitat fonamental en la vida d’un artista —per reeixir en la qual es necessita tant un gran domini del verb (per arrodonir les febleses i ornar-les de palla) com una extraordinària contenció (per evitar caure en la petulància)— i en la qual, amb el pas dels anys, ha demostrat que és un mestre.

»El va enviar, esperançat, juntament amb un projecte per anar a estudiar art a Nova York durant un any. Habia dubtat si triar Nova York o París perquè, tot i que sabia que, des de feia unes quantes dècades, Nova York era el centre mundial de l’art, París l’atreia diguem-ne sentimentalment. Com deia la seva mare, “els catalans, a París, és gairebé com si fóssim a casa”. Mentrestant va continuar treballant en fotocòpies i va ampliar el terreny d’interessos artístics a la fotografia (no realista, esclar). Especialment, es va interessar per les polaroids, que li evitaven l’enutjós procés de revelatge i li semblaven —en certa mesura a contracor— obres úniques. Inesperadament, un dia li van notificar que havia aconseguit la beca sol·licitada i que el lliurament simbòlic es realitzaria a la seu barcelonina de la coneguda marca de vins escumosos. L’alegria el va omplir de tal manera que aquella nit es va emborratxar (per primer cop a la vida), amb l’amic el pare del qual tenia un bar a la Sagrera, amb qui encara mantenia una bona amistat. No tot van ser facilitats, però: la mare de l’Humbert es va sentir angoixada per la imminent absència del fill, la qual cosa (afegida a la marxa recent de la filla, única germana de l’artista, a viure amb altres companys i companyes en una comuna) va ajudar, segons sembla, a provocar-li un atac de feridura. Tot i que la va intentar convèncer dels beneficis que aquella estada a la capital de l’art contemporani havien de reportar a la carrera del seu fill, la senyora no podia evitar de tornar-se a angoixar quan recordava que la ciutat era precisament Nova York! (La noció que en tenia era la que li havien ofert els films dels anys quaranta i cinquanta —que era quan anava al cine— i els telefilms que havia vist els darrers anys). A més, no acabava de compendre com era que el seu fill havia preferit Nova York a París, sent com és París una segona casa pels catalans. Malgrat tots aquests impediments, a vint-i-tres anys el noi va aterrar en un aeroport del qual li va costar força trobar la manera de sortir. Havia abandonat estudis, feina, família i una nòvia que, des del curs que havia fet a Llotja, compartia amb un company de classe.

»Els mesos li van passar sense adonar-se’n. Va estudiar una mica, va conèixer poca gent, sobretot va fer el badoc per la ciutat i, quan se li va acabar la beca, es va plantejar què fer. Després de nits d’insomni sospesant els pros i els contres va decidir quedar-se, no solament perquè des que estava a Nova York a la pàgina d’arts plàstiques de l’esmentada revista montserratina l’havien citat dos cops sense que hagués fet res, sinó perquè sabia —així l’hi va escriure en una carta a sa germana— que si tornava a Barcelona s’enyoraria molt, molt, de Nova York. Quan va quedar-se sense beca, ja havia trobat feina de rentaplats en un restaurant del Greenwich Village. El garbuix mental que li havia produït el xoc amb l’art americà era tan gran que, des que se li va acabar el permís d’estada com a estudiant (i, per tant, va ingressar a la categoria d’il·legal), va deixar de pintar. ¿Com podria ell —estranger a la metròpoli— triomfar-hi? ¿I com s’ho hauria de fer per saber què calia fer a cada moment? D’any en any, les idees canviaven i el patrons d’actuació eren reemplaçats… Un dia, un amic pintor (exconceptualista i ara hiperrealista) li va parlar, irritat, d’un llibre que havia llegit, escrit pel més prestigiós dels new journalists i que tractava de l’art diguem-ne modern. L’Humbert el va comprar i el va devorar. El va trobar extraordinari. Allà on l’amic havia vist una burla estèril, l’Humbert hi va descobrir la crítica a alguns errors; allà on l’amic havia trobat “ironies fàcils i sense propostes alternatives”, l’Humbert hi trobava un estudi sa d’alguns excessos, lloable perquè permetria a d’altres —¿potser a ell?— esmenar-los. Li semblava evident que si, des del principi dels setanta, les galeries havien deixat de vendre com durant els seixanta i, als americans, tota la cosa minimalista els havia colpit ben poc, el que calia era buscar una nova sortida. Tot i el desconcert no es va fer enrere i tan sols una vegada (després d’haver-se pres una ampolla sencera de whiskey de Kentucky amb un desconegut, al Bowery) va pensar a abandonar la pintura i dedicar-se a trompeta de jazz.

»El fascinava també el vídeo, del qual havia arribat a veure’n un aparell a l’Institut del Teatre de Barcelona. Aquí, però, el veia utilitzat d’una manera molt més lliure. El vídeo té moltes possibilitats, va explicar en una carta als seus pares, tractant de justificar amb l’interès per aquella nova tècnica plàstica el fet de quedar-se a Nova York un tercer any. Per revistes especialitzades, seguia les activitats dels principals artistes americans del vídeo. Al final del tercer any (ara, per viure, feia d’ajudant de cambrer en un bar del SoHo), va decidir quedar-se definitivament i, gràcies a un advocat amic d’una amiga, va iniciar els tràmits per aconseguir la residència. Al mateix temps, després de tots aquells anys de dubtes, va començar a pintar novament i, fet encara més significatiu, a pintar teles. Durant dos anys va pintar i pintar cada matí, i cada diumenge, de sol a sol, abans d’anar al restaurant (el cinquè any ja era cambrer a TriBeCa, cosa que li feia pensar que, si havia de continuar treballant en feines similars i anava baixant cada vegada més cap al sud de la ciutat, l’any següent treballaria al World Trade Center, l’altre s’enfonsaria a la badia i, si sobrevivia, l’altre any arribaria a Staten Island…). Quan va esclatar el boom Mary Boone i tothom va començar a parlar del nou expressionisme (o new wave, o nova imatge, o maximalisme…), l’Humbert va veure que haver tornat a la tela no havia estat cap error. Va estudiar l’obra d’aquells homes. Schnabel li semblava una autèntica mediocritat, un bluf absolut. I la resta del clan, si fa no fa… Va devorar fervorosament els articles sobre art postmodern que apareixien a les revistes i als diaris de la ciutat. En va pendre notes. Va fer llistes que li permetessin extreure’n unes constants. Sabia que calia esperar. Pensava: “Era lògic que l’art acabés per tornar a la tela”. Gens amic dels optimismes fútils, però, sabia que calia tornar a la tela sense inconsciència, sense oblidar els avenços aconseguits en altres mitjans expressius. Per això va començar a treballar una altra vegada amb tota mena de materials, amb tècniques diverses, encara que aparentment es contradiguessin. Va fer servir robes, fustes, fotografies, cintes de vídeo, cassets. Per primera vegada va fer escultures. I, algun cop, per enyorança, feia una fotocòpia. Encara que li havien dit i repetit que fer servir tots aquells mitjans tan diversos donava una sensació grollera i de falta d’estil, l’Humbert es defensava de les acusacions dient que precisament aquella falta d’estil propi era el seu propi estil. Com l’havien rebutjat els marxants! L’havien criticat amb la mateixa intensitat amb què ara es mossegaven els punys de ràbia per no haver sabut veure que precisament aquella “incoherència barroera” —com havia qualificat la suma de la seva obra un galerista— era el seu estil! Que cecs que havien estat! Impetuós, sense prejudicis, pragmàtic i amb un nas molt fi, Humbert Herrera intuïa que un moment artístic que —entre moltes altres coses— permetia que Jack Goldstein, de la galeria Metro Pictures, es dediqués descaradament al plagi i es vanés de fer-ho, no solament era un moment artístic interessant, sinó que podia permetre moltes coses. A Itàlia apareixien Francesco Clemente, Enzo Cucchi i Sandro Chia. A Alemanya, Rainer Fetting, Anselm Kiefer, Helmut Middendorf…».

El que l’Humbert no ha explicat al periodista és que quan, pocs mesos després, Heribert Julià va inundar l’escena i es va erigir en la nova estrella, trencant i superant alhora aquell corrent i, a més, sense pertànyer a cap de les capelles conegudes, ell va decidir investigar. Que Julià fos també de Barcelona —tot i que sempre s’havia mantingut allunyat de l’ambient de la diguem-ne colònia, i que fos ciutadà americà des de feia molts anys— no podia sinó ajudar-lo. Helena Sorrenti semblava ser la persona clau de la jugada. A més de dur la galeria que havia llançat Julià, i on s’havia consagrat, era la seva dona. Al restaurant on treballava, l’Humbert va demanar servir només els migdies, durant un mes. La va seguir. Li va conèixer els hàbits. De vegades sopava a The Odeon. De vegades a Les Pléiades, o a Ballato. Molt de tant en tant a Da Silvano. Cada dimarts, però, sopava sola en un vulgar Blarney Stone, sempre el mateix. Aquell detall de senzillesa, com va emocionar l’Humbert!

El quart dimarts es va decidir. Al matí va treure del banc tots els diners —pocs— que havia estalviat. Al migdia va escombrar l’estudi, va treure la pols, va posar llençols nets al llit, va ordenar tots els quadros contra les parets. A la tarda es va dutxar, es va afaitar, es va posar una camisa neta, l’americana i unes sabates de tennis. Al vespre, mentre anava cap al Blarney Stone, no podia treure’s del cap la idea que potser aquella nit hi arribaria acompanyat. Quan va ser davant del restaurant, es va aturar un segon per agafar coratge i embranzida: va obrir la porta i, amb decisió, va travessar la sala i es va asseure a la taula que ocupava Helena Sorrenti, tota sola, i es va presentar, encara no del tot segur que no cridaria els cambrers perquè el fessin fora, possibilitat que, efectivament, ella va sospesar durant uns segons.

Es mira els peus i troba que li agraden. Belluga una mica els dits. Queda satisfet de l’efecte, agafa una llibreteta (que sempre du al damunt per anotar-hi idees que, més tard, passarà a les llibretes grosses) i hi anota: «Els meus peus. Autoretrat».

L’Helena fa piscines.

—No sé per què hem vingut si no hem anat a la platja ni un sol dia.

Anar a la platja… ¿I si, de sobte, li cauen totes les muses al damunt i és tan lluny de l’estudi que quan hi arriba ja li han fugit? Només pensar en aquella possibilitat el posa nerviós. ¿I si es perd les millors troballes perquè no és prou ràpid a anotar-les? ¿I si, fins i tot, no és prou ràpid a adonar-se que aquella fugaç imatge que li passa pel cap és una pensada genial? ¿Quantes idees se li deuen quedar a mig camí, amagades sota vels, sense arribar a fer-se-li conscients? ¿I si tot allò que aconsegueix realitzar són únicament les deixalles de les grans idees que li han mort en l’inconscient? Potser haurà de consultar un psicoanalista, que l’ajudi a adonar-se de tot el món interior que es perd. ¿I cada segon que deixa de pensar? ¿Per ventura no és un segon malaguanyat? Potser és precisament el segon en què pot haver-li passat pel cap la gran troballa, la millor que ha tingut mai. I tot aquell pensar sempre en idees, en imatges… ¿I per què pensar? Cada segon que perd pensant és irrecuperable. Si, per comptes de ser allà, ajagut, fos davant d’una tela, no li caldria racionalitzar res: l’únic que hauria de fer seria deixar que la imatge que té al cervell segregués el fluid braç avall, i aquest, per mitjà de la mà, el traslladaria a la tela, sense racionalitzar-ho, en viu, apassionadament…

S’aixeca d’un bot. Va al bungalou que li fa d’estudi, veí del que ocupen per viure. Deixa les ulleres de sol sobre la taula i hi acaba un quadro que ha començat el dia abans, on tot de gent es persegueix o corre, sense nord. En comença un de nou: un home en copeja un altre a l’estómac i, tot i sortir-li sang del melic, l’home copejat riu.

Enllesteix el quadro, hi posa la firma, es renta les mans, telefona al Xano. Quina pèrdua de temps haver de marcar tantes xifres. A l’hotel no hi és. A la galeria tampoc no el troba. Hi deixa l’encàrrec. Va a la piscina i s’hi banya. L’Helena, que ara pren el sol, se li afegeix. Sota aquelles aigües d’un blau blanquinós, juguen a agafar-se. Un d’aquells nedadors mexicans que, arriscant la vida en la caiguda, es llancen a l’aigua des d’un espadat altíssim, a Acapulco, arriba fins aquella piscina per un túnel secret i arrossega l’Helena a terra, mentre ella riu, oferint-se-li i negant-se-li a la vegada, excitant-lo. Té un dubte: sortir de la piscina i anotar la idea, o deixar que la idea continuï el curs. Decideix arriscar-se. S’acosta a l’Helena i li xiuxiueja:

—M’imaginava que eres amb un d’aquells nedadors mexicans, que es llancen a l’aigua des d’un espadat altíssim, a Acapulco…

En acabat, l’Helena va a dutxar-se i a vestir-se. L’Humbert es queda sobre la gespa que envolta la piscina. Somia un somni ben semblant a un altre que ha tingut recentment: volar és ben fàcil, només cal fer, amb els braços flexionats, com si fossin ales, aquest moviment amb la precisió necessària.

El desperta el so del clàxon de l’automòbil que ve a recollir-los. Es lleva ràpidament, es dutxa, es posa les lents de contacte. Sempre que se les posa, recorda aquelles ulleres verdes que tant d’impacte havien produït a les fotos que la premsa va publicar en el moment de la seva consagració. ¿Potser ha estat un acte massa impulsiu, enganxar-les en una de les obres que ha pintat aquesta tardor i que exposarà a l’exhibició que inaugura a finals de mes, a Chicago?

—Afanya’t, que vénen a buscar-nos.

Mentre fica la roba en dues bosses de mà, li ve una idea: una dona, amb gavardina i faldilles, baixa ràpidament una escala, mirant enrere amb angoixa. A dalt de l’escala es veuen les sabates i l’inici dels pantalons d’un home. Treu la llibreteta de la butxaca i ho anota.

Al bungalou que li ha fet d’estudi, fica les llibretes en una altra bossa de mà.

—Que vagin amb compte quan s’enduguin els quadros.

Entren al cotxe. Tanquen les portes secament. Arrenquen. L’Humbert té por que el quadro amb la dona baixant les escales li fugi ràpidament del cap, que se li desfaci. Hauria hagut de quedar-se i pintar-lo aquest mateix vespre. Cada cosa té el seu precís moment de realització.

Mentre esperen les maletes, els passatgers s’apugen les solapes dels abrics i es posen els barrets de llana. Un nen dorm profundament en braços d’un home amb camisa, corbata, maleta de mà i la gavardina doblegada al braç. Dos alemanys es miren l’un a l’altre i s’exclamen del fred. Un matrimoni i una noia de vint anys s’esforcen a parlar francès a dues noies gavatxes que no xerren ni una gota d’anglès, tot i que ara arriben de Toronto, de passar-hi un mes. Hi ha un Santa Claus que recull la maleta.

Quan passen pel llarguíssim cementiri que s’estén a banda i banda de la carretera, a l’Humbert li sembla veure una figura embolicada en una capa blanca, que es passeja entre les tombes. Ho anota a la llibreteta que du a la butxaca. Està ben content de l’anotació anterior, feta mentre l’avió s’acostava a la ciutat: «La ciutat, de nit, a vol d’ocell: milions de puntets blancs, blaus, grocs».

A casa, esgotats, deixen les maletes per obrir i es fiquen al llit. Tot d’una se senten molt cansats. S’adormen abraçats, i l’Humbert somia que es desfà d’aquella abraçada per anar a l’antiga casa de l’Helena, on l’Helena vivia amb l’Heribert; és una obligació que ha anat defugint sempre i a la qual sap que algun dia es veurà abocat. És ara, doncs, que (no podent defugir-ho més) hi va finalment, a buscar alguna cosa (ben bé no sap què), i truca a la porta (sense saber si hi viu l’Heribert encara, o si hi viu algú altre, o si no hi viu ningú). Quan, a la fi, efectivament, l’Heribert obre, l’Humbert pensa com s’ho hauria fet si no hi hagués viscut ningú, perquè no en té les claus. L’Heribert és una presència fantasmagòrica, gairebé immòbil, que li somriu des del llindar de la porta. L’Humbert està tens, no pot suportar que el miri així, com l’ha mirat des del primer dia, amb els llavis torçats en un arc sarcàstic. Pensa: «Hauria de desfer-me d’ell d’un cop i per sempre». Però matar-lo li resulta feixuc, encara que no tan feixuc com sap que, en la realitat, deu ser. Després baixa a una eixida amb figueres, al pati posterior d’una casa de poble, es fica al bladar i corre entremig del blat a punt de segar, traient de tant en tant el cap per mirar el campanar de l’església del poble, tètrica com un blocaus.

—A mi, el que m’interessa més és (això ja ve de fa temps; vull dir que és una de les constants del meu discurs), el que m’interessa més, dic, és la interrelació dels media. El que m’interessaria més en aquesta exposició, ¿eh?, en què treballo, sobretot, amb dos media diferents (el suport fotogràfic i la pintura; i, en aquest sentit, vull dir que m’ha estat ben interessant tornar a l’oli, ni que només sigui per evidenciar encara més el contrast entre tècniques tan diverses), és situar-me davant de cada obra amb una absoluta honestedat, com despullat de tot prejudici previ, i descobrir que és l’obra mateixa la que s’ha anat fent. I trobo que això és positiu. Perquè malament rai, si l’obra no se t’endú cap on ella vol, malament rai si tu no ets només el…, el… sacerdot de la seva…, l’instrument fàctic que la realitza. Hi ha hagut un joc de tons (jo no parlaria de llum, en aquesta sèrie: parlaria de tons, de tons de color) oposats: oposats i d’acord. De tons i de textures. Recorda l’exposició del juny, a São Paulo. Ah. No hi vas poder anar, és veritat. Bé, doncs, en aquella exposició el que va interessar-me més, allò que em prenia l’espai, l’interès, era el fons, els fons. Ells eren els protagonistes. Fins i tot inacabats m’interessaven. M’interessava que fossin inacabats. Perquè fins i tot ara, en la pintura que podríem dir que no cal justificar, hi ha un sentiment de realitat excessiva. Sí, sí; fixa-t’hi. A mi, a mi aquesta realitat excessiva, aquesta excessivització de la realitat, no m’interessa gens. No m’interessa perquè és un pas enrere i, en aquest moment del meu discurs plàstic, no puc fer un pas enrere. He d’anar endavant, tirar endavant sigui com sigui, perquè si m’aturo un moment, zas!, es trenca la maquinària del discurs, i trobo que ara estic en un moment interessant. ¿Saps què?: ara estic treballant… Bé: treballant encara no; tinc la idea, la idea de treballar sobre planxes de ferro, perquè m’importa molt el suport de l’obra: jo he treballat sobre paper, sobre tela, sobre fusta, sobre cartró, sobre paret, sobre plàstic, sobre suport fotogràfic (algunes d’aquestes coses per l’exposició de Chicago), i ara m’interessa treballar sobre metall: sobre ferro, sobre acer… Perquè m’interessa la dialèctica que es crea entre els media. Fa uns dies (abans d’anar a Jamaica) vaig pensar treballar en ferro sobre els somnis. Imagina’t: el somni, la cosa més volàtil, treballada en un material tan dur… Per això m’interessa gravar en casset els somnis, de seguida que em desperto, i no perdre-me’ls. M’agradaria poder-los tenir tots, escrits o gravats, arxivats. ¿T’imagines haver pogut anotar tots els somnis de la teva vida? Seria una vida paral·lela. Una vida paral·lela que ens explicaria aquesta. Com que sempre n’oblidem, no podem saber si, si els recordéssim absolutament tots, tindríem la clau d’alguna cosa. ¿Vols melmelada?

—No.

—A més, en trec idees globals, reflexions inconscients sobre l’obra que faig.

—¿Quina n’has tret, del d’avui?

—Cap, encara.

—És mala cosa, explicar els somnis. Després se sap tot. Jo no els he explicat mai a ningú. Igual que certs indígenes de l’Àfrica, que creuen que si els fotografien és per robar-los l’ànima…

—¿Vols més cafè?

—Sí.

—Però és molt fàcil saber si allò que dius diu més coses de les que diu aparentment; no sé si m’explico…

—No. Jo vaig saber que l’Heribert sortia amb una noia precisament per un somni que em va explicar, i me’l va explicar sense adonar-se del que m’explicava realment. No és el primer cop que em passa, això.

—¿Sortia amb una noia?

—Sortia amb una noia que jo coneixia perquè era amiga d’una amiga: la Hildegarda, que és la dona de Marino DelNonno. Suposo que devia sortir amb altres, també. Abans o després que amb aquesta, o abans i després d’aquesta. D’aquesta, però, me’n vaig assabentar pel somni; em sembla que era amb la que estava més enrotllat. Mmm. No hi ha sucre a la sucrera.

—Vaig a buscar-te’n.

—Per mi no. Ho deia per tu, que t’has posat més cafè.

¿Que no te’n recordes, que no prenc sucre?

—I tant que me’n recordo. No sé per què se m’ha acudit que potser ara en volies. Vaig a treballar.

—Un petó.

A la tarda, l’Humbert repassa la premsa. Considera excessiu l’espai que els diaris dediquen a la política municipal. Llegeix un article sobre l’alarmant propagació d’herpes, un article sobre Policarpo Paz García, un article sobre Fats Waller, un article sobre la infelicitat. Troba una notícia interessant: fa una setmana, un home es va fer milionari jugant a la loteria. Tan bon punt va cobrar els diners, i abans de gastar ni un centau en cap altra cosa, se’n va anar a un casino i s’ho va jugar tot, fins a l’últim penic. «Sorprenentment», diu el diari, «va guanyar i multiplicar els milions de tal manera que s’ha convertit en un dels multimilionaris més grans no solament de la ciutat sinó del país». L’Humbert en treu una moral ben clara: no s’ha d’estar mai satisfet d’haver arribat on s’ha arribat. L’Humbert troba també que el «sorprenentment» de la notícia és sobrer: «Podia ser. Si ha estat és que podia ser. Si podia ser, doncs, no hi ha hagut res de sorprenent».

Hi llegeix també una crítica sobre el concert de Nina Hagen i mira, durant força estona, una foto de Cherry Vanilla, que ha actuat al Ritz. Observa amb detall l’anunci del Mudd. Passa fulls i troba l’anunci del Metropolitan Opera House. Marino DelNonno hi canta Madama Butterfly. Fa tant de temps que no va a l’òpera… La música de les òperes no li ha dit mai res, i els llibrets més aviat el fan riure, però les escenografies l’entusiasmen. Telefona a veure si queden entrades per aquell vespre. En queden.

L’Helena és a la sala, llegint un llibre amb il·lustracions de Folon: en un edifici que ja no és més que un cub, sense finestres, hi entra, per una de les portes, una corrua d’homes, que surt per l’altra porta, per ficar-se en un altre edifici similar, per sortir-ne novament i tornar-se a ficar en un altre i…

—¿Vols venir a l’òpera?

—¿Què t’ha agafat?

—Fan Madama Butterfly.

—M’avorreix.

Torna a telefonar i reserva un seient. Es vesteix d’esmòquing. Davant del mirall que de banda a banda ocupa tota una paret de la sala, es pentina i, com que no queda satisfet del resultat, es despentina. Es posa una bufanda blanca al coll, agafa l’abric, comprova que du la llibreteta a la butxaca, fa un petó a la galta esquerra de l’Helena, obre la porta, la tanca, va fins al garatge, en treu el cotxe (un Chevrolet Malibu ple de bonys) i, abans d’anar al teatre, passa per una gasolinera a omplir el dipòsit.

La representació el deixa fred. Troba que l’escenografia (que és l’únic que, al capdavall, li interessa) és poc imaginativa. Ha pres un munt de notes, però. Està interessat a fer alguna escenografia, potser no tant d’òpera com d’algun clàssic teatral. ¿Com pot saber si DelNonno ha cantat bé o malament? ¿Què li importa si canta bé o malament? Ha estat a punt d’adormir-se, i se n’ha salvat dibuixant angles d’escenaris, les figures d’alguns cantants, alguns dels perfils de les senyores i els senyors que l’envoltaven i que, veient-lo guixar amb tant d’entusiasme, el deuen haver pres per crític, ha suposat per les mirades. Ara ho recorda, divertit, mentre espera, repenjat en una de les parets, a tocar de la porta per la qual Marino DelNonno ha de sortir.

Surt finalment, acompanyat d’una dona prima, de llavis vermells, celles ben delineades i amb una gavardina que, entreoberta, deixa veure un impecable esmòquing negre. Du sabates de taló altíssim, un enorme llaç de coll negre sobre la brusa blanca, i s’abraça a DelNonno amb felicitat. Entren al cotxe negre que els espera. L’Humbert ja és dins del seu, per seguir-los a una distància moderada. Aquella dona deu ser la Hildegarda. El cotxe negre els deixa davant d’un edifici fastuós, al centre de la ciutat. L’Humbert rebutja la possibilitat d’esperar-se. Si és casa seva potser no en sortiran fins a l’endemà, si no és que més tard han de reunir-se amb amics a fora. Però, a aquelles hores i si han de reunir-se amb amics fora de casa seva, pot ser que no hagin anat a casa seva i aquella sigui precisament la casa dels amics. Abans d’anar-se’n pren nota dels números de la casa i del carrer.

Quan l’Helena arriba, l’Humbert la crida des de l’estudi. Ha enllestit diverses teles que fa setmanes que tenia aturades i n’ha pintades dues de noves, a partir dels apunts que ha pres a l’Òpera. L’Helena li fa un petó, es mira els quadros, li pregunta què fa llevat a aquelles hores.

—Tenia tantes ganes de pintar que no m’he adonat de quina hora és.

Es fica al llit i, tot i que al principi l’Helena no té gaire clar si vol o no, s’estimen apassionadament. Tanquen el llum i, quatre hores més tard, l’Humbert esmorza, es vesteix, agafa el cotxe, vaga per la ciutat i aparca davant de l’edifici on, la nit abans, ha entrat DelNonno. En una delicatessen compra un sandvitx i el diari i, dins del cotxe, menja i llegeix.

Cap al migdia, Marino DelNonno surt de l’edifici i atura un taxi. L’Humbert anota en la llibreteta: «Sèrie de fotos: seguiment d’algú». Pensa que tractar de pujar a l’apartament dels DelNonno seria una empresa inútil, perquè l’edifici és d’aquells on el porter fa servir el telèfon intern per anunciar al pis el nom de cada visitant. A tractar de rumiar algun truc hi esmerça una hora i un quart, sense cap èxit. Però, en canvi, omple la llibreteta de notes i això, si bé no el rescabala de la impossibilitat d’empescar-se cap truc, almenys el gratifica.

A un quart de dues apareix la noia a la porta de l’edifici. Du un impermeable negre (lluent, molt estret de cintura, amb faldilles molt amples), un barret negre, arracades ben grans, rodones, guants negres, mitges negres i sabates negres, lluents i de taló alt.

La noia agafa un autobús, que l’Humbert segueix metòdicament, tractant de no despistar-se i perdre’s el moment que ella baixi. Quan ho fa, a prop de la catedral, l’Humbert aparca el cotxe i omple de monedes el parquímetre.

La mira com camina davant d’ell. Li agrada. Se la imagina en braços de l’Heribert, suau i càlida. Te una erecció. Treu la llibreteta. Camina i pren notes.

No dubta ni un moment sobre com acostar-se-li. Recordant els mètodes més vulgars i comuns dels nois de barri que havia conegut durant l’adolescència, sense cap més preàmbul li pregunta de què la coneix.

—¿Et conec del…? ¿Tu eres, amb una motora, al club nàutic de…? No. ¿Et conec d’un restaurant de quiches de la…? No, no. ¿Eres al concert de Paquito D’Rivera, fa una setmana? No; no hi eres. De l’òpera. Ja està. Segur. Et conec de l’òpera. ¿Oi que ahir a la nit eres al Metropolitan?

La noia somriu i, durant un instant, l’Humbert té la certesa que no sabrà mai si somriu perquè l’ha divertida o per compromís.

—¿Per què has somrigut, ara? ¿On vas? Quines preguntes més ximples, ¿oi? Perdona. ¿Et faig nosa? ¿T’importa que t’acompanyi?

No li importa que no li contesti. En un tros de la vorera, un home calb pintat de plata imita els moviments d’un autòmat, amb tanta perfecció que arrenca una ovació del grup de badocs que s’hi han aplegat. A l’Humbert li agradaria ser capaç d’actuar en públic, fer una cosa similar a allò que fa aquell home. Treu la llibreteta i hi anota, aprofitant els últims racons: «Home pintat de plata fa d’autòmat. Fer-ne reflexió. ¿Body art?». Hi afegeix una altra ratlla: «Cara de la Hildegarda, feliç, mirant-s’ho».

—¿Què anotes?

—Prenc notes per no oblidar què he de fer.

La noia li somriu. L’Humbert troba que és el somriure més bonic que li han fet mai. La besaria allà mateix. Vol abraçar-la, sentir-ne l’escalfor del cos. Vol fer-li petons des dels dits dels peus fins a les parpelles. Vol acariciar-la, vol fer-li l’amor («¿fer-li l’amor?») sense ni tan sols despullar-la. Aniria amb ella fins a la fi del planeta, travessaria deserts i llacs, carenes glaçades… Anota a la llibreteta: «Revisar (i, si cal, recuperar) simbolisme romàntic». Li agafa una mà i l’hi besa.

—¿Què fas, boig?

—¿Què fas, boig? Si encara no ens hem ni presentat.

Riu amb unes dents blanques, amb uns llavis d’escuma, amb uns ulls fosquíssims i lluents. Li sembla no haver conegut mai una dona així. Es besen i s’acaricien. L’Humbert ha aconseguit descordar-li els sostenidors, sense treure-li el jersei. Són dins del cotxe, prop dels molls i els escorxadors, apartats en un carrer silenciós. L’Humbert no sap del cert si la possibilitat que se’ls acosti un tipus amb navalla afegeix excitació al moment. Ella es treu el barret. La besa una altra vegada, i els llavis d’ella s’obren com un marisc. Li diu que es diu Humbert.

—Jo em dic Alexandra.

¿Fa broma?

—¿Alexandra?

—Sí. ¿No t’agrada? Fas cara que no t’agrada. No és un nom tan estrany…

—M’ensarrones.

—¿Per què?

Per la manera com el mira sap que no menteix: es diu Alexandra; no s’ha dit mai Hildegarda, ni se’n dirà mai, ni mai serà la Hildegarda que ell ha cregut abraçar. De cop, perden sentit aquella boqueta molsuda, aquelles cames folrades de negre, aquella faldilla petita que l’Humbert ha anat alçant a poc a poc. Tracta d’imaginar una escena que li eviti perdre l’interès per aquella noia, ni que sigui el sexual. Tracta d’oblidar que es diu Alexandra, tracta de creure fermament que és la Hildegarda i que el mateix Marino, vestit com a la representació de Madama Butterfly, ella mateixa Madama Butterfly, l’hi ofereix: «Té. Fes-li el que vulguis. ¿Veus com n’és de suau? Farà el que vulguis». Però no funciona: sap que aquella noia no és la Hildegarda, i només amb els ulls tancats és capaç de continuar endavant, seguir el ritual, despullar-la parcialment, acceptar que ella el despulli parcialment i enllestir de pressa per, tot seguit, murmurant excuses trivials, deixar-la a la porta de casa seva, treure la llibreteta per anotar un número de telèfon que no farà servir mai, donar-li el seu amb una xifra equivocada i ni tan sols dir-li adéu amb la mà quan torna a arrencar.

Busca el cognom DelNonno a la guia telefònica. Truca a un parell de números que podrien ser de Marino DelNonno, però que no ho són. Es posa l’esmòquing.

—Com que no t’agrada l’òpera, no et demano si vols venir-hi —diu l’Humbert, amb por que, formulant així la frase, a l’Helena no li vinguin ganes d’afegir-s’hi.

—¿Tornes a l’òpera? ¿Què t’ha agafat?

—M’interessa molt.

—Ja ho veig. No hi vinc, no. Fes-me un petó, quan arribis. I un altre ara.

Aquest cop, Marino DelNonno surt del teatre acompanyat d’un altre home. Van a pendre martinis a un bar a prop del teatre, ornat amb bombetes nadalenques.

L’Humbert aparca davant del bar, en doble fila, i espera. Quan finalment surten, s’acomiaden a la porta. DelNonno atura un taxi. L’Humbert el segueix. El carrer on el taxi deixa DelNonno no és el de la nit abans. La casa, petita, és, però, similarment sumptuosa. En una llibreteta nova, l’Humbert anota l’adreça. Calcula les possibilitats de passar la nit esperant. En una cabina a prop, telefona a informació, no sigui cas que el número de telèfon de DelNonno no consti encara a la guia però el tinguin a informació. No el tenen: no hi ha cap nou DelNonno. El telèfon deu ser a nom de la dona, calcula l’Humbert. ¿Com es diu de cognom la Hildegarda? Si hi hagués guia telefònica de carrers… Després d’una estona truca novament a informació. La veu és una altra. Demana els números de telèfon d’aquell edifici, al·legant que desconeix el cognom de la persona a nom de qui és el contracte telefònic.

Truca a cada número, demanant per Marino. Si cap d’aquells telèfons no correspon a l’apartament on viuen DelNonno i la Hildegarda, la resposta serà tranquil·la. Si, com ahir, és a casa d’algú altre, potser percebrà un cert esverament. Si això no resulta pot optar o bé per esperar tota la nit o bé per tornar l’endemà al matí, igual que va fer ahir. De la llista de disset telèfons que li han donat a informació, al novè hi ha una resposta un pèl inquieta. És la veu d’una dona, no gaire convençuda que Marino no sigui a casa.

—¿Qui el demana?

—¿Qui ha de ser? Que s’hi posi, ràpid, i que no em faci perdre el temps, que és urgent.

—…

—¿Que em sent?

—És que no hi és. Vaig a assegurar-me’n.

No sent el soroll sec que fa l’aparell quan se’l deixa sobre la taula, ni les passes lleus d’algú que s’allunya cap a una indagació fictícia, sinó el silenci de la mà sobre el micròfon. L’Humbert considera la possibilitat de penjar tot d’una. Pot ser que aquell tampoc no sigui l’apartament de DelNonno, sinó d’una altra amiga. Però ¿i si és casa de DelNonno i aquella és la veu de la Hildegarda, que tracta d’esquivar trucades enutjoses? No li donen temps a triar: a l’altra banda han penjat. L’Humbert somriu. Podria divertir-se. Fer-los xantatge. ¿Els preocuparia que la premsa esbombés els adulteris de DelNonno? En dubta. Aquests temps de llibertinatge i decadència no són precisament bons pels xantatgistes. Fins els pot arribar a complaure, publicitàriament. Surt de la cabina i va cap al cotxe. Mentre va caminant, meditatiu, la solució obre la porta de l’edifici: Marino DelNonno s’arregla la bufanda i crida un taxi. L’estratagema telefònic ha produït un efecte que, si bé no pot qualificar d’inesperat, no és el que en principi perseguia.

Segueix el taxi, que s’atura dotze carrers més enllà. DelNonno entra en un altre edifici. L’Humbert pren nota de l’adreça. Veient la mena de vida que fa el tal Marino, pot ser que aquella tampoc no sigui casa seva, però per regles d’atzar, o intuïtivament (ara no té ganes de mesurar quina corda l’hi fa evident), les possibilitats que DelNonno visqui allà són gairebé absolutes. Decideix tornar a casa.

Obre la porta. Troba l’Helena, encara amb gavardina i sense haver-se tret les botes, revisant unes carpetes amb documents de la galeria. L’hi treu de les mans, l’abraça, la besa, la despulla.

L’endemà al matí, a les nou ja ha aparcat el cotxe prop de la cantonada i s’està davant de l’edifici. No creu que ni DelNonno ni la Hildegarda tinguin costum de sortir de casa abans de les nou. Se’n va de dret cap al porter. Pensa demanar pel senyor DelNonno, però a l’últim moment, sense saber gaire per què però intuint que és una decisió encertada, demana per la senyora DelNonno.

—¿A qui he d’anunciar?

Dubta mig segon:

—Heribert.

—¿Com?

—Heribert.

El porter entra a la garita, despenja el telèfon i pitja un botó, el número del qual l’Humbert no pot veure.

—Bon dia. El senyor Heribert demana per la senyora DelNonno.

Quan el porter surt amb una negativa per resposta, troba que no hi ha ningú. L’Humbert és en una delicatessen, comprant sandvitxos i cerveses.

S’asseu al volant del cotxe, de manera que pot controlar tothom que surt de l’edifici. ¿Com ha de saber, però, qui és ella, si no l’ha vista mai? ¿Li caldrà anar darrere cada dona que en surti? Reconèixer algú que no ha vist mai no és un assumpte que pugui deixar a mans de la inspiració.

S’adona que fa estona que no pren notes. Tot allò el diverteix tant que no pot dedicar-s’hi. El fascina haver estirat un fil i tractar de seguir-lo sense saber si trobarà un cabdell o la punta on s’acaba. De l’edifici en surten: una dona vestida de rosa, un home vestit de blau marí, un home vestit de gris, una dona vestida de carabassa, un home vestit de gris i blau marí, un home vestit de verd fosc i una dona vestida de blau, una dona vestida de groc, un home vestit de blanc, una dona vestida de negre i vermell i una dona vestida de beix, un home vestit de rosa, un home vestit de groc, dos homes vestits de gris, un home vestit de blau i una dona vestida de blau i blanc, un home vestit de vermell, una dona vestida de negre i un home amb un vestit de ratlles grises i negres.

A migdia, quan el sol és al punt més tòrrid i l’Humbert s’ha menjat tots els entrepans, begut totes les cerveses, i ja pensa a fer una altra excursió a la delicatessen a comprar-ne més, per la porta surt Marino amb una dona. Aquella sí que deu ser la Hildegarda. Els segueix amb la mirada. Entren al pàrquing del costat. L’Humbert engega el motor. Quan els veu sortir, en un Buick Park Avenue negre, en direcció contrària a aquella en què ell té aparcat el cotxe, fa mitja volta en ple carrer. L’home que s’està prop de la vorera amb un carretó de sandvitxos ha de recular ràpidament i topa amb una ambulància que passa, que no és a temps de frenar i el fa caure violentament.

El cotxe de DelNonno s’atura davant d’un edifici de vidre i acer. La Hildegarda baixa. El cotxe arrenca, salta una doble ratlla contínua, passa un altre cotxe i es perd enllà del carrer.

L’Humbert baixa del cotxe i mira la porta de l’establiment on la Hildegarda ha entrat. Un gran rètol de neó proclama en lletres estilitzades que allò és un Club de Salut i Esports; és a dir: un gimnàs fi. Els serveis que ofereix el club estan ressenyats en una llista, al vidre de la porta: piscina, tennis, sauna, gimnàstica, dansa. ¿Dansa? Treu la llibreta i en pren nota. Mai no ha pensat a fer res en el camp de la dansa. Se sent content: feia tanta estona que no anotava res que, tot i que sap que aquella manca de fertilitat d’idees es deu a les indagacions que du entre mans, mig començava a tenir por que el cervell se li hagués rovellat. Empeny la porta.

Una noia ben rossa, amb una samarreta amb el nom del club i faldilla curta, l’informa amb detall de tot el que el centre li ofereix. L’Humbert, que sempre ha deixat de banda qualsevol activitat de tipus físic, s’hi matricula sense ni tan sols esperar que la noia enllesteixi la promoció del club.

—¿Puc començar de seguida?

—És clar. A més, tindrem molt de gust a ensenyar-li les instal·lacions.

Li costa molt desfer-se de la guia. Torna a recórrer les sales, aquest cop sense que li calgui dissimular. Entra al gimnàs, observa la gent saltant el plint, fent tombs a les barres, obrint els braços a les anelles. S’obre pas entre els bafs de la sauna. Fent el despistat, entra als vestuaris femenins i hi provoca crits i rialles. A la piscina, mira com un home es llança des del trampolí, giravoltant sobre el cos, com un tirabuixó. Es perd pels passadissos, revisa totes les taules del petit bar-restaurant que hi ha a l’últim pis. A la fi la troba davant d’un mirall, una més entre totes les noies que s’alineen a tocar de la paret i alcen delicadament la cama enrere per, de sobte, llançar-la cap endavant i doblegar el tronc. Quan li veu la cara de prop, se li esborren immediatament els pocs dubtes que li quedaven: és la Hildegarda; claríssimament és ella, perquè aquella cara, com una obsessió, havia omplert totes les teles de l’últim període productiu d’Heribert Julià, fins que va començar a dibuixar-se ell mateix, a perdre’s cada cop més en un laberint d’autoretrats i d’homes d’esquena, sempre repenjats i cansats.

¿Com ha d’acostar-se-li? Segur d’ell mateix, hauria triomfat de qualsevol manera que se li hagués acostat. Però vol ser tan perfecte en el mètode que, per primer cop, decideix meditar-ho. Un per un, va descobrint els defectes de cada mètode que podria utilitzar. Té una imaginació prou fèrtil, però, i n’imagina constantment de nous. N’imagina tants i tants (i, gràcies a la seva gran capacitat crítica, els va rebutjant un rere l’altre) que a la fi no en troba cap de perfecte i, quan se n’adona, ella ja se’n va i ell, desarmat, no es veu amb cor de seguir-la i abordar-la sense més ni més. Decideix meditar-ho encara amb més calma, i posposa l’acció a l’endemà.

L’Humbert explica a l’Helena que passeja per la ciutat, que va d’un lloc a l’altre, que es mira els edificis vistos mil vegades i que hi descobreix aspectes nous, que segueix la gent, que observa on es fiquen, com seuen en un banc, com agafen el barrot per ajudar-se a pujar a l’autobús, com despleguen el diari, com guarden el mocador després de mocar-se, com posen un peu davant de l’altre, cada vegada, per caminar. Les conductes habituals cada cop li semblen més estranyes, observades amb deteniment.

—¿I què en faràs?

—¿De què?

—D’observar la gent.

Seguir la gent li pot servir per treure’n lliçons que després aprofitarà per anar encara més enllà, per trencar amb el que ha creat fins ara, per fer un salt que el desmarqui encara més de la mitjana, que allargui els metres que el separen dels altres fins a convertir-los en quilòmetres, ja pel damunt de tots els damunts, un globus aerostàtic per sobre les cúpules de totes les catedrals. Es fixa aleshores que, sense adonar-se’n, ara pren per veritat l’excusa que ha dit a l’Helena i que fins i tot n’elabora una teoria. Treu la llibreteta i hi anota: «Dir mentida. Creure-se-la. Elaborar pensament basat en aquesta mentida, un pensament que, tot i ser brillant, com que es basa en una falsedat no serveix gaire per res». Està a punt d’afegir alguna altra cosa, però s’adona que l’Helena ja dorm i tanca el llum.

L’endemà, ben d’hora, l’Humbert se’n va cap al club. S’hi passa el matí fent senzills exercicis gimnàstics i, de tant en tant, anant fins a la sala de dansa, a veure si hi troba la Hildegarda. A la tarda fa piscines, pren refrescos al bar, llegeix el diari i omple de notes uns quants fulls de la llibreteta.

Prop de les nou del vespre, desisteix d’esperar més. Va cap a casa, sopa amb un cafè amb llet i dònuts, es fica al llit de seguida i, quan l’Helena hi arriba, a quarts de quatre, es gira i l’abraça.

Al matí, al club, fa sauna i juga a tennis amb un senyor gras i ullerut que li ha proposat fer-li de contrincant i, no tan sols el derrota de manera aclaparadora sinó que, del cop de pilota de l’esmaixada final, li trenca els vidres de les ulleres. De tant en tant, va a la sala de dansa, amb l’esperança de trobar-la. Inútilment. A la tarda, en una taula del bar del club, omple la llibreteta amb una llista de possibles quadros relacionats amb l’esport. ¿I si fes l’exposició del gener basada en la temàtica esportiva? ¿Seria una novetat prou forta o és millor continuar pensant en la idea de treballar la temàtica onírica en ferro? Anota: «¿Fer l’exposició del gener basada en l’esport? ¿Incloure-hi referències a George Bellows?».

A dos quarts de nou se’n va a casa. Per sopar es pren un sandvitx de pollastre i un suc de naronja. Es fica al llit de seguida. L’Helena hi llegeix un Art and Artists de bastants anys enrere. Escampats pels llençols hi ha un Artforum, un Arts, dos ArtNews, un Arts Magazine i l’Arts Weekly de la setmana passada. L’exemplar de l’Arts Magazine i un dels dos de l’ArtNews també són de fa anys. Per un moment tracta de deduir en quins articles deu estar interessada l’Helena, però la son el guanya ràpidament i s’adorm.

Al matí l’Humbert aixeca pesos i, de tant en tant, passa per la sala de dansa. Per fi, cap a migdia la veu a terra, feta un nus, alçant el cap i obrint els braços. Se sent boig d’alegria, amb el cor fet un rellotge de cucut.

Quan (una hora i mitja més tard, després d’haver enllestit l’estona de dansa del dia), la Hildegarda surt de la dutxa, es troba amb l’Humbert (que, mentrestant, també s’ha dutxat i vestit), que se li presenta tot d’una. La Hildegarda li diu que n’ha sentit a parlar i, com que també està molt interessada en la pintura, s’alegra de coneixe’l. L’Humbert li confessa que, tan bon punt l’ha vista a la sala de dansa, ha sentit uns grans desitjos de pintar-la. La Hildegarda li pregunta si fa temps que va a aquell club, perquè no l’hi ha vist mai. L’Humbert respon que un parell d’anys, però que no hi va gaire sovint: la feina… L’Humbert pensa en un quadro on la Hildegarda aparegués, envoltada d’arbres, de plantes, lànguida i pàl·lida… Quin impacte tindria aquella obra a la triple exposició del gener! Res d’esport. Ara decideix fer-la sobre una única persona: cinquanta, seixanta, vuitanta, cent teles de la Hildegarda. Que mediocres que semblaran aquelles teles que va pintar l’Heribert, comparades amb les que ell pintarà, inflamat d’una passió captivadora! Ja s’imagina el titular de la crítica d’art: «¿Cap a un nou romanticisme?». Per defugir aquesta etiqueta, pensa, podria fer cada obra segons un estil diferent, oblidat o parcialment arraconat, que pogués ser qualificat de nou: nou cubisme, nou op (o nova abstracció perceptual figurativa), nou dadaisme (la Hildegarda vestida de Monna Lisa, amb un paisatge de fàbriques al fons, amb bigotis com els que Duchamp va col·locar a la de Leonardo da Vinci), nou neoclassicisme (la Hildegarda com una Helena homèrica d’un quadro de Poussin), nou pop (la Hildegarda com a Wonder Woman, destrossant d’un cop de puny la cara del malvat en una vinyeta de tres metres per tres metres), nou barroc (la Mare de Déu de Caravaggio amb la cara de la Hildegarda), nou romanticisme (la Hildegarda vestida com una de les dames de la mort de Sardanàpal, de Delacroix). La Hildegarda no sap què dir, diu.

—Digues que sí.

—Sí.

—¿Quan podem veure’ns?

—Passaré pel teu estudi.

—No. Per l’estudi no. Pendré apunts pel carrer. Ho veig com una cosa ben viva, ben espontània…

La Hildegarda li fa saber que ja un altre pintor li va demanar, fa temps, que posés per ell.

—Però al capdavall no en devia pas fer res, dels quadros, perquè he esperat que fes una exposició per veure si li havia servit de bona inspiració, i no n’ha fet cap més. Ara no se’n parla, d’ell. Érem bons amics. Potser el coneixes…

L’Humbert se la mira: du un pullover de llana negra, amb un gran escot de punxa tant pel davant com pel darrere, una faldilla grisa de tub, grans arracades, un cinturó ample, de pell, lluent, guants negres, mitges grises, amb costura, sabates altíssimes i una bossota negra sota l’aixella.

—He d’anar-me’n. ¿Com vols prendre apunts, ara? Telefona’m a casa, demà.

Demà és massa tard, troba l’Humbert. Seuen en un banc d’un parc i l’Humbert s’estranya que a aquella hora del vespre encara hi hagi coloms. Prop d’un altre banc, un colom i un esquirol es miren, immòbils.

L’Humbert li pregunta si li agradaria acompanyar-lo a Chicago, a una exposició que hi fa, a la qual no havia previst anar i a la qual —ho acaba de decidir— no anirà si no és amb ella. La Hildegarda, somrient, repeteix tota l’estona que és boig. Ell li agafa la mà, mirant-li els llavis, d’un vermell tan fosc que gairebé fa patir. Mentre acosta la cara per besar-la, ella (sense fer-se enrere ni una polzada) li pregunta si no li sembla que va massa de pressa. L’Humbert no sap si prosseguir el camí que queda fins aquells llavis, o tornar enrere. Veu com s’enlaira, volant per damunt dels edificis.

Accedeix a anar a Chicago, però. Però, diu, haurien d’anar separats, perquè el marit, que és cantant d’òpera, ara és a la ciutat i, segur, voldrà acompanyar-la fins a l’aeroport, per acomiadar-la, tant més que dimecres vinent se’n va a fer una gira per Europa. L’excusa per decidir anar de cop i volta a Chicago li serà fàcil de trobar: tants anys de matrimoni han creat una xarxa d’el·lipsis tàcites i trucs acceptats que justifiquen les absències sobtades. L’Humbert confessa que també és casat. Ella el besa fortament, no pas tancant els ulls, sinó serrant-los, amb tant d’ardor que l’Humbert queda marejat i excitat alhora, i intenta un contacte més vehement, cosa a la qual ella no accedeix. Mentre caminen cap on ell ha aparcat el cotxe, acaben de concretar-ho tot. Ella hi anirà amb avió, ell hi anirà amb cotxe. Es trobaran a tal hotel, de tal poble, a l’hora tal. Quan s’acomiaden, a més de besar-se s’acaricien febrilment les esquenes.

El problema és com explicar a l’Helena aquell sobtat canvi d’idees, com justificar que durant les últimes setmanes s’hagi negat reiteradament a anar-hi i ara hagi canviat de plans de cop i volta. Empeny la porta de casa, però, amb la vaga certitud que no li costarà gaire sortir-se’n. A casa l’espera una sorpresa: tota la sala és plena de gent que coneix, i d’uns quants desconeguts, que fan copes, riuen i xerren a crits, inaudibles sota les onades de música. Quan, a primer cop d’ull, no sap trobar l’Helena, tracta de travessar la sala discretament, fins al racó de les begudes. Pel camí, però, saluda quatre pintors amb bigoti, que xerren entre ells, un parell de crítics, un escultor etíop que acaba d’inaugurar una exposició, tres dones que no coneix (dues de les quals són bessones), dos homes impàvids que, repenjats en un mur, contemplen amb distància tot el que va passant, seriosos i amb el got a la mà. A la fi troba l’Helena, darrere d’un ficus i barallant-se amb un il·lustrador que ha punxat alhora el mateix canapè que ella. Li fa un petó (a l’Helena) i la du a part. ¿Què és tota aquella gresca?

—El Xano. Havia de tornar avui, amb notícies de viva veu sobre l’exposició del Japó, però encara no ha aparegut.

L’Humbert lluita, amb èxit, per fugir de ser agafat en una conversa sobre art decó, racionalisme i estètica nazi. Un moment que tracta de descansar del soroll en una de les habitacions, hi troba una parella, esponerosa. A la cuina, descobreix que al pot de mostassa hi ha restes de melmelada. Algú hi deu haver ficat el ganivet sense netejar-lo. Al congelador troba una sabata de dona. Al passadís es treu la llibreteta per pendre diverses notes i es troba amb la rialla doble de les bessones, que el duen a una de les habitacions i el sotmeten a tota mena d’abusos. De tornada a la sala, vestit tan sols amb un quimono japonès (que li ve curt i estret), troba un cavall de cartró al passadís, ampolles de whiskey oblidades als testos amb plantes, un turbot entre la fruita de la fruitera. A la sala juguen a explicar mentides. Qui sembla haver-ho proposat és un tipus baixet, tan borratxo que aguanta l’equilibri agafant-se a les cortines. Durant una estona, tothom va dient mentides que es denuncien a elles mateixes, mentides que semblen veritats, mentides sense interès, mentides brillants, mentides sense grapa. De cop, un crític, que seu sobre el televisor i amb el peu juga amb un préssec que ha caigut a terra i algú deu haver mig trepitjat, li explica que la seva obra és meravellosa, que la utilització de diversos mètodes, estils i mitjans no és pas empobridora, carrinclona, ni la més gran farsa de la història de l’art, sinó enriquidora, i que tampoc no és plena de contradiccions, tal com s’ha dit; ben al contrari, és una de les obres més sòlides del segle, probablement la que està destinada a lligar aquest segle amb el vinent, a fer per la plàstica contemporània el salt que els grans autors d’altres èpoques han fet per les èpoques respectives. La gent riu; l’Humbert, irritat, s’aixeca de la cadira i, sense rumiar-ho ni un segon, descarrega un cop de puny a la cara del crític. El tipus, baixet i impressionat, perd l’equilibri, tracta d’aferrar-se a alguna cosa, ho fa a les cortines i les arrenca quan cau. Després hi ha un batibull de braços que tracten de separar l’Humbert i el crític, algun xiscle molt agut, la rialla de les bessones, l’Helena dient-li que el que ha fet és una animalada, l’Humbert al·legant mala llet per part del crític, i que fins un nen s’hauria sentit ofès si algú, mentint, li deia que era tan i tan bo. L’Helena li diu que potser li cal una mica més d’humilitat i de contenció, i avesar-se a crítiques dures. L’Humbert li diu que, per cert, ha decidit anar-se’n l’endemà a Chicago.

L’Humbert condueix per la carretera. Fa més de dotze hores que està al volant i només s’ha aturat una vegada. Per compensar-ho, decideix, a partir d’aquell moment, aturar-se a tots els bars que trobi.

Al primer demana un scotch. Al segon, un bourbon. Al tercer, un vodka. Al quart, una ginebra. Al cinquè, un whiskey de sègol. Al sisè, una copa de vi. Al setè, un tequila. Al vuitè, un rom. Al novè, un anís. Al desè, un conyac. A l’onzè, un martini.

Al tretzè veu, a tocar del jukebox, una dona que primer canta la mateixa cançó que sona a la màquina, després comença a ballar-la i, en acabat, la balla amb una altra de les dones que hi ha. Al catorzè veu una bandera dels Estats Units simètrica a una d’Irlanda, a banda i banda del mirall entre els prestatges de begudes i centrades per la caixa registradora. Al quinzè, un borratxo s’alegra molt de sentir que demana la mateixa marca de cervesa que ell i, per mostrar-li que ell també en beu, gira l’ampolla i, somrient, li assenyala l’etiqueta. Al setzè troba un vàter embussat, amb tot de pixum que ha fet bassa al terra de rajoles petites. Per arribar a la tassa ha de patollar-hi. Al divuitè troba que el cambrer s’ha adormit en un extrem de la barra i que, quan alça la veu per despertar-lo, els altres clients el miren amb mala cara. Al dinovè no el deixen entrar, perquè ja tanquen. Al vintè va fins a la taula de billar i mira com el jugador fa un set al feltre verd i tots, tant el jugador que ha fet l’estrip, com els altres jugadors, com els altres clients del bar, el miren en silenci, fins que se’n va. Al vint-i-unè troba un nen a la barra, prenent sarsaparrella i mirant els ulls de qui deu ser son pare, que beu curação. Al vint-i-dosè, per acompanyar la beguda, demana cloïsses grosses amb salsa de rave picant. Al vint-i-tresè demana formatge amb ceba i mostassa, sobre pa de blat. Al vint-i-quatrè demana ostres amb llimona, però no en tenen: se’ls han acabat.

El vint-i-cinquè és el bar d’un hotel a tocar de la carretera. Després de fer una copa a la barra, sopa abundosament, demana cafès i un got de whiskey. Mira el rellotge: un quart de dues. Decideix quedar-s’hi a dormir. Pregunta si tenen habitacions buides.

Una recepcionista (morena, alta, amb llavis ben gruixuts, de poc menys de vint anys, que camina davant d’ell movent suaument les natges) l’acompanya fins a l’habitació, no gaire estranyada que no dugui maletes. Accepta la propina amb un somriure i tanca la porta amb suavitat. L’Humbert orina, es renta la cara i descansa cinc minuts, ajagut sobre el llit. Com que li sembla clar que no tindrà son i que no s’adormirà, baixa una altra vegada al bar.

El bàrman li demana què vol. L’Humbert té ganes de veure tot aquell tros de barra ple de copes i gots de diverses grandàries. Demana ginebra per començar, i, successivament, demana begudes ben diferents. Mitja hora més tard, aquell tros de barra sembla un mostrari de vaixella, fins que s’obre la porta de la cuina, en surt una dona que s’acosta a la barra, recull tots els gots buits i el deixa només amb l’últim, que és mig ple de marrasquí. L’Humbert treu la llibreteta i hi anota: «Bodegó de copes i gots ben diversos».

Gira el cap. Dos tamborets més enllà hi ha una noia de cabells llargs i rinxolats, castanys, vestida de negre i mirant la superfície del líquid que beu. Quan ella també gira el cap i el mira, tots dos somriuen. L’Humbert dubta si iniciar un acostament, però quan se sent caure les parpelles de son, recull els diners que li queden, se’ls fica a la butxaca i surt del bar sense mirar enrere.

Un cop dins del llit sent que, a l’habitació del costat, una parella discuteix. L’Humbert acosta l’orella a la paret. La dona diu (a crits que deuen sentir-se a tot l’edifici) que, si bé ell és un bon polític, i té fusta per ser el millor —segons creu ell, i també ella—, mai no serà el millor de debò, perquè el que pretén (ell) és ser l’únic, estar en boca de tothom, per sempre més, en cada moment del que queda d’història, i allò, diu la dona, és impossible. No hi ha hagut ningú, per molt importants que hagin estat les aportacions que ha fet al curs de la història, que no sigui desconegut per molta gent. Ni els papes, ni els emperadors, ni les estrelles de cine, ni els ídols de la música pop (quan la música pop encara feia autèntics ídols), no ho han aconseguit, i ell tampoc no ho aconseguirà, diu. L’Humbert treu la llibreteta i anota tot el que sent. La dona passa llista a les gran celebritats i li pregunta quantes vegades a l’any pensa en cada una d’elles. Sense esperar resposta, ella mateixa contesta que ben poques. Ell li diu que calli i li rebat els arguments de manera tan embarbussada que l’Humbert té feina a entendre res. Ella, després, diu que no s’ho prengui així, que l’estima, però que estimar-lo no l’ha deixada tan cega per no veure clarament què li passa. Ell sembla gemegar. Sent com ella, en veu més baixa, el consola, com es besen. Sent xiuxiuejos, alguna rialla breu. Pot fins i tot imaginar com s’acaricien. L’Humbert s’excita immediatament. Sent els gemecs de la dona. Dels xiuxiuejos de l’home pot entendre algunes obscenitats que incrementen els petits crits de la dona. L’Humbert comença a acariciar-se. El somier de l’habitació del costat comença a grinyolar cada cop més ràpidament, fins que la dona esclata en un xiscle llarg, gairebé al mateix moment que l’Humbert taca abundosament els llençols i, mentre s’eixuga, sent el grunyit cavernós de l’home.

Per una estona, tot és silenci. Després torna a sentir xiuxiuejos, però aquest cop més plàcids. L’Humbert recobra l’erecció. Hauria d’haver aprofitat l’oportunitat d’establir una relació amb la noia de la barra del bar. Potser encara no és massa tard: pot tornar a vestir-se i baixar una altra vegada. Però és probable que la noia ja se n’hagi anat. Sense saber què fer, marca desesperadament el número de recepció, demana un scotch doble i, quan l’hi du la mateixa recepcionista que l’ha acompanyat fins a l’habitació, d’una revolada l’abraça i, entre negatives i rialles, l’arrossega fins al llit, aparta el llençol tacat, i la besa ardorosament.

L’endemà al matí, al bar de l’hotel, esmorza tractant de deduir quina de les parelles que ocupen les altres taules és la que ahir a la nit dormia a l’habitació del costat de la seva. Tanca els ulls i intenta identificar les veus, però no se’n surt. Paga l’esmorzar i l’estada i, mentre obre la porta, veu com dues de les cambreres es diuen coses a cau d’orella, mirant-lo i rient amb rialles molt agudes. S’atura, treu la llibreteta i fa un apunt de l’hotel, amb les dues cambreres a la porta, una d’elles parlant a l’orella de l’altra.

Condueix d’una tirada. Quan arriba al poble on ha quedat de trobar-se amb la Hildegarda, veu dos cotxes destrossats en un xoc recent.

No ha de buscar gaire: l’hotel és un gratacel gegantesc, avorrit i excessiu, a l’únic carrer del poble. El conserge el rep amb un somriure. Li diu que no fa ni un quart que la seva senyora ha arribat. Li diu el número de l’habitació. L’Humbert puja els graons de dos en dos. Truca dos cops a la porta. Sent la veu de la Hildegarda, que demana un moment d’espera. Quan l’Humbert ha trucat, però, la porta s’ha obert; no devia estar ben tancada. Passeja per la habitació, mirant-se les peces de roba que la Hildegarda té escampades pel llit. Passa la mà per sobre de totes, n’agafa alguna i l’ensuma. La Hildegarda obre la porta del quarto de bany, embolicada amb una tovallola, i avança cap a ell amb passes curtes, omplint el terra de petjades d’humitat. L’abraça alegrement mentre ell la renya per haver deixat la porta oberta i li treu la tovallola.

Quan aparca al costat del bar, l’Humbert s’adona que el dipòsit de benzina marca zero. Prenen cafè en una tauleta petita, a tocar de la finestra. Comença a nevar. La sala fa olor de col bullida. Un gat negre i extremament gras, com un globus a punt de rebentar, es passeja entre les taules, fregant les cames dels que hi seuen. L’Humbert el troba tan fastigós que, quan se li acosta, ell s’aixeca de la cadira i va a seure en una altra taula. La Hildegarda llança al gat una mirada ferotge. El gat fa mitja volta i va cap a la taula que ocupa l’Humbert. L’Humbert s’aixeca i va cap a l’altra banda de la sala. Li sembla que, de tan gras, només de tocar-lo els dits li quedaran untats de llard. Li sembla que, si l’aixafa, esquitxarà de greix les parets del local. Quan el gat li arriba novament a la vora, l’Humbert torna a la taula de la Hildegarda, demana el compte, el paga i fuig del lent i constant caminar de l’animal, que el segueix pertot on va. Quan la Hildegarda obre la porta per sortir, ell la tanca ràpidament, amb por que l’animal no els segueixi.

Al poble següent aparca també en el que sembla ser el carrer més important. Entra en un cinema. Al vestíbul, la dona que ven crispetes menja un pastís cobert de xocolata. A la sala, quan els ulls se’ls acostumen a la foscor, s’adonen que no hi ha ningú més. Parlen de pel·lícules. De les que ell esmenta, la Hildegarda n’ha vistes ben poques i les poques que ha vist li agraden molt. Contents de ser tots dos sols, es permeten el luxe de parlar en veu ben alta, en una sala de cine.

Quan surten, la dona de les crispetes menja ara un entrepà i beu suc de taronja. Continua nevant. Torna a agafar el cotxe. L’Humbert anuncia que fa estona que van amb la reserva i que, de seguida que vegin una gasolinera, han d’omplir el dipòsit.

Poc més enllà del poble, la Hildegarda veu, a la dreta, el llac. Trenquen per un caminoi i aparquen a la vora. Es besen i s’abracen, aïllats de l’exterior pel gruix de neu que els va cobrint.

Quan tracten d’engegar el cotxe no ho aconsegueixen. La Hildegarda diu que no haurien hagut de deixar el dipòsit sense omplir. Ell diu: «Ah». Poden fer dues coses: esperar que la nevada minvi o tractar de caminar. Trien aquesta opció. L’Humbert pensa oferir-se a anar tot sol fins a la gasolinera, però li sembla que també podria ser ella qui s’hi oferís. S’aixequen les solapes dels abrics, s’enfonsen les gorres, s’abracen i comencen a caminar.

Quan hi arriben, més d’una hora més tard, estan completament xops. Compren una llauna de benzina i demanen a qui s’encarrega de la gasolinera si coneix algú que els pugui acompanyar en cotxe. En coneix un, que viu al poble que hi ha més a prop i fa el taxi. Arriba vint minuts més tard. Els du en un viatge de recerca que no s’acaba mai perquè, amb aquelles nevades, tots els camins els semblen iguals i a cada bifurcació han de triar gairebé a l’atzar i, en acabat, tornar enrere i provar l’altra ruta. No és fins hores més tard que troben el cotxe.

Esgotats i empipats, tornen a l’hotel. Pugen a l’habitació i es fiquen al llit. L’Humbert es gira per abraçar-la. La Hildegarda li diu que en aquell moment no.

L’Humbert, neguitós, tracta de veure què en pot anotar, de tot allò. Sense haver trobat res, procura adormir-se. La Hildegarda li pregunta si dorm. Ell diu que no. Ella, aleshores, comença a xerrar sense parar: sense que ell trobi que ve a to, li explica que anys enrere havia estat enrotllada amb un actor de teatre, precisament a la mateixa època que ella formava part d’un grup de mim. Que ara té una sensació similar a quan va començar a desinteressar-se de l’òpera: que creia que mai no seria res en el món de la pintura. Li pregunta si de debò creu que no serveix per res. L’Humbert al·lega no conèixer la seva obra i, per tant, no tenir prou elements de judici. La Hildegarda li diu que la mateixa esgarrifança de satisfacció que en una època havia sentit pel mim, i més tard per l’òpera, ara la sent (més fortament cada vegada) pel jazz. Li demana l’opinió sobre quin instrument creu ell que hauria de provar. L’Humbert, fent cara de rumiar-ho, pensa com escapar d’aquell monòleg que no li interessa en absolut. A la llibreteta (que ha deixat sobre la tauleta de nit, per si de cas) aconsegueix anotar: «Noia explica rotllo que no m’interessa gens». Continua escoltant-la fins que s’adorm, i somia que surt amb una noia que ha estat nòvia de l’Heribert, però que no és la Hildegarda. Com que a casa d’ell hi ha l’Helena, van a casa d’ella, però només d’obrir la porta troben que és plena d’escarabats. L’Humbert proposa, doncs, anar a casa d’ell, que allà no n’hi ha hagut mai, i que ja veuran com s’ho fan per dissimular davant de l’Helena. Hi van, i la casa és un hotel, amb la qual cosa el perill de fiscalització per part de l’Helena es redueix considerablement. Estan tan segurs que en aquella casa no hi ha hagut mai escarabats que se sorprenen quan, just obrir el llum de l’habitació, n’apareix un al bell mig del llit, que ell aixafa de seguida, i el suc que en surt és com semen espès, que els obliga a apartar el llençol. Jeuen sense tocar-se. S’adormen. L’Humbert, en el somni que somia en el somni, somia que va amb cotxe, amb la Hildegarda al costat. Condueix ella, i anuncia que el cotxe no funciona bé. Tal com sembla ser la solució ideal en aquells casos, han connectat l’auto, per mitjà de filferros, a un gat (un gat enorme, gras, fastigós) mort. La Hildegarda, però, li diu que li hauria de fer massatges; si no, l’invent no funciona. L’Humbert fa massatges al gat; quan el toca, però, la carn, tova i pútrida, es desfà i cau. L’Humbert pensa que és lògic que es desfaci, perquè no l’han bullit. En aquests casos s’ha de bullir el gat perquè el cotxe pugui continuar funcionant. El bullen, doncs, i tot de gent s’ho mira. Comencen a sortir milers i milers d’escarabats. Apareix una aranya que s’hi atansa. L’aranya riu. S’acosta a l’olla, mira a dins i hi recolza una pota. La gent la fa fora. S’allunya, però no desapareix. Des d’una mica més enllà mira l’escena, sorneguera. Després torna a acostar-se: desenes de potes peludes en moviment, aquella rialla estúpida… Torna a treure el cap per l’olla, a mirar com bull el gat mort (que, mort i tot, riu dissimuladament) i els escarabats que en surten. La gent la fa fora novament, ella s’allunya rient. Llavors, en el somni, ell es desperta d’aquell altre somni perquè el pes de la Hildegarda (que, adormida, s’ha girat i li ha posat el cos a sobre) li impedeix respirar. S’aixeca a beure aigua, i del forat de l’aigüera en surt un escarabat vermell.

Es desperta perquè el pes de la Hildegarda (que, adormida, s’ha girat i li ha posat el cos a sobre) li impedeix respirar. Té set. Del somni en recorda fragments cotonosos: el pes d’un cos, una cara d’home com la d’un aràcnid. Es lleva, va al quarto de bany, obre l’aixeta, deixa que l’aigua ragi una estona, es mira al mirall i, en el silenci de la nit, sent el soroll dels pèls quan s’acaricia la barba. Mentre acota el cap per amorrar-se a l’aixeta, veu un escarabat que s’amaga darrere de la pica. Tracta de matar-lo, però no se’n surt. Amb esforç aconsegueix separar una mica la pica de la paret (i té por que totes les rajoles, o la mateixa pica, saltin) i aconsegueix que l’escarabat fugi, corrent per les rajoles, cap a terra. Allà l’aixafa i es queda immòbil, mirant de cua d’ull, esperant la venjança solidària dels altres escarabats de l’hotel. ¿I si es fica al llit i un d’aquells éssers repugnants decideix passejar-se pel coixí i arribar-li a la cara? Es fica al llit i es tapa del tot amb els llençols (de cotó, encara amb olor de detergent), tan frescos que cap escarabat no gosaria entrar-hi en contacte, pensa per tranquil·litzar-se.

Tres quarts més tard dedueix que aquell estat neguitós que li impedeix dormir deu ser l’insomni, de què ha sentit a parlar tant, que mai no ha patit, i que n’hi ha tants que diuen que és una malaltia que afavoreix la fertilitat creadora. ¿Pateix, doncs, insomni per primer cop? Està content: les experiències noves sempre li interessen. Potser, si comença a patir insomni podrà dedicar les llargues hores de silenci i roncs aliens a meditar profundament el sentit de la pròpia obra, a estructurar-ne la coherència. Passeja per l’habitació. Li fa fàstic tocar-ho tot, perquè pertot arreu (tret dels llençols, i no sap per què està tan segur que als llençols no) pot haver-s’hi passejat un escarabat. Només aconsegueix beure aigua de les mans (no d’un got!) si tracta de no pensar que l’escarabat pot haver-se passejat per dins del tub de l’aixeta.

S’asseu en una cadira, davant de la tauleta que hi ha a tocar de la paret i sobre la qual l’Humbert ha deixat la clau de l’habitació i la Hildegarda el portamonedes. Passa el dit índex de la mà dreta pel caire de la tauleta i tot seguit se’l mira, a veure si hi té pols. Sent que la Hildegarda estira el llençol, toca l’ase i diu en veu alta vés a saber si una paraula:

—Baraloqui.

L’Humbert deixa de mirar-se el dit, s’aixeca, va fins al llit i s’hi asseu. La Hildegarda dorm profundament, aferrada a la vora del llençol amb totes dues mans. ¿Què ha estat aquell «baraloqui»? ¿Què deu somiar? Si es pogués endinsar en els somnis de la Hildegarda… I no solament en els de la Hildegarda, sinó en els de qualsevol altra persona, i saber què somia tothom, veure’n les imatges, contemplar l’incendi d’idees que crema darrere de cada parell de parpelles abaixades. L’Humbert acosta la cara a la d’ella. Xiuxiueja:

—Baraloqui.

Però ella no es belluga. Si pogués ficar-se dins del somni, ser-ne una part, respondre i preguntar sense que tota l’estructura en què momentàniament viu l’altra persona s’enrunés… ¿I «baraloqui», què vol dir? Potser ha volgut dir «barliqui-barloqui»; però no: és prou probable que desconegui la paraula. Si somia en anglès, «baraloqui» podria ser alguna cosa així com «but I locked it» o «but I lug it»… Però ¿per què aquestes frases? ¿Què volen dir? ¿Què vol dir? I potser no ha estat un «baraloqui» tan clar com li ha semblat sentir, sinó més aviat un «baralequi» o «batalaqui», o «bapalèquit» o «boralòquit».

La Hildegarda es regira; emet sons engolats, com si dugués tota una conversa a dins. Aquella blancor de llençols que envolta l’esclat d’esquena color carn, i el llum de la tauleta, amb la pantalla d’un obsessiu blau verdós… L’Humbert s’aixeca, agafa de la tauleta la llibreteta de notes, l’obre i comença a dibuixar: el llit, les tauletes de nit, la paret, el quadro amb un paisatge nevat, la cortina, la porta… Després dibuixa la mateixa composició però substituint cada objecte per un altre: el llit és ara un enorme paquet de tabac; la porta, un altaveu; el quadro, un segell; les tauletes de nit, un parell de daus a banda i banda del paquet de tabac; la paret no hi és; i les cortines són un bosc en flames… Torna a dibuixar la mateixa escena: el llit és ara una taca ben negra; la porta, una taca suau que s’eixampla fins a ocupar tot el full de paper. En un racó apareix un nen (¿un nen o una nena?) jugant amb una galleda. És una nena, clarament. L’Humbert la reconeix de seguida: és l’Helena, en una d’aquelles fotos que li va ensenyar per primer cop fa un parell de setmanes, a l’àlbum: l’Helena de petita, a la platja, jugant; de joveneta, amb vestidet, amb sabates de taló alt, ben xarones, i un pentinat del tot lacat; amb amics, d’excursió; o, ja més gran, amb aquell misteriós Henri, pintor —no pas francès, sinó americà esnob— de qui només sap que havien sigut nòvios, i de qui ell feia temps que havia descobert cartes, lligades amb una goma elàstica, al calaix de les mitges… L’Humbert passa fulls de la llibreteta i, en un full en blanc, comença a escriure: «Tota una sèrie de núvies —amb els vestits que fan al cas—, sense maquillar. Tota una altra sèrie de núvies, excessivament maquillades. Núvies amb bigotis postissos, amb cares bellíssimes. Una núvia coixa, amb una crossa. Núvies davant d’un fons de fàbriques. Núvies amb les faldilles aixecades, mostrant el parrús. Una núvia que du un gos subjectat amb una corretja. Sèrie de quadros de nuvis amb esmòquing, amb clavells a la solapa. Un nuvi amb el penis, tou, sortint-li per la bragueta. Un nuvi amb la toia de la núvia a la mà, ben seriós. Tot de cavallers amb esmòquing tractant d’enxampar la toia que la núvia ha llançat i que encara voleia. Un nuvi d’esmòquing, amb sabates de taló alt. Un nuvi fumant una pipa feta amb una panotxa, amb tanta fumera que li amaga la cara. Dos homes fumant amb pipa, barallant-se a cops de puny, sense que a cap dels dos li caigui la pipa (en colors molt primaris, amb domini del vermell). Un transatlàntic navegant per un mar de sang, amb gatzara a coberta: bombetes de colors, banderetes, una orquestra… Portaavions i vaixells de guerra actuals, plens de soldats vestits de gladiadors. Variant: dos portaavions, l’un a tocar de l’altre, i els d’un vaixell abordant els de l’altre, vestits de pirates. Pirata segons l’estereotip, bevent scotch d’una ampolla de Cutty Sark, amb l’etiqueta ben visible. Barra de bar: tot d’homes bevent-hi i, al mig, com si res, dos pirates. Barra de bar: tot de nens bevent conyac directament de les ampolles. Sala de ball: una parella ballant: ell amb faldilles i ella amb sabates de jòguing…».

L’Humbert no entén com alguns crítics poden demanar-li que —en nom d’una sacrosanta coherència— amputi una part de la seva imaginació. Encara que treballés durant anys i anys, constantment i sense cap moment d’interrupció, no tindria prou temps per realitzar tot allò que li bull al cap, perquè cada idea és un barret de màgic del qual sorgeixen noves idees en forma de barrets de màgic dels quals sorgeixen noves idees… (Anota a la llista això dels barrets). ¿I la idea que li volta pel cap des de fa dies? Fer cinema. No pas un vídeo; no: cinema convencional. Té tantes històries per explicar… Un film pel qual ell mateix escriurà el guió, construirà els edificis (ah, l’arquitectura, com el tempta també, sovint!) i compondrà la música, com feia Charles Chaplin. I com Charles Chaplin hi actuarà, perquè ¿qui, si no, podrà ser capaç d’intuir el gest precís que requerirà cada moment del film, tan subtil que no hi ha paraules que el puguin explicar? ¿I aquelles simfonies que li ballen pel cap? I la dansa actual, que ensopida que la troba, comparada amb totes les danses que imagina! I novel·les: si algun dia disposa de temps per escriure’n una (entre quadro i quadro, entre simfonia i simfonia, entre pel·lícula i pel·lícula…), en quin ridícul quedaran tots els escriptors! En un ridícul tan gran que hauran d’amagar-se a casa i no sortir-ne mai més. I teatre: muntarà obres colossals, amb milers d’intèrprets, que vessaran emocions pels amfiteatres, pels estadis esportius que utilitzarà (perquè a les seves representacions hi assistirà tanta gent que ni el teatre més gran no ho serà prou per rebre les multituds que frisaran per veure aquella nova faceta del seu art). ¿I la poesia? Si mai decideix escriure un poema, serà un poema curtíssim, on no dirà més que l’essencial: tot condensat en una frase; un poema després del qual ningú més no podrà escriure ni una sola ratlla. Però la seva acció no pot limitar-se a les arts: tot el món serà el seu camp d’acció: farà que la humanitat interpreti una única funció: tres mil o quatre mil milions d’éssers representant cadascun el seu paper en una obra que li sobreviurà i durà la felicitat als humans… ¿Potser li caldrà, algun dia, pensar en la política?

A còpia de dibuixar acaba tots els fulls de la llibreteta. L’angoixa haver-se quedat sense material de treball. Es grata el coll, va cap al lavabo i estira una tovallola de paper. Hi dibuixa una ratlla horitzontal. Enfosqueix la part de sota. S’ho mira. No el complau. La rebrega i en fa una bola, que tira a la paperera. Agafa una segona tovallola de paper…

Una hora més tard, fica la mà al dispensador i troba que no queda cap més tovallola. Aprofita aleshores el rotllo de paper higiènic de reserva que hi ha a l’armariet i, quan l’acaba, la mica de paper que queda al portarotllo. A les rajoles del lavabo dibuixa siluetes d’homes fugint; al sostre, formes geomètriques simples; al mirall, una gran cara sense faccions; a terra, sagetes… Torna a l’habitació. Omple les parets d’un paisatge desèrtic espectacular, amb tres ovnis a punt d’aterrar i una lluna riallera al fons. Després, insatisfet, ho ratlla tot. Quan se li acaba la càrrega del retolador, busca per totes les butxaques: de la camisa, de l’americana, de la gavardina. Quan no troba cap retolador més, agafa la bossa de la Hildegarda i en buida el contingut sobre la tauleta. Amb el llapis de les celles dibuixa a la porta del lavabo l’ombra d’una dona i, sense temps de buscar una altra superfície més neta, hi dibuixa al damunt la silueta d’una piràmide, i en acabat li dóna volum. Al damunt hi dibuixa un racó d’habitació, i la figura d’una nena abocada sobre un llibre avorrit, plorant llàgrimes ben brillants, d’argent o de mercuri, la lluïssor de les quals representa per mitjà de tot de petits rajos. Sobre totes aquestes figures hi dibuixa un cavall que crema, un gratacel amb finestres ovalades, una sabata sense sola. Fins que la porta no és més que una taca obscura, un cabdell de gargots, confús. Se li acaba el llapis de les celles a mig dibuixar un barret sobre la pantalla del llum de la tauleta. De les coses de la bossa de la Hildegarda que ha abocat sobre la tauleta agafa ara un pintallavis. Acaba de dibuixar el barret i decora els vidres dels finestrals dibuixant-hi allò que veu a l’altra banda de la finestra: la nit i un edifici mastodòntic. Al damunt d’això dibuixa tot el que pot succeir dins de cada una de les habitacions de l’edifici mastodòntic. La barra del pintallavis s’acaba ben aviat, però ell continua dibuixant, ratllant ara el vidre amb la part de metall del pintallavis. Quan ja no li serveix el llença a terra, es posa el pijama i surt al passadís, que és llarg, emmoquetat de gris, amb les parets pintades de color crema i amb dotzenes de portes a banda i banda. L’Humbert se sorprèn: tot el passadís està ple de sabates deixades davant de les portes, perquè les netegin. Davant de la porta 1030 n’hi ha unes d’home, marrons, amb restes de fang. S’ajup, les agafa i les diposita davant de la porta 1034. Davant de la porta 1035 recull unes sabates d’home, negres, i les du a la porta 1030. Davant de la porta 1022 troba unes sabates de dona, verdes i de taló alt, i unes d’home, grises. Agafa les d’home i les fica a la paperera que hi ha entre les dues portes de l’ascensor. Ensuma les de dona i les col·loca davant de la porta 1028. Des de la porta de l’habitació 1033 gira el cap, mira la paperera i troba que no s’adiu amb la resta de la decoració. L’agafa en braços i baixa les escales fins al pis de sota. Allà, davant de la porta de la 904, veu unes sabates de dona, planes, blau marí. Les agafa i, en lloc de les sabates, hi deixa la paperera. A canvi, deixa les sabates davant de la porta 909 i, quan ho està fent, sent una conversa a dins: un home i una dona xerren, i per molt que para l’orella no entén què diuen. Les sabates de la 910 les deixa davant de la 914, i les de la 914 davant de la 920. No s’ha allunyat gaires passes quan sent que s’obre una porta. No gosa girar-se fins que la porta es torna a tancar. Aleshores es gira lentament i descobreix que les sabates que ha deixat davant de la 920 han desaparegut. En canvi, les que havia deixat davant de la 914 són al mateix lloc. ¿És possible que els de la 920 hagin obert la porta i hagin recollit les sabates sense adonar-se que no són seves, i sense recordar que ni tan sols han deixat cap mena de sabates davant de la porta? Davant de la 932 sent que, més enllà, s’obre una porta. Es queda quiet. Veu que, de l’habitació 936, un home treu el cap, mira a una banda i a l’altra i, quan el veu a ell, tanca ràpidament la porta. L’Humbert ho troba tan estrany que es queda immòbil, allà on es. Cosa d’un minut més tard la porta de l’habitació 936 torna a obrir-se i el mateix home torna a treure el cap i, quan veu que encara hi és, torna a tancar ràpidament. L’Humbert dubta entre trucar en aquella porta (no sap ben bé per què: potser per fer-la petar una estona) o dibuixar-hi un castell de focs fenomenal, però aleshores veu que, de la 943, surt un home, abraçat a una dona que li fa un munt de petons. Se n’acomiada en veu baixa, tanca la porta i, un cop al passadís, quan s’adona de la presència de l’Humbert, fa cara d’incòmode. Tot i això continua fins a la porta 936, hi truca i, quan després de força estona li obren (l’Humbert no pot pas veure qui), hi entra. Deu minuts més tard, l’Humbert veu com, sense fer ni mica de soroll, l’home que abans havia tret el cap dues vegades apareix, tanca la porta ben silenciosament, mira de cua d’ull l’Humbert (i fa com si no hi fos) i truca a la porta de la 943. Li obre la mateixa dona que tan efusivament havia acomiadat l’home que, després, ha entrat a l’habitació 936.

L’Humbert sent que ha de pendre nota de tot allò, però no té llapis ni paper i, a més, si n’hagués tingut, hauria dubtat força què hi hauria d’haver escrit. Està una mica cansat. És allà, passejant amunt i avall, per comptes de ser al llit. Decideix pujar a peu al seu pis, però quan arriba a les escales, per comptes de pujar, decideix baixar.

Baixa fins al vuitè pis, on s’encreua amb un grum (que surt de l’habitació 842) que el saluda amb un gran somriure. L’Humbert es corda un botó de la jaqueta del pijama.

Al setè pis l’Humbert pitja el botó de l’ascensor. Baixa al primer soterrani. Va cap al bar. El troba tancat. Es torna a ficar a l’ascensor. Puja fins al pis catorzè. S’hi passeja, para l’orella a les portes, canvia les papereres de lloc. Al dotzè s’asseu a descansar una estona. A l’onzè, a la porta 1109 sent gemecs i cops, com bufetades; a la porta 1118 sent un piano de manubri; a la porta 1132 sent un rock & roll.

Baixa al pis desè, entra a la seva habitació i, fins a tres quarts de vuit, s’està al llit, mirant el paisatge desèrtic que ha dibuixat (i després ratllat) a la paret del davant.

La Hildegarda es desperta a tres quarts de vuit: obre un ull, busca l’Humbert i el veu ajagut al llit, mirant fixament la paret del davant. Gira, doncs, la vista cap a la paret del davant: la veu tota guixada, bada la boca, s’aixeca del llit, es passeja per la habitació contemplant els guixots que hi ha pertot arreu.

Esmorzen al bar de l’hotel i, a poc a poc, s’arriben fins a l’Institut d’Art Contemporani. Davant de Nighthawks, l’Humbert s’hi passa una eternitat. La Hildegarda està tota l’estona adormida, amb el cap a l’espatlla d’ell.

Després van a la galeria. La dona que se n’encarrega (grassa, amb un vestit de pics i unes ulleres com culs d’ampolla) se sent molt contenta que finalment s’hagi decidit a venir. La Hildegarda passeja per la sala i observa les teles. Ja estan penjades gairebé totes, tret d’una que en aquell precís moment col·loquen dos homes. A la pintura, dos homes (les ulleres de color verd fluorescent d’un dels quals hi estan enganxades amb cola) pengen un quadro on dos homes pengen un quadro.

L’Humbert telefona a l’Helena, que sembla d’un bon humor relatiu, però en tot cas indubtablement més bo que no pas el dia abans, i que li notifica que han aconseguit una exposició a Nova Zelanda i que, finalment, el Xano ha arribat del Japó. Que ha tingut problemes amb el vol i que ha hagut de canviar d’avió a Los Angeles. Li pregunta què li sembla com han preparat l’exposició. L’Humbert diu que li sembla massa atapeïda i insisteix que és una barrabassada inaugurar-la a punt d’acabar l’any. L’Helena li respon que és cosa dels de Chicago; que quan torni hauran de posar-se a treballar en l’exposició de Nova York. Que li ha passat pel cap —davant la notícia que una galeria de la competència ha decidit plegar— de comprar-los la sala d’exposicions —que està en bon estat—, arreglar-la i així tenir tres galeries a la ciutat. Que què n’opina, de fer una triple exposició per comptes d’una de doble, si això de la tercera galeria té un final feliç. Si s’hi veu amb cor. L’Humbert li dóna tota mena de garanties. No cal que es preocupi: no solament ho té tot al cap, sinó que se sent ple d’energia. No li faria por ni haver d’omplir cinquanta galeries alhora. L’Helena insisteix que no es refiï del material fet, que ja l’han col·locat a altres exposicions i que, sobretot a Nova York, ha de fer una cosa sorprenent. Li demana que no li falli com fa poc li va fallar l’Heribert i, abans que l’Heribert, el Hans i el Herman… ¿Quan pensa tornar? L’Humbert diu que segur que s’hi quedarà un altre dia, potser dos. L’Helena li diu que havia quedat amb la Hannah per anar a passar el Cap d’Any a casa d’ella. Ell diu que mirarà de ser-hi, però que li interessa aprofitar l’estada per visitar alguns museus i per veure gent, i (si tot allò l’entreté massa i no ha tornat el vespre de Cap d’Any) que no es preocupi. Ella li diu que li agradaria passar junts aquesta primera última nit d’any que viuen plegats. Ell diu que a ell també. S’envien petons i es diuen adéu.

L’encarregada els acompanya fins a la porta i surt amb ells al carrer. Els recorda que la inauguració és a les cinc de la tarda. Pugen al cotxe. Aparcat en doble fila, ocupant sobretot l’espai del cotxe del davant, però també part de l’espai del cotxe de l’Humbert, hi ha un taxi sense conductor. L’Humbert maniobra i, per una mica, no pot sortir. El treu de polleguera la gent que aparca en doble fila, sense cap consideració pels altres. Arrenca suaument, fins a tocar la carcassa del taxi i, aleshores, pitja l’accelerador a fons, s’endú el taxi cap endavant i el fa girar fins a fer-lo xocar amb el cotxe del costat. Tot seguit, maniobra novament i surt sense problemes.

Dinen en un restaurant polonès. S’acaricien les mans per damunt de la taula. A la del costat, dos nois amb trets orientals discuteixen de beisbol. Torna a girar la cara i contempla la Hildegarda. Fixa l’atenció en els llavis, uns llavis que, tan sols de mirar-los, són capaços de provocar-li una erecció.

—¿T’agrada el beisbol?

La Hildegarda obre els ulls (però l’Humbert amb prou feines se n’adona) i els llavis (per dir alguna cosa), però s’atura i somriu. A l’Humbert li sembla que la pregunta no deu haver estat encertada, però no se li acut per què. Per rectificar, diu:

—¿T’agrada l’esport?

—…

—¿T’agrada nedar? A mi, nedar m’agrada molt. ¿I córrer? ¿I escalar muntanyes? De jove, pujar muntanyes era un dels esports que m’agradaven més. Córrer també. Córrer per un prat… ¿I l’hoquei? A la meva família hi ha hagut molts jugadors d’hoquei sobre herba. Un avi meu en va fundar un club. Jo, per portar la contrària, al batxillerat vaig jugar a hoquei sobre patins.

La Hildegarda l’observa.

—¿I riure? M’agrada molt riure. ¿A tu t’agrada? M’agrada més riure que xerrar. ¿T’agrada xerrar? ¿T’agraden els cotxes? ¿I, de tabac, quina marca t’agrada més? A mi m’agraden més els cigarrets sense filtre que no pas amb filtre. ¿T’agrada més el vodka o el tequila? I, entre la cervesa i el vi, ¿què t’agrada més? ¿I menjar, t’agrada? ¿T’agrada més la cuina italiana o l’alemanya? A mi m’agraden totes dues. ¿I quines pel·lícules t’agraden més: les franceses o les escandinaves? ¿I t’agraden més les pel·lícules franceses o les novel·les americanes de lladres i serenos? De petita, ¿eres més feliç durant les vacances de Nadal o durant les d’estiu?

L’Humbert contempla la Hildegarda amb una barreja de tendresa i vergonya, i estreny la mà que té sota la seva, amb afecte.

—Quines ximpleries, ¿oi? ¿Quina hora és?

Abans que la Hildegarda hagi mirat el rellotge, però, ell ja ha mirat el seu.

—¿T’agrada aquest rellotge? És un Cartier. ¿T’agraden més els rellotges d’home o de dona? ¿T’agrada dur joies? ¿Què trobes que afavoreix més una dona: les arracades, els collarets o les polseres? ¿T’agrada que els homes duguin arracades? ¿I què t’estimes més: que en duguin una o dues, d’arracades?

Deixa de parlar. Per dir alguna cosa, la Hildegarda fa:

—Home, tantes preguntes…

—Pregunta, pregunta tu també, ràpid, el primer que et passi pel cap: ¿dus les sabates a l’inrevés?, ¿has menjat mai cuina tibetana?, ¿quina és la capital de Libèria?, ¿quin any va néixer la reina Cristina de Suècia?, ¿quina és la fórmula del nitrat de plata?, ¿quin any va morir Garibaldi?, ¿quantes preguntes seguides són moltes preguntes seguides?, ¿per què m’agafes la mà?, ¿per què l’has deixada anar, de sobte?, ¿per què me l’has tornada a agafar?, ¿per què ara me l’estrenys més?, ¿m’estimes?, ¿et sembla que t’estimo?, ¿envellirem plegats, tu i jo?, ¿per què aquesta taula té les tovalles roses, i no pas blanques o blaves? ¿Per què no preguntes res, tu?

—Perquè tu preguntes per tots dos. ¿Anem ja a la galeria?

—Encara no. És d’hora. ¿T’agradaria anar a sopar a un lloc exòtic?

—…

—És una pregunta de debò. ¿On vols anar a sopar?

—Acabem de dinar. Ni tan sols no ens hem aixecat de taula. No em parlis de sopar.

—Res, res: ¿on t’agradaria sopar? Digues. ¿Voltada de palmeres, en un edifici solemne, a la vora d’un llac…?

—Ja ho mirarem més tard, a la guia de restaurants.

—No vull pas dir a quin restaurant vols sopar, sinó a quina ciutat, a quin país vols sopar.

Delicadament, la Hildegarda es grata el clatell.

A l’aeroport, troben que al taulell d’Aeroméxico és on hi ha menys gent. Pregunten on poden anar. Un home prim, moreno i de cabells rossos els explica les diverses possibilitats. Tria la que —a més de representar la sortida més imminent i de no exigir-los visat d’entrada— els sembla més lògica: com que són al taulell d’Aeroméxico, la ciutat de Mèxic. El quart que han d’esperar fins a embarcar, la Hildegarda se’l passa llepant un gelat de xocolata i l’Humbert bevent un suc de taronja.

Poques hores més tard són a l’Avenida de los Insurgentes, sopant en un restaurant, acariciant-se les mans per sota de la taula, menjant l’un en el plat de l’altre; rient mentre aturen un taxi i demanen al xofer que els dugui a l’aeroport.

Mig dormen en un 747 de les Líneas Aéreas Paraguayas. Quan arriben a Asunción, l’Humbert passa la duana badallant. Tot el trajecte en autobús fins al centre de la ciutat, la Hildegarda riu. L’Humbert, però, no està prou adormit per no sospitar que és una mica estrany esmorzar tan tard (però ¿què vol dir «estrany», al capdavall?), en un restaurant de tovalles de quadrets blaus i roses, a base de pollastre amb whiskey, una ampolla de cervesa i un cafè, per afanyar-se a tornar a l’aeroport, on agafen un avió que va gairebé buit. L’Humbert dorm tot el viatge, aferrat al braç de la Hildegarda, que també està adormida quan arriba a Tenerife, dubtant si té gràcia o no en té gens allò de dinar en aquella hora, sobretot sense fixar-se en què mengen, sense temps ni per fer una passejada per pair l’àpat, abans d’adonar-se que ja són en un altre avió que els du a Munic, on —sense menjar res— pugen en un altre avió que els du a Karachi a nit ja entrada, per sopar a trenc d’alba, i, després, agafar un altre avió i, a mitja tarda, ser a Hong Kong, esmorzant. A l’aeroport, com que l’avió que esperaven ha d’endarrerir la sortida, juguen a la xarranca fins que senten que pels altaveus anuncien la sortida del vol que els du a Wellington, on dinen al punt de mitjanit, afanyant-se a fer les postres perquè —sense que l’Humbert tingui cap interés a conèixer aquell país on li ha costat tant aconseguir exposar— l’avió que els ha de dur a les Samoa surt de seguida i l’han d’agafar per arribar a Pago Pago i sopar-hi a ple migdia, cavil·lant, en el cotxe que els du de tornada a l’aeroport, que potser tampoc no és correcte qualificar d’il·lògics comportaments no habituals. Un cop a l’avió, l’Humbert raona que, fet i fet, és totalment lícit (i, per tant, possible; és a dir: normal) dinar a negra nit i esmorzar quan el sol es pon, cosa aquesta que fan al mateix aeroport d’Honolulú, massa cansats per arribar a la ciutat. Prenen el primer vol i aterren a San Francisco, on mengen tres vegades seguides, en tres restaurants contigus de Market Street. Al vespre, un avió de la Twa els deixa a Nova York.

Agafen un taxi. L’Humbert pensa que li caldrà fer-se dur el cotxe des de l’aeroport de Chicago. La Hildegarda veu molta gresca pels carrers. Pregunta al xofer quin dia és. El xofer els mira pel retrovisor, com qui mira uns borratxos que volen fer bromes. És la nit de Cap d’Any, diu finalment. La Hildegarda insinua que podria anar a ca la Tiziana, que hi fa una festa.

Hi arriben que ja han tocat les dotze campanades fa estona. Per ells, però, la Tiziana endarrereix el rellotge i tothom torna a brindar i, a cada campanada, tots mengen un gra de raïm. L’Humbert es fica tots els grans a la boca a la vegada, i els mastega, fent-ne una pasta de pells, que escup delicadament en un test amb plantes. Un barbamec (que no aconsegueix fer versemblant l’aspecte pervers que vol aparentar) li diu que li agrada aquest costum exòtic de menjar raïm amb les dotze últimes campanades de l’any. L’Humbert té la copa de xampany buida i, per un moment, dubta si la tenia plena fa poc o si ja l’hi han donada buida, cosa que li sembla improbable però no impossible. S’acosta a una noia (amb un barret de màgic ple d’estels de cartolina i un sol daurat) que és a tocar d’una taula (plena d’objectes que triga a reconèixer com a plats, forquilles, copes, canapès, amanides, sandvitxos, begudes…) i que té una ampolla de xampany a les mans. Li acosta la copa i la noia l’hi omple i li pregunta com va tot, si s’ho passa bé a la festa. Ell no sap què dir i diu que sí. Comença a pensar que haurà de proveir-se d’un repertori de temes de conversa: una llista amb tots els punts anotats, ben clarament, en un ordre lògic que permeti anar passant de l’un a l’altre sense que el canvi sigui brusc. Li passa pel cap una idea que considera brillant, però li fa mandra treure la llibreteta i anotar-la. Quan mig minut més tard vol recordar-la li és impossible: la idea se li ha esborrat del tot. Es du la copa de xampany als llavis, xarrupa, s’empassa el líquid, somriu a la noia, s’eixuga la suor del front amb el dors de la mà, i el dors de la mà se l’eixuga als pantalons, s’asseu a l’ampit de la finestra, escolta el soroll d’una ampolla que es trenca, algú li aboca xampany pel damunt. Pensa anotar: «Quadro dividit en dues parts: a la primera, un home aboca xampany per damunt del vestit d’un altre; a la segona, aquest altre s’ha aixecat i clava un punyal al cos del primer», però anotar-ho li fa mandra —una mandra immensa—, i deixa escapar la idea. Pensa escriure també: «Home al qual se li escapen o deixa escapar les idees», però li sembla una idea tan avorrida, tan ximple…

S’aixeca. Tracta de travessar la sala discretament, fins al racó de les begudes. Pel camí, però, saluda quatre pintors amb bigoti, que xerren entre ells, un parell de crítics, un escultor etíop que ha inaugurat una exposició fa pocs dies (¿d’on surt, de cop, en aquesta festa, tanta gent relacionada amb l’art plàstic?), tres dones que no coneix (dues de les quals són bessones), dos homes impàvids que, repenjats en un mur, contemplen amb distància tot el que va passant, seriosos i amb el got a la mà. Darrere d’un ficus troba la Hildegarda, barallant-se amb un il·lustrador que ha punxat alhora el mateix canapè que ella. Li fa un petó (a la Hildegarda), amb la sensació incòmoda d’estar repetint gestos.

Lluita, amb èxit, per fugir de ser agafat en una conversa sobre art decó, racionalisme i estètica nazi. Un moment que tracta de descansar del soroll en una de les habitacions, hi troba una parella, esponerosa. A la cuina, descobreix que al pot de mostassa hi ha restes de melmelada. Algú hi deu haver ficat el ganivet sense netejar-lo. Al congelador troba una sabata de dona. Al passadís es treu la llibreteta per prendre diverses notes i es troba amb la rialla doble de les bessones, que el duen a una de les habitacions i el sotmeten a tota mena d’abusos. De tornada a la sala, vestit tan sols amb un quimono japonès (que li ve curt i estret), troba un cavall de cartró al passadís, ampolles de whiskey oblidades als testos amb plantes, un turbot entre la fruita de la fruitera. A la sala juguen a explicar mentides. Qui sembla haver-ho proposat és un tipus baixet, tan borratxo que aguanta l’equilibri agafant-se a les cortines. Durant una estona, tothom va dient mentides que es denuncien a elles mateixes, mentides que semblen veritats, mentides sense interès, mentides brillants, mentides sense grapa. De cop, un crític, que seu sobre el televisor i amb el peu juga amb un préssec que ha caigut a terra i algú deu haver mig trepitjat, li explica que la seva obra és meravellosa, que la utilització de diversos mètodes, estils i mitjans no és pas empobridora, carrinclona, ni la més gran farsa de la història de l’art, sinó enriquidora, i que tampoc no és plena de contradiccions, tal com s’ha dit; ben al contrari, és una de les obres més sòlides del segle, probablement la que està destinada a lligar aquest segle amb el vinent, a fer per la plàstica contemporània el salt que els grans autors d’altres èpoques han fet per les èpoques respectives. La gent riu; l’Humbert, irritat, s’aixeca de la cadira i, sense rumiar-ho ni un segon, descarrega un cop de puny a la cara del crític. El tipus, baixet i impressionat, perd l’equilibri, tracta d’aferrar-se a alguna cosa, ho fa a les cortines i les arrenca quan cau. Després hi ha un batibull de braços que tracten de separar l’Humbert i el crític, algun xiscle molt agut, la rialla de les bessones, la Hildegarda demanant-li que es calmi, ell asseient-se a l’ampit de la finestra on havia estat assegut fa estona (li sembla que han passat hores), abans d’aixecar-se per tractar de travessar la sala discretament fins al racó de les begudes. Tanca els ulls i decideix comptar fins a mil. Quan va pels vuit-cents, nota que algú li aboca xampany pel damunt i, tot seguit, s’excusa. Ell continua amb els ulls ben tancats, comptant. Passa de llarg, però, i arriba al mil u. Quan obre els ulls, veu que la Hildegarda li eixuga amb un tovalló de paper la taca de xampany que du a la camisa. Ell fa el mateix: agafa un tovalló de paper i li eixuga a ella una imaginària taca de xampany. Ella li diu:

—¿Què fas?

Ell li contesta:

—¿Què fas?

Quan ella es posa els punys als malucs i se’l mira interrogativament, ell es posa els punys als malucs i se la mira interrogativament. Ella li diu:

—¿A què jugues?

Ell li contesta:

—¿A què jugues?

Ella li diu:

—¿Que m’imites?

Ell diu:

—¿Que m’imites?

Quan ella li fa pam i pipa, ell li fa pam i pipa. Quan ella es pega una bufetada, ell es pega una bufetada. Quan ella li treu la llengua, ell li treu la llengua. Quan ella aixeca la mà tancada com si anés a clavar-li un cop de puny, ell aixeca la mà tancada com si anés a clavar-li un cop de puny. Quan la Tiziana els pregunta què fan, la Hildegarda l’assenyala amb la mà i diu:

—Aquest boig, que juga a imitar-me, com si fos una criatura.

—Aquest boig, que juga a imitar-me, com si fos una criatura —diu l’Humbert, assenyalant-la amb la mà.

De matinada, quan se’n van de la festa, besen successivament les persones de qui s’acomiaden i els diuen les mateixes frases. Al carrer, tots dos aixequen alhora la mà per aturar un taxi. Quan la Hildegarda diu l’adreça del poble on van, l’Humbert la repeteix.

Quan hi arriben i la Hildegarda surt del cotxe sense pagar, l’Humbert fa el mateix. Quan, finalment, la Hildegarda torna enrere i paga el taxista, l’Humbert li paga una altra vegada. Obren dues vegades (una cadascú) la porta del carrer. Obren dues ampolles de xampany, s’omplen mútuament les copes. Quan la Hildegarda riu, l’Humbert riu. Quan la Hildegarda crida de ràbia, l’Humbert crida de ràbia. Es fiquen al llit. La Hildegarda es gira cap a l’esquerra, fica el braç sota el coixí. L’Humbert es gira cap a l’esquerra, fica el cap sota el coixí. Tan bon punt sent que ella dorm, s’adorm ell també, però s’adorm despert. És a dir: dorm amb plena consciència de fer-ho, i això el neguiteja fins al punt que té el pressentiment que, si aquella nit de canvi d’any no aconsegueix adormir-se de seguida (o si, un cop adormit, es desvetlla), no solament no tornarà a dormir mai més amb tranquil·litat sinó que aquell any que comença serà el primer d’una interminable sèrie d’anys (que no acabaran sinó amb la mort) plens d’insomnis, nocturns i diürns, i que, per sempre més, fins i tot adormit somiarà que és insomne, i aquesta angoixa arribarà a un punt que ja no sabrà mai si és insomne de debò o si ho somia: si és cert que es fica al llit i continua despert o si tot és producte de la seva imaginació (i, si està veritablement despert, el rosegarà el dubte si aquella nit ha de convertir-se en una altra terrible nit d’insomni o si, de fet, no és més que un estat de vetlla passatger, que desapareixerà pocs minuts després, quan s’enfonsi fàcilment en el coixí del son). De vegades, el mateix neguit de no saber què li passarà el desvetllarà encara més. Li serà inútil tractar de calmar-se, pensar que aviat somiarà canals blaus, que serà en una barca sense timó, endut per reflexos de llum mig esborrats per la boira i la humitat, per la fressa de l’aigua contra la fusta de l’embarcador, perquè ja no sabrà mai si l’embarcador serà el somni o el despertar. De ben petit va veure que comptar bens és una feina inútil, que no du enlloc ni ajuda a res, i que, més que propiciar-li el son, l’allunya irremissiblement. De vegades s’aixecarà, anirà a la cuina, obrirà la nevera, beurà un got d’aigua (observant amb resignació la lenta via que fan els escarabats), orinarà, obrirà la finestra, mirarà al carrer… De vegades, sobretot al principi, triarà un llibre a l’atzar, amb la suposició innocent que llegir-lo l’ajudarà a cloure els ulls, sense saber que en ell s’ha produït un canvi més gros que no pas el d’un any a l’altre, i que ja mai més no podrà llegir les coses com abans, ni observar els objectes amb la mateixa descuidada familiaritat que fins aleshores, i que es veurà obligat a tornar a aprendre a caminar, a bellugar-se, a dur-se la cullera a la boca, a parlar, a mirar tots i cadascun dels objectes que l’envolten, a entendre de nou tantes coses que fins aquell moment li han semblat absolutament comprensibles, que fins i tot perdrà l’interès per tot el que fins aleshores ha cregut nord ineludible del seu comportament. De vegades s’asseurà al sofà a descansar, i serà allà, al mateix sofà, on es despertarà l’endemà, tan fatigat que no tindrà esma ni d’alçar la mà per recollir el llapis i fer-hi punta abans de clavar-lo a la gola d’un gos, que és un robot, que és una flama, que és un tigre greixós (ben bé un gat), que és un cavall que s’encabrita, que és un hússar lluitant, que és una meuca desemmandrint-se, que és un sac que cau a terra, que és un munt de serps, que és una taca viscosa, que és una ràfega de vent que s’escampa pel planeta, que és una taronja que cau de l’arbre i aixafa tot de bicicletes, un pallasso de llauna, un home que es llança des d’un gratacel, un túnel.





QUIM MONZÓ i GÓMEZ (Barcelona, 1952). Narrador, articulista i traductor, és una de les figures més rellevants i representatives de la literatura catalana contemporània.

Treballa com a grafista i com a corresponsal de premsa i l’any 1976 publica la seva primera novel·la, L’udol del griso al caire de les clavegueres (premi Prudenci Bertrana, 1976). Aviat destaca en el terreny de la narrativa breu amb obres com Uf, va dir ell (1978), Olivetti, Moulinex, Chaffoteaux et Maury (1980), L’illa de Maians (1985), El perquè de tot plegat (1993) o Guadalajara (1996). Aquests cinc llibres són revisats i aplegats a Vuitanta-sis contes (1999), obra que li val el Premi Nacional de Literatura i la Lletra d’Or, l’any 2000. Autor, també, de les novel·les Benzina (1983) i La magnitud de la tragèdia (1989), Quim Monzó té una trajectòria especialment extensa com a articulista. Les obres El dia del senyor (1984), Zzzzzzzz (1987), La maleta turca (1990), Hotel Intercontinental (1991), No plantaré cap arbre (1994), Del tot indefens davant dels hostils imperis alienígenes (1998), Tot és mentida (2000), El tema del tema (2003) i Esplendor i glòria de la Internacional Papanates (2010) són una mostra de la mirada lúcida de l’autor.

Ha traduït autors com Truman Capote, Roald Dahl, Ernest Hemingway, Arthur Miller, J. D. Salinger o Mary Shelley, entre d’altres, i les seves obres s’han traduït a més d’una vintena d’idiomes. L’any 2007 va fer el discurs inaugural de la Fira del Llibre de Frankfurt. L’any 2018 va rebre el Premi d’Honor de les Lletres Catalanes atorgat per Òmnium Cultural.





