Harpagon, un home ric i avar que viu, i fa viure als que l’envolten, en una escassetat molt exagerada, té dos fills. Ambdós estan enamorats d’algú de l’entorn: Elisa, la filla, de l’intendent, i Cleant, el fill, d’una veïna que el seu pare vol prendre per esposa.

El pare els vol fer casar amb sengles vidus rics. Finalment, després d’embolics i malentesos, els fills es surten amb la seva, gràcies al fet que apareix el pare (durant anys desaparegut en un naufragi) dels dos enamorats dels germans, els quals descobreixen que també ells són germans. El pare d’aquests, que recupera la seva família dispersada, i que (fa temps) ha recuperat la fortuna de la família, resulta ser ric, i s’ocupa de les despeses de tot plegat (casoris, etc.).





Molière





L’avar


Comèdia en cinc actes



ePUB v2.0

Ramut 20.12.15





Títol original: L’Avare

Molière, 1668

Traducció: Josep Roca Cupull, 1903

Edició digital: Ramut (v1.0)

Segona edició: EpubCat (v2.0)

ePUBCat base r1.3





PERSONATGES


HARPAGON, pare d’en Cleant i de l’Elisa i enamorat de la Mariagna.

ANSELM, pare d’en Valori i de la Marlagna.

CLEANT, fill de l’Harpagon, promès de la Mariagna.

ELISA, filla de l’Harpagon, promesa d’en Valeri.

VALERI, fill de l’Anselm, promès de l’Elisa.

MARIAGNA, filla de l’Anselm, promesa d’en Cleant i estimada de l’Harpagon.

FROSINA, dona intrigant.

MESTRE SIMON, corredor.

MESTRE JAUME, cuiner i cotxer de l’Harpagon.

ALEIX, criat d’en Cleant.

CLAUDIA, criada de l’Harpagon.

RAMON, criat de l’Harpagon.

PERE, criat de l’Harpagon.

Un COMISSARI i un escrivent.



L’escena passa a París a casa de l’Harpagon

1668





ACTE PRIMER





ESCENA I


En Valeri i l’Elisa.

VALERI. — Com s’entén això, Elisa estimada, que et posis trista, després de les assegurances que m’has donat del teu amor? Com més content estic, veig que sospires. Potser és de recança d’haver-me fet ditxós? Te penedeixes de l’estimació que em portes?

ELISA. — No, Valeri: no puc penedir-me de tot el que faig per tu: m’hi sento empesa per una força massa dolça. No desitjava pas que les coses anessin d’altra manera. Però, a la veritat, estic inquieta; i temo molt que potser t’estimi un xic més del que deuria.

VALERI. — I bé: que pots témer, Elisa, de les bondats que per mi tens?

ELISA. — Pobre de mi! Cent coses a la vegada: la còlera d’un pare, els renys de la família, les censures del món; però, més que res, Valeri, el canvi del teu cor, i la fredor criminal amb que molt sovint els del teu sexe paguen els testimonis massa ardents d’un amor innocent.

VALERI. — No em facis el poc favor de judicar-me pel dels altres. Sospita-ho tot, de mi, Elisa, però no que falti al jurat. T’estimo massa, per fer això. La meva estimació durarà tota ma vida.

ELISA. — Ah, Valeri! Tots diuen el mateix. Tots els homes s’assemblen per les paraules, i solament pels fets es diferencien.

VALERI. — Ja que solament els actes fan conèixer el que som, espera a judicar per ells el meu cor, i no m’imputis crims en els injustos temors d’una enutjosa prevenció. Et prego que no m’assassinis amb els sensibles cops d’una sospita ultratjant, i dóna’m el temps de convèncer-te, amb mil i mil proves, de la puresa de les meves intencions.

ELISA. — Pobre de mi! Amb quina facilitat una es deixa convèncer per les persones que estima! Sí, Valeri: no et crec capaç d’enganyar-me. Veig que m’estimes amb veritable amor i que em seràs fidel: no en vull dubtar gens; i redueixo la meva pena al temor d’esser criticada.

VALERI. — Però, per què aquesta inquietud?

ELISA. — No temeria res si tothom et veiés amb els mateixos ulls que jo et veig. En tu trobo motius per justificar els meus actes. El meu cor, com a defensa, es recolza en l’agraïment que et dec. A totes hores se’m representa el perill espantós que va fer-nos conèixer; la generositat sorprenent amb que vas exposar la teva vida per arrencar la meva al furor de les onades; les sol·licituds plenes de tendresa que vas prodigar-me després d’haver-me tret de l’aigua; i els homenatges constants d’aquest amor ardent, que ni el temps ni les dificultats han pogut refredar, i que, fent-te oblidar els teus pares i la teva pàtria, detura aquí els teus passos, i fa que em prefereixis a la teva perduda fortuna, havent-te obligat, per veure’m, a sol·licitar la plaça de criat del meu pare. No hi ha dubte que tot això fa en mi un efecte meravellós, i és suficient, als meus ulls, per justificar l’afecte que per tu sento; però als ulls dels altres potser no sigui prou justificatiu, això, i no estic segura de que estiguin conformes amb la meva manera de pensar.

VALERI. — De tot el que m’has dit, és només que pel meu sol amor que pretenc merèixer de tu alguna cosa. En quant als escrúpols que tens, la conducta del teu pare justifica ben bé la teva, i l’excés de la seva avarícia i l’austeritat amb que viu amb els seus fills, podrien autoritzar coses més estranyes. Perdona’m, estimada Elisa, que parli així davant teu. Ja saps que, referent a això, no es pot parlar d’altra manera. En fi, si puc, com espero, trobar els meus pares, no ens costarà gaire de convèncer-lo. Espero amb impaciència tenir-ne noves, i aniré a buscar-ne jo mateix si tarden a venir.

ELISA. — Ah, Valeri! Et prego que no et moguis. Sobre tot procura fer-te ben veure del meu pare.

VALERI. — Ja veus que ho procuro, i les manyes de que m’he tingut de valdre per entrar en el seu servei; l’afectada simpatia i semblança de sentiments que fingeixo per complaure’l, i el paper que represento cada dia per fer-m’hi amic. Faig progressos admirables. Veig que el millor medi de guanyar les persones és fer veure que es participa de les seves aficions i de la seva manera de pensar, i alabar els seus defectes i aplaudir el que fan. No s’ha de tenir por en extremar excessivament la complaença, perquè, a pesar d’esser ben visible la manera com se’ls tracta, els més espavilats són sempre enganyats si se’ls adula; i no hi ha res, per impertinent i ridícul que sigui, que no es faci creure quan és ben amanit amb alabances. La sinceritat sofreix un xic en el que faig; però quan es necessiten les persones és precís emmotllar-s’hi. I, ja que no se les pot guanyar més que d’aquesta manera, la culpa no és dels que adulen, sinó dels que volen ser adulats.

ELISA. — Per què no procures tenir l’ajuda del meu germà, per si la minyona descobreix el nostre secret?

VALERI. — No és possible conciliar l’un i l’altre. És tant oposat el caràcter del pare del del fill, que és difícil fer la confidència als dos. Tu, per la teva part, parla’n al teu germà, i serveix-te de l’afecte que us teniu per interessar-lo en la nostra qüestió. Ara s’acosta. Jo me’n vaig. Aprofita aquesta oportunitat per parlar-n’hi, i no li diguis més que el que creguis convenient.

ELISA. — No sé si tindré l coratge de fer-li aquesta confidència.





ESCENA II


En Cleant i l’Elisa.

CLEANT. — Estic molt content de trobar-te sola, Elisa, perquè tenia un gran desig de confiar-te un secret.

ELISA. — Estic disposada a escoltar-te, Cleant. Què vols dir-me?

CLEANT. — Moltes coses resumides en una sola paraula: estimo.

ELISA. — Tu estimes?

CLEANT. — Sí, estimo. Però, abans d’anar més lluny, sé que depenc d’un pare, i que el nom de fill em sotmet a la seva voluntat; que no ens podem prometre sense el consentiment dels que ens han donat la vida; que el cel els ha fet senyors dels nostres desitjos, i que no podem disposar-ne contra la seva voluntat; perquè, no estant apassionats, és més fàcil que no s’equivoquin tant com nosaltres i vegin més clar el que ens convé; que hem de tenir en compte la seva prudència i l’encegament de la nostra passió, i que l’ardor de la joventut ens condueix molt sovint a precipicis perillosos. Et dic tot això, Elisa, a fi de que no et molestis en dir-m’ho tu; perquè la meva passió no vol escoltar res, i et prego que no em facis reflexions.

ELISA. — Estàs ja promès amb la que estimes?

CLEANT. — No; però estic resolt a fer-ho, i et suplico que no tractis pas de dissuadir-me.

ELISA. — Que et creus que no em faig càrrec de les coses?

CLEANT. — No, Elisa; però com que tu no estas enamorada, ignores la violència que un amor veritable fa néixer en el nostre cor; més, confio en la teva prudència.

ELISA. — Pobre de mi! No parlem de la meva prudència. No hi ha ningú que no deixi de tenir-ne al menys una vegada a la vida. Si t’obro el meu cor, potser no em consideraràs tant prudent com tu.

CLEANT. — Ah! Tant de bo que la teva ànima, com la meva…

ELISA. — Acabem, de primer, el referent a tu, i diga’m qui és la que tu estimes.

CLEANT. — És una noia que fa poc temps que viu en aquest barri, i que sembla feta per inspirar l’amor a tots els que la veuen. La Natura no ha creat un ser més amable. Així que la vaig veure vaig enamorar-me’n enseguida. Es diu Mariagna, i viu amb la seva mare, una bona dona —que quasi sempre està malalta, i a la qual ella cuida amb una sol·licitud no imaginada. La serveix, la plany i l’aconsola amb una tendresa que t’entendriria. Tot el que fa, ho fa d’una manera tant escaient! Totes les seves accions estan plenes de gràcia; té una dolcesa atractiva; és honesta sense afectació… Ah, Elisa! Voldria que l’haguessis vista.

ELISA. — Basta, Cleant, amb el que em dius, i, per comprendre qui és ella, n’hi ha prou amb que tu l’estimis.

CLEANT. — Per sota mà he descobert que no estan en gaire bona posició, i que la petita renda que tenen amb prou feines els arriba per atendre les necessitats més urgents. Figura’t l’alegria que ha de produir millorar d’estament la persona que un estima i socórrer les modestes necessitats d’una honrada família! Concep el disgust que em causa veure que per l’avarícia del pare em trobo impossibilitat de donar-me aquesta alegria i de demostrar a aquesta noia l’amor que sento per ella.

ELISA. — Massa que el concebo, el teu disgust, Cleant.

CLEANT. — Ah, Elisa! És molt més gran del que sembla. Perquè, hi ha re més cruel que el rigorós estalvi que ens imposa, i la mesquinesa inconcebible que ens fa sofrir? De què ens serveix tenir riqueses, si no hem de gaudir-ne ara que som joves; si, per anar passant, em veig precisat a endeutar-me per tot arreu; si ens veiem obligats, tu i jo, a empenyorar-nos amb els mercaders per poder anar vestits decentment? En fi, he volgut parlar-te perquè m’ajudis a sondejar la voluntat del nostre pare referent a aquest assumpte. Si veig que s’hi oposa, estic resolt a anar-me’n lluny d’aquí amb la Mariagna a fruir de la fortuna que el cel vulga concedir-nos. Estic mirant si puc emmanllevar algun diner per realitzar-ho. Si el teu assumpte, Elisa, és semblant al meu, i el pare s’oposa als nostres desitjos, el deixarem tots dos i ens afranquirem d’aquesta tirania a la que fa tant temps ens té sotmesos la seva avarícia insuportable.

ELISA. — La veritat és que cada dia tenim més motius de plorar la mort de la nostra mare, i que…

CLEANT. —Sento la veu d’ell. Allunyem-nos un xic d’aquí, que acabarem de parlar-ne, i després unirem els nostres esforços per atacar la seva duresa de caràcter.





ESCENA III


L’Harpagon i l’Aleix.

HARPAGON. — Vés-te’n d’aquí, enseguida, i no repliquis pas! Vés-te’n de casa, pillet!

ALEIX. (apart) — No he vist mai ningú tant dolent com aquest maleït vell! Jo crec que té el dimoni ficat al cos.

HARPAGON. — Ja murmures entre dents?

ALEIX. — Per què em traieu?

HARPAGON. — Encara goses preguntar-m’ho? Vés-te’n enseguida, abans no et tregui a garrotades!

ALEIX. — Però, què us he fet, jo?

HARPAGON. — M’has fet… que vull que te’n vagis!

ALEIX. — El vostre fill m’ha ordenat que l’esperés.

HARPAGON. — Vés-te’n a esperar-lo al carrer i no et quedis a dintre casa plantat com una estaca, observant el que passa per treure’n profit. No vull veure sempre al meu davant un espia dels meus actes, un traïdor que té els ulls clavats en tot el que faig i que devoren tot el que posseeixo i furetegen per tots cantons per veure si es pot robar res.

ALEIX. — Com dimoni voleu que ho facin per robar-vos? Voleu dir que us poden robar, tancant com ho tanqueu tot i fent sentinella dia i nit?

HARPAGON. — Tanco el que em sembla bé, i faig sentinella quan i com em plau. No vull espies que mirin el que es fa. (Baix i apart). Tinc por que sospiti alguna cosa del meu diner. (Alt).

ALEIX. — Vós teniu diners amagats?

HARPAGON. — No, pillet! No dic pas això! (Baix). Quina ràbia! (Alt). Jo et pregunto si maliciosament faràs córrer la veu de que en tinc.

ALEIX. — I que n’hem de fer que en tingueu o no, si per nosaltres és el mateix?

HARPAGON. (aixecant la mà per a donar una bufetada a l’Aleix) — Com! Et permets fer apreciacions? T’ensenyaré de tenir més prudència! Vés-ten d’aquí!

ALEIX. — Està bé! Ja me’n vaig.

HARPAGON. — Espera’t. No t’emportes pas res?

ALEIX. — Què voleu que m’endugui?

HARPAGON. — Vina, que ho vull veure. Ensenya’m les mans.

ALEIX (ensenyant-li una mà). — Teniu.

HARPAGON. — L’altra.

ALEIX. — L’altra?

HARPAGON. — Sí.

ALEIX. — Teniu. (Ensenyant-li totes dugués).

HARPAGON (senyalant les calces de l’Aleix). — No hi has amagat res aquí dins?

ALEIX. — Veieu vós mateix.

HARPAGON (palpant la part inferior de les calces de i Aleix). — Aquesta mena de calces tant amples són tant a propòsit per amagar-hi les coses que es roben! Jo no sé com no en pengen un cada dia…

ALEIX (apart). — Ah! Un home com aquest mereixeria ben bé que li passés el que tem. Que m’agradaria poder-li robar!

HARPAGON. — Hola!

ALEIX. — Què?

HARPAGON. — Què es el que dius de robar?

ALEIX. — Dic que ja podeu escorcollar tant com vulgueu per veure si us he robat.

HARPAGON. — Això es el que vull fer. (Fica les mans a les butxaques de l’Aleix).

ALEIX (apart). — Mala negada facin l’avarícia i els avariciosos!

HARPAGON. — Com? Què dius?

ALEIX. — Què dic?

HARPAGON. —Sí. Què dius d’avarícia i d’avariciosos?

ALEIX. — Dic que mala negada facin l’avarícia i els avariciosos!

HARPAGON. — De qui parles?

ALEIX. — Dels avariciosos.

HARPAGON. — I qui són, aquests avariciosos?

ALEIX. — Uns ronyosos i uns mesquins.

HARPAGON. — Però, què es el que vols dir amb tot això?

ALEIX. — Per què us amoïneu ara?

HARPAGON. — M’amoïno pel que m’haig d’amoïnar.

ALEIX. — Que potser us creieu que parlo de vós?

HARPAGON. — Jo crec el que crec; però vull que em diguis a qui parles quan dius això.

ALEIX. — Parlo… parlo amb el meu magí.

HARPAGON. — Doncs, jo podria ser que parlés amb la teva esquena.

ALEIX. — Que per ventura em privareu que maleeixi els avariciosos?

HARPAGON. — No; però et privaré que xerris i que siguis insolent. Calla!

ALEIX. — Jo no anomeno ningú.

HARPAGON. — Et bastonejaré, si enraones!

ALEIX. — Qui sigui confrare que prengui candela.

HARPAGON. — Bé: que no vols callar?

ALEIX. — Sí, per força.

HARPAGON. — Ah! Ah!

ALEIX (ensenyant a l’Harpagon una butxaca de la seva casaca). — Teniu. Encara queda una butxaca. Esteu satisfet?

HARPAGON. — Vaja, torna-m’ho sense que t’escorcolli.

ALEIX. — Què?

HARPAGON. — El que m’has pres.

ALEIX. — No us he pres pas res.

HARPAGON. — De debò?

ALEIX. — De debò.

HARPAGON. — Vaja, adéu. Vés-te’n al diable!

ALEIX (apart). — Això és acomiadar-me amb bones maneres.

HARPAGON. — Que la teva consciència en siga responsable, doncs.





ESCENA IV


L’Harpagon, sol.

HARPAGON. — Aquest criat tant pillet em carrega molt. No el puc veure, a aquest murri. A la veritat, no és tant fàcil com sembla guardar a casa una gran quantitat de diner. Feliç qui té la seva fortuna ben col·locada i no conserva més que el que indispensablement necessita! És molt difícil trobar a casa un bon amagatall. A mi les caixes de ferro no m’inspiren confiança, perquè són l’esquer dels lladres i es el primer que busquen.





ESCENA V


L’Harpagon, l’Elisa i en Cleant parlant alhora i quedant-se al fons dels teatre.

HARPAGON (creient que està sol). — No obstant, no sé si hauré fet bé d’enterrar en el jardí deu mil escuts que ahir van tornar-me. Deu mil escuts en or, a casa, és una quantitat massa… (Apart, adonant-se de l’Elisa i d’en Cleant). Mal llamp! M’hauré traït jo mateix en el meu acalorament! Em sembla que he parlat alt, sense adonar-me’n. (A en Cleant i a l’Elisa). Què hi ha de nou?

CLEANT. — Res, pare.

HARPAGON. — Que fa gaire estona que sou aquí?

ELISA. — Ara mateix acabem d’arribar.

HARPAGON. — Que heu sentit…?

CLEANT. — Què, pare?

HARPAGON. — Allò…

ELISA. — Què?

HARPAGON. — El que acabo de dir.

CLEANT. — No.

HARPAGON. — Que sí.

ELISA. — Dispenseu.

HARPAGON. — Ja veig ben bé que heu sentit algunes paraules. Parlava amb mi mateix del que costa avui dia trobar diners, i deia que és ben feliç qui pot tenir deu mil escuts a casa seva.

CLEANT. — No gosàvem dir-vos res per no interrompre-us.

HARPAGON. — Us dic això per que no interpreteu malament les coses i no us cregueu que dic que sóc jo qui té els deu mil escuts.

CLEANT. — Nosaltres no ens fiquem en els vostres negocis.

HARPAGON. — Tant de bo que jo els tingués, deu mil escuts!

CLEANT. — No crec pas…

HARPAGON. — Seria un bon negoci per a mi.

ELISA. — Això són coses…

HARPAGON. — Em farien bon servei.

CLEANT. — Jo crec que…

HARPAGON. — M’agradaria molt.

ELISA. — Vós sou…

HARPAGON. — I no em queixaria, com faig ara, de que les coses van malament.

CLEANT. — Déu meu, pare! No us queixeu d’aquesta manera, perquè tothom sap que teniu molt.

HARPAGON. — Com s’entén, que tinc molt! Els que ho diuen menteixen! És una falsedat! Els que fan córrer això són uns pocavergonyes.

ELISA. — No us enfadeu.

HARPAGON. — És ben particular que els fills em traeixin i siguin els meus enemics!

CLEANT. — El dir que teniu diners és ser enemic vostre?

HARPAGON. — Sí. Semblants paraules i les grans despeses que fas seran causa de que qualsevol dia vinguin a casa i em degollin, perquè creuran que estic folrat de diners.

CLEANT. — Quina és la gran despesa que faig?

HARPAGON. — Quina? Hi ha res més escandalós que el luxe que gastes? Ahir ho disputava amb ta germana. Però encara hi ha una cosa pitjor. Això crida venjança al cel. Amb el que portes de cap a peus n’hi ha prou per fer un bon capital. Ja t’ho he dit vint vegades: tots els teus actes em desagraden molt. Tu t’empenyes en semblar un marquès… i per anar vestit així m’has de robar, no hi ha més.

CLEANT. — Robar! Com voleu que us robi?

HARPAGON. — Què sé jo! D’on treus els diners, doncs, per sostenir el luxe que gastes?

CLEANT. — Jo? És que jugo; i, com que sóc sortós, gasto tot el que guanyo.

HARPAGON. — Fas molt mal fet. Si ets sortós en el joc, hauries d’aprofitar-te’n i posar a un bon interès el diner que guanyis, a fi de tenir-lo quan el necessitis. Voldria saber, sense parlar del demés, de què serveixen totes aquestes cintes de que vas farcit de cap a peus, i si encara no n’hi ha prou amb mitja dotzena d’agulles per subjectar unes calces. Quina necessitat hi ha de gastar diners en perruques, podent portar els cabells naturals, que no costen res? Faig la juguesca que en perruques i en cintes gastes ben bé vint pistoles; i vint pistoles redituen cada any divuit lliures, sis sous, vuit diners, col·locant-les no més que al vuit per cent.

CLEANT. — Teniu raó.

HARPAGON. — Però, deixem-ho córrer, i parlem d’altra cosa. (Adonant-se de que en Cleant i l’Elisa es fan signes). Hola! (Baix i apart). Em sembla que aquest parell es fan signe de robar-me la bossa. (Alt). Què signifiquen aquests accionats?

ELISA. — Estàvem qüestionant qui dels dos parlaria primer, perquè tots dos hem de dir-vos una cosa.

HARPAGON. — I jo també haig de dir-vos una cosa a tots dos.

CLEANT. — És de casament del que desitgem parlar-vos.

HARPAGON. — També és de casament del que us vull parlar.

ELISA. — Ai! Pare!

HARPAGON. — Per què fas aquesta exclamació? És la paraula o la cosa el que et fa por?

CLEANT. — El matrimoni pot espantar-nos a tots dos segons de la manera que vós l’entengueu. Temem que els nostres sentiments no estiguin d’acord amb la vostra elecció.

HARPAGON. — Un xic de paciència. No us alarmeu. Sé el que us convé a tots dos, i ni l’un ni l’altre tindreu motiu de queixar-vos de tot el que vull fer. (Al Cleant). Doncs, per començar, diga’m: has vist una noia que es diu Mariagna, que viu aprop d’aquí?

CLEANT. — Sí, senyor.

HARPAGON (a l’Elisa). — I tu?

ELISA. — N’he sentit parlar.

HARPAGON. — Què et sembla, Cleant, aquesta noia?

CLEANT. — Que és molt escaient.

HARPAGON. — I la seva fesomia?

CLEANT. — Honesta i plena de gràcia.

HARPAGON. — I el seu aire?

CLEANT. — Admirable.

HARPAGON. — No és veritat que una noia així es mereixedora de que s’enamorin d’ella?

CLEANT. — Sí, senyor.

HARPAGON. — Oi que és un bon partit?

CLEANT. — Ja ho crec!

HARPAGON. — I que té tot l’aspecte de ser bona per a una casa?

CLEANT. — Sens dubte.

HARPAGON. — I que un marit seria feliç amb ella?

CLEANT. — Segurament.

HARPAGON. — Hi ha una petita dificultat: em sembla que no és tant rica com convindria que fos.

CLEANT. — Oh! La fortuna és el de menys, quan un es casa amb una bona noia.

HARPAGON. — A poc a poc. És veritat, però, que, si no té diners, pot tenir qualitats que la facin estimar.

CLEANT. — És veritat.

HARPAGON. — En fi, estic satisfet de veure que participeu dels meus sentiments. El seu aspecte honest i el seu caràcter m’han guanyat el cor, i estic resolt a casar-m’hi, si és que té dot.

CLEANT. — Pobre de mi!

HARPAGON. —Com?

CLEANT. — Dieu que esteu resolt a…

HARPAGON. — A casar-me amb la Mariagna.

CLEANT. — Qui? Vós? Vós!

HARPAGON. — Sí, jo, jo, jo. Què vols dir?

CLEANT. — Ah! El cap em roda! Me’n vaig.

HARPAGON. — Això no serà res. Vés enseguida a la cuina i beu un got d’aigua clara.





ESCENA VI


L’Harpagon i l’Elisa.

HARPAGON. — El delicat d’en Tendre! Un pollet té més fortalesa que ell. Això és, Elisa, el que he resolt referent a mi. En quant al teu germà, li destino una certa viuda de la qual m’han parlat avui. I a tu t’entrego al senyor Anselm.

ELISA. — Al senyor Anselm?

HARPAGON. — Sí. És un home reposat, prudent i entenimentat, que no té més de cinquanta anys, i que diuen que és molt ric.

ELISA (fent una reverència). — Doncs, jo no vull casar-me, pare, si no us sap greu.

HARPAGON (escarnint i Elisa). — I jo, filleta meva, vull que et casis, si no et sap greu.

ELISA (fent una altra reverència). — Dispenseu-me, pare.

HARPAGON (escarnint-la). — Dispensa’m, filla meva.

ELISA. — Sóc molt humil servidora del senyor Anselm; però (fent una altra reverència), amb el vostre permís, no m’hi casaré.

HARPAGON. — Sóc el teu humil criat; però (escarnint altra vegada l’Elisa), amb el teu permís, t’hi casaràs aquest vespre.

ELISA. — Aquest vespre?

HARPAGON. — Aquest vespre.

ELISA (fent una altra reverència). — Això no pot ser, pare.

HARPAGON (escarnint-la altra vegada). — Això serà, filla meva.

ELISA. — No.

HARPAGON. — Sí.

ELISA. — No, us dic!

HARPAGON. — Sí, et dic!

ELISA. — A això no m’hi obligareu.

HARPAGON. — A això t’hi obligaré.

ELISA. — Primer em mataré, abans de casar-me amb semblant subjecte.

HARPAGON. — Tu no et mataràs, i tu t’hi casaràs. Mireu quina audàcia! S’ha vist mai cap noia parlar d’aquesta manera al seu pare?

ELISA. — S’ha vist mai cap pare casar d’aquesta manera la seva filla?

HARPAGON. — És un partit del qual no hi ha res que dir. M’hi jugo qualsevol cosa que tothom aprovarà la meva elecció.

ELISA. — I jo faig la juguesca que cap persona enraonada l’aprovarà.

HARPAGON (adonant-se d’en Valeri, al lluny). — Ara ve en Valeri. Vols que entre tots dos el fem jutge d’aquesta qüestió?

ELISA. — Sí.

HARPAGON. — T’avindràs a el que falli?

ELISA. — Sí. Passaré pel que ell digui.

HARPAGON. — Doncs, ja està dit.





ESCENA VII


En Valeri, l’Harpagon i l’Elisa.

HARPAGON. — Vina, Valeri. T’hem elegit per que ens diguis qui té raó de nosaltres dos.

VALERI. — Vós, de segur.

HARPAGON. — Ja saps de què parlem?

VALERI. — No; però vós no us podeu equivocar, i teniu tota la raó.

HARPAGON. — Vull que es casi aquest vespre amb un home que és tant ric com entenimentat, i la mosca balba em diu a la cara que no vol casar-s’hi. Què me’n dius, d’això?

VALERI. — Què dic?

HARPAGON. — Sí.

VALERI. — Oh! Oh!

HARPAGON. — Què?

VALERI. — Dic que, en el fons, sóc de la vostra opinió. Vós no podeu deixar de tenir raó; però ella no va del tot equivocada, i…

HARPAGON. — Com! El senyor Anselm és un bon partit: és noble, de bon natural, reposat i molt ric, i del seu primer matrimoni no li queda cap fill. Sabria ella trobar-ne un de més bo?

VALERI. — Això es veritat. Però ella podria dir-vos que és precipitar un xic les coses, i que caldria, al menys, un quant temps per veure si la seva inclinació està d’acord amb…

HARPAGON. — És una ocasió que s’ha d’aprofitar. En aquest casament hi ha un avantatge que en un altre no trobaré: s’aconsola de prendre-la sense dot.

VALERI. — Sense dot?

HARPAGON. — Sí.

VALERI. — Ah! Ja no dic res més. Veieu? Aquesta és una raó del tot convincent: cal acceptar-ho.

HARPAGON. — Per mi és un estalvi considerable.

VALERI. — És clar. Això no pot contradir-se. És veritat que la vostra filla pot dir-vos que el matrimoni és un acte més seriós del que sembla; que d’ell depèn el ser feliç o desgraciat tota la vida; i que un compromís que ha de durar fins a la mort cal realitzar-lo amb moltes precaucions.

HARPAGON. — Sense dot!

VALERI. — Teniu raó. Vet aquí el que ho decideix tot, com se comprèn. Hi ha persones que podrien dir-vos que en semblants casos la inclinació d’una noia és una cosa, sens dubte, que s’ha de tenir en compte, i que la gran diferencia d’edat, de caràcter i de sentiments fa víctima a un matrimoni d’accidents molt desagradables.

HARPAGON. — Sense dot!

VALERI. — Ah! Això no té rèplica. Bé prou que se sap. Qui dimoni pot dir el contrari? És veritat que hi ha molts pares que s’estimarien més la felicitat de les seves filles que tots els diners del món, i que no voldrien sacrificar-les a cap interès, i que procurarien, primer de tot, que hi hagués en el matrimoni la dolça conformitat que hi manté contínuament l’honor, la tranquil·litat i l’alegria, i que…

HARPAGON. — Sense dot!

VALERI. — És veritat. Això fa tancar la boca. Sense dot! Qui es que contradiu una raó com aquesta?

HARPAGON (apart, mirant cap a l’indret del jardí). — Hola! Em sembla que sento un gos que lladra. Potser busquen els meus diners. (Al Valeri). No et moguis, que torno enseguida.





ESCENA VIII


L’Elisa i en Valeri.

ELISA. — Que te’n burles, Valeri, al parlar-li com li parles?

VALERI. — És per no fer-lo enfadar i obtenir el que desitgem. Oposar-se directament a la seva voluntat és la manera de no aconseguir res. Hi ha persones que volen ser enganyades; temperaments enemics de tota resistència; naturals tant tossuts que la veritat els fa botre i no volen passar pel camí recte de la raó, i que no es pot conduir a on se vol sinó per camins extraviats. Fes veure que consents a la seva voluntat, perquè així hi guanyarem més, i…

ELISA. — Però, aquest casament, Valeri?

VALERI. — Ja buscarem un medi per desfer-lo.

ELISA. — Però, quin medi trobarem, si s’ha d’efectuar aquest vespre?

VALERI. — És qüestió de demanar un aplaçament i fer veure que estàs malalta.

ELISA. — Però si fan venir metges es descobrirà el fingiment.

VALERI. — I ca! Que per ventura ho coneixen? Vés, dona, vés: amb l’ajuda d’ells pots tenir el mal que vulguis. Ja trobaran motius per dir-te de què prové la malaltia.





ESCENA IX


L’Harpagon, l’Elisa i en Valeri.

HARPAGON (apart, des del fons del teatre). — No ha estat res, gràcies a Déu!

VALERI (sense adonar-se de l’Harpagon). — En fi, l’últim recurs que ens queda és fugir per posar-nos a cobert de tot. Si el teu amor, estimada Elisa, és prou ferm… (Adonant-se de l’Harpagon). Sí: una filla ha d’obeir el seu pare. No ha de mirar com és fet un marit; i quan hi ha la gran raó de «sense dot», ha d’estar disposada a acceptar tot el que li donin.



TELÓ





ACTE SEGON





ESCENA I


En Cleant i l’Aleix.

CLEANT. — Ah, traïdor! On t’has ficat? No t’havia dit que…?

ALEIX. — Sí, senyor. He vingut aquí per esperar-vos; però el vostre pare, l’home més mal-agradós que conec, m’ha tret fóra, vulgues que no. Fins he corregut perill de que m pegués.

CLEANT. — Com va el nostre negoci? Ara convé anar més de pressa que mai; d’ençà que no t’he vist he descobert que el pare és el meu rival.

ALEIX. — El vostre pare està enamorat?

CLEANT. — Sí. Figura-t el que he patit per dissimular la consternació que aquesta nova m’ha causat.

ALEIX. — Ell, enamorar-se! Però, què dimoni pensa? Què es burla del món? Per la gent com ell s’ha fet l’amor?

CLEANT. — Per la meva desgracia li ha agafat aquesta passió.

ALEIX. — Però, per quin motiu li amagueu el vostre amor?

CLEANT. — Per impedir que sospiti i per conservar amb llibertat totes les ocasions necessàries per destorbar aquest casament. Quina resposta t’han fet?

ALEIX. — Els que emmanlleven són ben de plànyer, perquè es precís suportar coses estranyes quan es té necessitat, com vós, d’anar a raure als usurers.

CLEANT. — No podré fer el meu fet?

ALEIX. — Veureu. El mestre Simon, que és el qui porta aquest negoci, home treballador i ple de zel, diu que li sou molt simpàtic, i assegura que la vostra cara li ha guanyat el cor.

CLEANT. — Tindré els quinze mil francs que demano?

ALEIX. — Sí, però amb algunes petites condicions, que haureu d’acceptar si desitgeu que la cosa s’efectuï.

CLEANT. — T’ha fet parlar amb el que deixarà els diners?

ALEIX. — Ah! Això ja no és tant fàcil, perquè encara té més compte que vós d’amagar-se. Aquests són misteris més grossos del que us creieu. No m’ha volgut dir el seu nom, i avui l’ha d’encarar amb vós a casa d’un altre, a fi de saber per vós mateix els béns amb que compteu i els de la vostra família. Estic segur que el nom sol del vostre pare facilitarà la solució.

CLEANT. — I principalment sent morta la meva mare, la fortuna de la qual no em poden prendre.

ALEIX. — Aquí teniu algunes condicions que ell mateix ha dictat al nostre intermediari, a fi de que us les ensenyi abans de tirar res endavant. (Llegint). «Suposant que el prestador tingui totes les assegurances, i que el manllevador sigui major d’edat i d’una família de fortuna ben sòlida i assegurada, neta de censos i d’hipoteques, es firmarà un contracte davant d’un notari, el més honrat que es trobi, el qual, per a més seguretat, serà escollit pel prestador, que es a qui interessa més que l’acte s’efectuï com es degut».

CLEANT. — A tot això no hi ha res que dir.

ALEIX (llegint). — «El prestador, per no carregar la seva consciència amb cap escrúpol, deixarà el diner al sis per cent».

CLEANT. — Al sis per cent? Vaja. Aquest sí que és honrat! No hi ha pas motiu de queixar-se.

ALEIX. — És cert. (Llegint). «Però, com el susdit prestador no té en el seu poder tota la quantitat demanada i per fer un favor al manllevador es veu precisat al mateix temps a emmanllevar el que li falta, a l’interès del vint per cent, serà precís que el primer manllevador pagui aquest interès, sens perjudici del altre; en el ben entès que això és una garantia per que el manllevador respongui de l’emmanlleu».

CLEANT. — Com! Quin jueu! Això és més del vint-i-cinc per cent!

ALEIX. — És veritat. És el que jo he dit. Cal mirar el que aneu a fer.

CLEANT. — Què vols que miri? Necessito diners, i hauré de consentir a tot.

ALEIX. — És la resposta que he fet.

CLEANT. — Encara hi ha alguna altra cosa?

ALEIX. — No és més que una petita condició. (Llegint). «Dels quinze mil francs que es demanen, el prestador podrà comptar en diner no més que dotze mil lliures, i per fer els mil escuts que falten caldrà que el manllevador es quedi les robes, els mobles i les joies que es detallen a continuació, i que el susdit prestador ha valorat, amb tota bona fe, el més barat que li ha sigut possible».

CLEANT. — Què vol dir això?

ALEIX. — Escolteu el detall. (Llegint). «Primerament, un llit de deu pams, amb tires de punt d’Hongria molt ben aplicades damunt de seda color d’oliva, amb sis cadires i el cobrellit del mateix; tot això ben condicionat i tapat amb una tela roja i blava. A més, un pavelló de sarga color de rosa seca, amb les borles i les franges de seda».

CLEANT. — Què vol que en faci d’això?

ALEIX. — Espereu-vos. «A més, un joc de tapisseria amb els amors de Gombaut i de Macé. A més, una gran taula de noguera amb dotze columnes o pilars tornejats, que s’estira pels dos caps, i acompanyada dels seus sis escambells».

CLEANT. — Però què té que a veure…

ALEIX. — Tingueu paciència. «A més, tres fusells molt grossos, amb incrustacions de nacre, i les tres baquetes corresponents. A més, un fogó de terra, amb dos alambins i tres recipients, molt útils als qui són aficionats a destil·lar».

CLEANT. — Quina ràbia!

ALEIX. —Atengueu. «A més, una mandolina, amb totes les seves cordes, o doc sens falta. A més, uns escacs, un joc de dames i uns daus, molt a propòsit per passar el temps quan no se sap què fer. A més, una pell de llangardaix d’un parell de pams de llargada, plena de serradures, que pot servir, penjada a la paret, d’ornament d’una habitació. Tot el mencionat, valent ben bé més de quatre mil cinc centes lliures, la discreció del prestador ho rebaixa al valor de mil escuts».

CLEANT. — Maleït sigui amb la seva discreció! Quin traïdor i quin botxí n’hi ha! S’ha vist mai una usura semblant? Encara no està content amb l’excessiu interès que em demana, que em vol obligar a que em quedi, pel valor de tres mil lliures, les velles andròmines que recull? De segur que no en trauré ni dos cents escuts, de tot això! I, no obstant, no tinc més remei que sucumbir a les seves exigències, perquè s’aprofita de l’ocasió i em farà acceptar el que vulgui. Aquest valent murri en té un punyal al pit.

ALEIX. — Justament us veig, senyor, i no us sàpiga greu, en el mateix camí en que es trobava en Panurge per arruïnar-se, emmanllevant diners, comprant car, venent barato i menjant el blat encara verd.

CLEANT. — Què vols que faci? Vet-aquí la situació en que es troben molts joves per la maleïda avarícia dels seus pares. I després s’estranyen que els fills els desitgin la mort!

ALEIX. — S’ha de confessar que el vostre, amb la seva avarícia, exasperaria l’home més tranquil de la terra. Jo, gràcies a Déu, no tinc instints criminals; però, quan veig els meus col·legues compromesos en alguns negociets, procuro aprofitar-me’n amb molta destresa, i encara amb més prudència em desempallego de tots els compromisos que puguin fer olor de forca; però, si voleu que us sigui franc, veient el comportament del vostre pare, em vénen unes intencions de robar-lo, que fins crec que faria una acció meritòria.

CLEANT. — Veiam: deixa-m donar un cop-d’ull a aquesta llista.





ESCENA II


L’Harpagon, mestre Simon en Cleant i l’Aleix, en el fons del teatre.

SIMON. — Sí, senyor. És un jove que necessita diners. Els seus negocis l’obliguen a emmanllevar-ne, i s’avindrà a tot el que vós vulgueu.

HARPAGON. — Però a vós us sembla, mestre Simon, que no hi ha cap perill? Sabeu el nom, els béns i la família d’aquest jove?

SIMON. — No; no puc dir-vos res concretament. La casualitat ha fet que el dirigissin a mi. Us podreu informar de tot per ell mateix. La persona que me l’ha recomanat ha dit que tindreu una gran satisfacció quan el coneixereu. Tot el que puc dir-vos es que la seva família és molt rica, que no té mare, i que es compromet, si ho voleu vós, a que el seu pare mori abans de vuit mesos.

HARPAGON. — Això ja es alguna cosa. La caritat, mestre Simon, ens obliga a servir a les persones, quan podem fer-ho.

SIMON. — Això es comprèn.

ALEIX (baix, al Cleant, reconeixent mestre Simon). — Què vol dir això? Mestre Simon parla amb el vostre pare!

CLEANT (baix, a l’Aleix). — Li hauran dit qui sóc jo? Has estat tu, qui m’ha traït?

SIMON (al Cleant i l’Aleix). — Hola! Aneu molt de pressa! Qui us ho ha dit que era aquí? (A l’Harpagon). No he sigut pas jo qui els ha dit el vostre nom i on vivíeu. Però, em sembla que no és cap mal: són persones discretes, i aquí poden exposar el seu objecte.

HARPAGON. — Com?

SIMON (indicant en Cleant). — El senyor és la persona que vol emmanllevar-vos les quinze mil lliures de que us he parlat.

HARPAGON. —Tu! Ah, pillet! Tu descendeixes a aquests actes?

CLEANT. — I vós, pare, us dediqueu a aquestes odioses accions?

(Mestre Simon fuig i l’Aleix s’amaga).





ESCENA III


L’Harpagon i en Cleant.

HARPAGON. — Ets tu qui vol arruïnar-se fent emmanlleus tant condemnats?

CLEANT. — Sou vós qui procura enriquir-se amb usures tant criminals?

HARPAGON. — Encara goses presentar-te al meu davant després d’això?

CLEANT. — Encara goseu presentar-vos en public, després d’això?

HARPAGON. — Diga’m: ¿no te’n dónes vergonya de fer aquestes disbauxes, d’embrancar-te en despeses tant espantoses i de dissipar ignominiosament la fortuna que els teus pares han recollit a força de tantes suades?

CLEANT. — ¿No us cau la cara de vergonya de deshonrar el vostre bon nom amb els negocis que feu; de sacrificar glòria i reputació al desig insaciable d’acumular diners i més diners, i de recórrer, tractant-se d’interessos, a les més infames subtilitats que hagin pogut inventar els més celebres usurers?

HARPAGON. — Vés-te’n del meu davant, murri, més que murri! Vés-te’n del meu davant!

CLEANT. — Digueu: qui és més criminal: el qui emmanlleva diners que necessita, o el qui roba diners no havent-los de menester?

HARPAGON. — Vés-te’n, te dic! No m’escalfis les orelles! (Sol). No em sap greu el que ha passat, perquè m’és un avís per que vigili ara més que mai totes les seves accions.





ESCENA IV


La Frosina i l’Harpagon.

FROSINA. — Senyor… Harpagon. Espereu-vos un moment, que torno enseguida. (A part). És qüestió de donar un cop d’ull als diners.





ESCENA V


L’Aleix i la Frosina.

ALEIX (sense veure la Frosina). — En bona fe que l’aventura és graciosa! Cal que tingui en algun lloc un gran magatzem d’andròmines, perquè nosaltres no coneixem res del citat en la llista que tenim.

FROSINA. — Hola! Ets tu, simpàtic Aleix? Com és que ens trobem plegats?

ALEIX. — Ah! Ets tu, Frosina? Què hi véns a fer, aquí?

FROSINA. — El que faig per tot arreu: negociets, ser servicial a les persones, i aprofitar-me de la millor manera possible de les habilitats que jo pugui tenir. Ja saps tu que es necessita molta habilitat per viure en aquest món, i que a les persones com jo el cel no ha concedit altres rendes que la intriga i la manya.

ALEIX. — Que tens algun negoci amb l’amo de la casa?

FROSINA. — Sí: li porto un negociet, pel qual espero que seré recompensada.

ALEIX. — Per ell? Ah! Cregues que seràs molt hàbil si aconsegueixes treure’n res. T’aviso que els diners, aquí dintre, van molt cars.

FROSINA. — Hi ha certs serveis que toquen el cor meravellosament.

ALEIX. — Sóc el vostre servidor. Tu encara no coneixes el senyor Harpagon. De les persones humanes és la menys humana; de tots els mortals, el mortal més cruel i més avariciós. No hi ha cap servei, per molt que ell l’agraeixi, que sigui capaç de fer-li obrir les mans. De paraula, moltes alabances, moltes consideracions, molt afecte, i tanta amistat com vulgueu; però de diners, no n’hi ha de fets. No he vist res més àrid ni eixut que les seves recompenses i les seves postures. «Donar» és una paraula que li fa tant d’horror, que no diu mai «us dono el bon dia», sinó «us deixo el bon dia».

FROSINA. — Déu meu! Jo sé l’art de munyir les persones. Tinc el secret de commoure la seva tendresa, de pessigollejar els seus cors, de trobar els indrets que tenen més sensibles.

ALEIX. — En ell és temps perdut. No tinguis por que aconsegueixis commoure’l, tractant-se de diners. És molt agarrat, però d’una manera desesperadora. Encara que vegi que rebentes, quedarà tant tranquil. En una paraula: s’estima més els diners que la reputació, que l’honor i que la virtut. Quan veu un que demana, li agafen convulsions; és ferir-lo pel seu cantó mortal; és partir-li el cor; és arrencar-li les entranyes; i si… Ja torna. Me’n vaig.





ESCENA VI


L’Harpagon i la Frosina.

HARPAGON (baix). — Tot va com una seda. (Alt). I bé! Què hi ha de nou, Frosina?

FROSINA. — Ah, Déu meu! Sabeu que esteu molt bo?

HARPAGON. — Qui, jo?

FROSINA. — Mai us havia vist una cara tant fresca i tant guapa.

HARPAGON. — Vols dir?

FROSINA. — Però si mai heu sigut tant jove com ara! Veig persones de vint-i-cinc anys que estan més envellides que vós.

HARPAGON. — I, no obstant, Frosina, en tinc seixanta de fets.

FROSINA. — I què són seixanta anys? Si s’és a la flor de l’edat! Ara entreu a la bona època de l’home.

HARPAGON. — És veritat, Però em sembla que no vindria malament que tingués una vintena d’anys menys.

FROSINA. — Ca, home, ca! Vós no en teniu necessitat d’això. Sou de tant bona fusta que viureu fins als cent anys.

HARPAGON. — Vols dir?

FROSINA. —Segurament. En teniu tot l’aspecte. Veiam. No us mogueu. Vaja! Entre els dos ulls hi teniu una senyal que indica que tindreu la vida llarga.

HARPAGON. — Que hi entens, tu, en això?

FROSINA. — Ja ho crec! Veiam: ensenyeu-me la mà. Ah! Déu meu! Quina ratlla de vida!

HARPAGON. — Què?

FROSINA. — Que no veieu fins on va, aquesta ratlla?

HARPAGON. — I bé! Què vol dir això?

FROSINA. — Com! Què deia jo, cent anys! Vós passareu dels cent vint.

HARPAGON. — Vols dir?

FROSINA. — Ja us dic jo que caldrà que us matin! Veureu enterrar els vostres fills i els vostres néts.

HARPAGON. — Millor. Com va el nostre negoci?

FROSINA. — No cal preguntar-ho. Que per ventura no m’he sortit amb la meva en tot el que m’he ficat? Tinc, sobre tot pels casaments, un talent meravellós. No hi ha parella en el món que en poc temps no trobi el medi d’ajuntar. Jo crec, si m’ho posés al cap, que casaria al Gran Turc amb la República de Venècia. En aquest negoci no hi havia grans dificultats. Com que vaig sovint a casa d’elles, els he parlat de vós a l’una i a l’altra, i he dit a la mare la intenció que dueu respecte a la Mariagna, com a resultat de veure-la pel carrer i a la finestra prenent la fresca.

HARPAGON. — I què ha contestat?

FROSINA. — Ha rebut amb alegria la proposició. Quan li he dit que vós desitjàveu molt que la seva filla assistís aquesta tarde a l’acte de firmar els capítols matrimonials de la vostra, ha consentit enseguida i me l’ha confiada a mi.

HARPAGON. — Com que em veig obligat, Frosina, a donar un sopar al senyor Anselm, m’agradarà molt que ella hi assisteixi.

FROSINA. — Teniu raó. Ella, en havent dinat, visitarà la vostra filla, i després, tot esperant l’hora de sopar, donarà un tomb per la fira.

HARPAGON. — Podran anar-se’n plegades en el meu carruatge, que els deixaré.

FROSINA. — Molt ben pensat.

HARPAGON. — I escolta, Frosina: que has parlat a la mare del dot que pot donar a la filla? Li has dit que s’ajudi un xic, que faci un esforç, que es prepari per una ocasió com aquesta? Perquè encara no ha arribat el temps de casar-se amb una noia que no tingui una mica de dot.

FROSINA. — Què dieu! És una noia que us portarà un dot de dotze mil lliures de renda.

HARPAGON (sorprès). — Dotze mil lliures de renda?

FROSINA. — Sí. Primerament, ha sigut criada i educada en una gran economia; està acostumada a alimentar-se amb verdures, llet, formatge i pomes, i, per consegüent, no exigirà ni taula ben servida, ni menjars exquisits, ni llaminadures tot l’any, ni altres delicadeses que voldria qualsevulla altra dona; i tot això representa ben bé un estalvi de tres mil francs l’any. A més d’això, és molt endreçada i senzilla, i no li agraden els vestits luxosos, ni les joies costoses, ni els mobles sumptuosos, com a moltes del seu braç: i això bé val més de quatre mil lliures l’any. A més, té horror al joc, el que és poc comú en les dones d’avui dia. Jo en sé una del meu barri que aquest any ha perdut vint mil francs jugant al trenta i quaranta. Però, prenem-ne no més que la quarta part: cinc mil francs pel joc a l’any, i quatre mil per vestits i joies, fan nou mil lliures; i mil escuts que posarem pel menjar.

HARPAGON. — Sí, no està mal; però aquest compte es basa en suposicions.

FROSINA. — Perdoneu. ¿Vós teniu per suposicions aportar com a dot, en el matrimoni, una gran sobrietat, l’herència d’un gran amor a la senzillesa en el vestir, i l’adquisició d’una gran quantitat d’odi al joc?

HARPAGON. — És una burla el voler fer-me el seu dot amb totes les despeses que no farà. No acusaré pas rebut del que no cobri; i cal que cobri alguna cosa.

FROSINA. — Déu meu! Bé prou que cobrareu! Elles m’han parlat d’un cert país on hi tenen propietats, de les quals vós en sereu l’amo.

HARPAGON. — Caldrà veure-ho, això! Però, Frosina, encara hi ha una cosa que m’inquieta. La noia és jove, com tu veus; i generalment les persones joves no estimen més que els seus semblants i busquen la seva companyia. Tinc por que un home de la meva edat no sigui del seu gust i que això produeixi a casa meva alguns disgustets que em desagradarien.

FROSINA. — Ah! Que la coneixeu poc! Aquesta és una particularitat que em descuidava de dir-vos. Té un odi espantós a tots els joves, i només li agraden els vells.

HARPAGON. — A ella!

FROSINA. — Sí, a ella. Voldria que l’haguéssiu sentit parlar fa poc. No pot veure a cap jove, i no podeu figurar-vos el contenta que està quan veu un vell amb barba majestuosa. Com més vells són, més li agraden. Vos adverteixo que no tracteu de semblar més jove del que sou, perquè per agradar a ella s’ha de tenir al menys seixanta anys. Encara no fa quatre mesos que, estant a punt de casar-se, va desfer el casament al veure que el seu promès només tenia cinquanta-sis anys i no va posar-se ulleres per firmar els capítols matrimonials.

HARPAGON. — Per això, només?

FROSINA. — Sí. Diu que en té poc amb cinquanta-sis anys, i que només li agraden els nassos que porten ulleres.

HARPAGON. — De veritat, em dius una cosa que em ve de nou.

FROSINA. — Oh! I encara hi ha més. En la seva cambra hi té alguns quadres i algunes estampes; però, que us penseu que són Adonis, Cefals, Paris i Apol·los? No: són les imatges de Saturn, del rei Príam, del vell Néstor i del bon pare Anxis damunt de les espatlles del seu fill.

HARPAGON. — Això és admirable! Vet aquí una cosa que no hauria pensat mai! Estic molt content de saber que ella és així. En efecte, si jo hagués sigut dona, tampoc m’haurien agradat els joves.

FROSINA. — Ho crec ben bé; perquè, qui pot estimar-los, aquests jovenets perfumats? Són uns mocosos i uns presumits que no pensen més que en lluir la seva pell! Jo voldria que em diguessin quin atractiu tenen.

HARPAGON. — No ho comprenc pas. No sé com hi ha dónes que els estimen tant.

FROSINA. — Cal ser boja rematada. És de sentit comú estimar la joventut? Són homes aquests joves rossets? No sé com es poden trobar agradables aquesta mena de tipus.

HARPAGON. — És el que dic sempre. Amb el seu posat de nyicris, amb els seus quatre pèls de barba de gat, amb les seves perruques d’estopa, les seves calces caigudes i tots espitregats…

FROSINA. — Molt bé. Molt ben dit! Quina patxoca que feu! Un hom es complau contemplant-vos! És així com s’ha d’anar vestit per agradar!

HARPAGON. — Trobes que faig goig?

FROSINA. — Esteu encantador! Podríeu fer-vos fer el retrat. Gireu-vos un xic, si us plau. No es pot demanar més! Veiam: camineu una mica. Quin cos més ben tallat, airós i sense arrugues! No marca cap xacra!

HARPAGON. — Gràcies a Déu, no en tinc de grosses: només hi ha la fluxió que m’agafa de quan en quan.

FROSINA. — Això no és res! No us escau mal, la vostra fluxió, i quan tossiu encara feu gracia!

HARPAGON. — Diga’m: encara no m’ha vist la Mariagna? No s’ha adonat de mi, quan passo?

FROSINA. — No; però hem parlat molt de vós. Li he fet la descripció de la vostra persona, i no m’he descuidat d’alabar-vos i de dir-li el avantatjós que li serà tenir-vos per marit.

HARPAGON. — Has fet molt bé. Gràcies.

FROSINA. — Ah! Voldria fer-vos una petita demanda: tinc un plet, que estic a punt de perdre per falta de diners. (L’Harpagon es posa seriós). Vós podríeu facilitar que jo guanyés, si fóssiu un xic amable amb mi… No podeu figurar-vos l’alegria que ella tindrà al veure-us. (L’Harpagon pren un aire jovial). Ah! Com li agradareu! El vostre collet a l’antiga li farà un efecte admirable! Però el que li agradarà més serà veure que porteu les calces apuntades al perpunt amb agulles. Això és el que l’enamorarà més de vós. Un promès amb agulles serà per ella un atractiu meravellós.

HARPAGON. — És cert. Estic molt content del que em dius.

FROSINA. — Veritablement, senyor Harpagon, aquest plet té per mi una gran importància. (L’Harpagon torna a posar-se seriós). Estic arruïnada si el perdo. Una petita ajuda em posaria a to… M’hauria agradat que haguéssiu vist l’alegria amb que m’escoltava quan li parlava de vós. (L’Harpagon pren un aire jovial). El goig esclatava en els seus ulls al sentir contar les vostres qualitats. En fi l’he deixada desitjant que el casament es celebri el més aviat possible.

HARPAGON. — M’has fet un gran favor, Frosina, i et confesso que estic molt, però molt agraït.

FROSINA. — Us prego, senyor Harpagon, que m’ajudeu en la situació en que em trobo. (L’Harpagon torna a posar-se seriós). Sortiré d’un compromís, i us en estaré eternalment agraïda.

HARPAGON. — Adéu. Me’n vaig a escriure algunes cartes.

FROSINA. — Us asseguro, senyor Harpagon, que em trauríeu d’una situació molt apurada.

HARPAGON. — Donaré ordre de que la meva carrossa estigui a punt per portar-vos a la fira.

FROSINA. — No us importunaria si no m’hi veiés obligada per la necessitat.

HARPAGON. — Ja procuraré que es pugui sopar d’hora a fi de que no us faci mal.

FROSINA. — No refuseu ajudar-me en aquesta ocasió! No us podeu figurar el favor que…

HARPAGON. — Me’n vaig. Sento que em criden. Fins a després.

FROSINA (sola). — Dimoni d’home! Maleït siga! Aquest ronyós ha resistit tots els meus atacs! Però no em dono per vençuda. En tot cas, encara queden els altres, que estic segura que em recompensaran bé.



TELÓ





ACTE TERCER





ESCENA I


L’Harpagon, en Cleant, l’Elisa, en Valeri, la senyora Clàudia amb una escombra, mestre Jaume, en Ramon i en Pere.

HARPAGON. — Vaja, veniu tots aquí, que us donaré ordres per després i us diré el que ha de fer cadascú. Acosteu-vos, Clàudia: comencem per vós. Bé: ja veig que porteu les armes a la mà. Quedeu encarregada de netejar-ho tot. Sobre tot procureu no fregar massa fort els mobles, perquè es gasten. A demés, mentre duri el sopar, vigileu les ampolles, perquè si se’n fa cap de fonedissa o es trenca alguna cosa, en sereu responsable i us ho descomptaré de la mesada.

JAUME (apart). — Càstig polític!

HARPAGON (a la senyora Clàudia). — Ja us en podeu anar.





ESCENA II


L’Harpagon, en Cleant, l’Elisa, en Valeri, mestre Jaume, en Ramon i en Pere.

HARPAGON. — Tu, Ramon, i tu, Pere, quedeu encarregats de rentar les copes i de servir la beguda, però solament quan tinguin set i no com fan alguns criats impertinents que provoquen als convidats invitant-los a beure quan no hi pensen. Espereu que us ho demanin més d’una vegada, i recordeu-vos sempre de portar força aigua.

JAUME (apart). — És clar: el vi pur se’n puja al cap.

PERE. — Que ens traurem la brusa?

HARPAGON. — Sí, quan veureu que vénen els convidats. Procureu no embrutar-vos els vestits.

RAMON. — Ja deveu recordar que un dels davants del meu perpunt està tacat d’oli del llum.

PERE. — I jo tinc les calces estripades del darrera, i se’m veu, amb perdó sigui dit…

HARPAGON (al Pere). — Prou! Us arrambeu a la paret i presenteu la cara a tothom. (Al Ramon, ensenyant-li com ha de col·locar el barret davant del seu perpunt pera tapar la taca d’oli). I, tu, posa el barret així, quan serveixis.





ESCENA III


L’Harpagon, en Cleant, l’Elisa, en Valeri i mestre Jaume.

HARPAGON. — Tu, Elisa, vigilaràs lo que sobri i procuraràs que no es faci malbé res, que aquesta és l’obligació de les noies. Al mateix temps prepara’t a rebre com cal a la que ha de ser la meva esposa, que vindrà a visitar-te i se t’endurà a la fira. Ho tens entès, el que et dic?

ELISA. — Sí, senyor.





ESCENA IV


L’Harpagon, en Cleant, en Valeri i mestre Jaume.

HARPAGON. — I tu, senyoret, a qui tinc la bondat de perdonar la història de fa poca estona, procura també no fer-li mala cara.

CLEANT. — Jo, mala cara? I per quin motiu?

HARPAGON. — Déu meu! Prou sé el procedir dels fills quan el pare es casa de nou, i amb quins ulls acostumen mirar a la que se’n diu madrastra. Però si vols que no em recordi més de la teva darrera calaverada, et recomano sobre tot que facis bona cara a aquesta persona i que l’acullis de la millor manera possible.

CLEANT. — Parlant-vos amb franquesa, pare, no us puc dir que m’agradi que ella em sigui madrastra: mentiria si ho digués. Ara, en quant a rebre-la bé i fer-li bona cara, us prometo que compliré puntualment els vostres desitjós.

HARPAGON. — Procura fer-ho així, doncs.

CLEANT. — Ja veureu com no us queixareu de mi.

HARPAGON. — Obraràs santament.





ESCENA V


L’Harpagon, en Valeri i mestre Jaume.

HARPAGON. — Vina, Valeri: ajuda’m en això. Veiam: acosteu-vos, mestre Jaume: a vós us he deixat per l’últim.

JAUME. — És al vostre cotxer o al vostre cuiner que voleu parlar? Perquè sóc l’una cosa i l’altra…

HARPAGON. — És a tots dos.

JAUME. — Però, a qui dels dos, de primer?

HARPAGON. — Al cuiner.

JAUME. — Espereu-vos, doncs, si us plau. (Mestre Jaume es treu la casaca de cotxer i queda vestit de cuiner).

HARPAGON. — Quina mena de cerimònia és aquesta?

JAUME. — Ara ja podeu dir.

HARPAGON. — Avui tinc compromís de donar un sopar.

JAUME (a part). — Gran meravella!

HARPAGON. — Digueu-me: ens servireu un bon menjar?

JAUME. — Prou, si em doneu diners.

HARPAGON. — Que dimoni! Sempre diners! Sembla que no sàpiguen dir altra cosa: diners! diners! diners! Ah! No tenen altra paraula a la boca: diners! Sempre parlar de diners! Vet aquí el seu cavall de batalla: diners!

VALERI. — Mai he sentit una resposta més impertinent. Vaja una gràcia fer un bon menjar amb molts diners! És la cosa més senzilla del món, i no hi ha ningú, per apocat que sigui, que no ho faci. Però, l’habilitat d’un home consisteix en fer un bon menjar amb pocs diners.

JAUME. — Un bon menjar amb pocs diners?

VALERI. — Sí.

JAUME (al Valeri). — En bona fe, senyor administrador, ja ens ensenyareu aquest secret i agafareu el meu ofici de cuiner, ja que aquí voleu ser el factòtum.

HARPAGON. — Calleu. Què és el que necessitarem?

JAUME. — Veieu el senyor administrador, que diu que us farà un bon menjar per pocs diners.

HARPAGON. — Contesteu-me el que us pregunto!

JAUME. — Quantes persones sereu a taula?

HARPAGON. — Serem vuit o deu; però comptem-ne només vuit. Quan hi ha menjar per vuit, també n’hi ha per deu.

VALERI. — És clar que sí!

JAUME. — Doncs, bé: es necessitaran quatre bons potatges i cinc plats… Potatges… Entrants…

HARPAGON. — Què dius ara! N’hi ha per a obsequiar a tota una població!

JAUME. — Rost…

Harpagon (tapant amb la mà la boca de mestre Jaume). — Calla, traïdor, que et menges tota la meva fortuna!

JAUME. — Entremesos…

HARPAGON (tapant altra vegada amb la mà la boca de mestre Jaume). — Encara més!

VALERI (a mestre Jaume). — Que teniu ganes de que rebenti tothom? Que per ventura el senyor ha invitat la gent per assassinar-la a força de menjar? Llegiu un xic «Els preceptes de la salut» i pregunteu als metges si hi ha res més perjudicial per a l’home que el menjar massa.

HARPAGON. — Tens raó.

VALERI. — Tingueu entès, mestre Jaume, vós i els vostres confrares, que una taula massa plena de vianda és un trencacolls, i que, per mostrar-se amic dels que s’invita, cal que la sobrietat regni en els àpats que es donen, i que, segons el dir d’un autor antic, «Cal menjar per viure, i no viure per menjar».

HARPAGON. — Ah! Que ben dit! Acosta’t, que vull abraçar-te per aquestes paraules. És la màxima més bonica que he sentit en ma vida: «Cal viure per menjar, i no menjar per vi…». No, no és pas això. Com ho dius?

VALERI. — Que «cal menjar per viure, i no viure per menjar».

HARPAGON (a mestre Jaume). — Sí. Ho sents? (Al Valeri). Qui és el gran home que ha dit això?

VALERI. — No me’n recordo, ara, el seu nom.

HARPAGON. — Recorda’t d’escriure’m aquestes paraules. Vull fer-les gravar, en lletres d’or, damunt de l’escalfapanxes.

VALERI. — No me’n descuidaré. Pel vostre sopar, deixeu-me fer a mi, que ho arreglaré tot com cal.

HARPAGON. — Tu mateix.

JAUME. — Millor. Fóra mals de cap.

HARPAGON (al Valeri). — Busca viandes d’aquelles que, menjant-ne poc, atipen molt… alguna llegum grassa… carn amb castanyes…

VALERI. — Estigueu descansat.

HARPAGON. — Ara, mestre Jaume, s’ha de netejar la meva carrossa.

JAUME. — Espereu-vos. Això va dirigit al cotxer. (Mestre Jaume es posa la casaca). Dèieu que…?

HARPAGON. — Que s’ha de netejar la meva carrossa i tenir els cavalls a punt de dur a la fira…

JAUME. — Els vostres cavalls! En bona fe que no estan pas en estat de caminar. No us diré que estiguin sobre el jaç, perquè les pobres besties no en tenen, i això seria murmurar; però vós els feu observar uns dejunis tant rigorosos, que els pobres no són més que ombres de cavalls.

HARPAGON. — Ja n’estan de malalts, ja! Si no fan res!

JAUME. — I per què no fan res no han de menjar? Més els valdria, als pobres animals, treballar molt i menjar força. Em trenca el cor veure’ls tant decandits; perquè, vaja, me’ls estimo, els meus cavalls, i al veure’ls sofrir em sembla que sóc jo qui pateixo. Cada dia em trec el menjar de la boca per ells. És ser massa cruel no tenir pietat del pròxim.

HARPAGON. — No els serà pas gaire pesat anar fins a la fira.

JAUME. — Ca, no, senyor; no em veig amb cor de menar-los, i seria consciència que els xurriaqués en l’estat en que estan. ¿Com voleu que arrosseguin una carrossa, si no poden arrossegar-se ells mateixos?

VALERI. — Senyor, ja miraré de que el veí Picard s’encarregui de menar-los. Mestre Jaume haurà d’enllestir el sopar.

JAUME. — Millor. Més m’estimo que morin a mans d’un altre que no a les meves.

VALERI. — Veig que el senyor Jaume es posa a la raó…

JAUME. — El senyor administrador fa tot el que ha de fer.

HARPAGON. — Que hi hagi pau!

JAUME. — Senyor, no puc sofrir els aduladors… Veig que tot el que ell fa, que les seves continuades fiscalitzacions del pa, del vi, de la llenya, de la sal i de les candeles, no és més que per afalagar-vos i fer-se ben veure. M’enrabia, això; i estic enfadat de sentir cada dia el que es diu de vós; perquè, a pesar de tot, us tinc afecte: després dels cavalls, sou la persona que més aprecio.

HARPAGON. — Podria saber, mestre Jaume, el que es diu de mi?

JAUME. — Sí, senyor, si estès segur que això no us havia d’enfadar.

HARPAGON. — No, de cap manera.

JAUME. — Perdoneu. Estic segur que sí.

HARPAGON. — No tingueu por; al contrari, és fer-me un plaer. M’agradarà molt saber el que diuen de mi.

JAUME. — Ja que ho voleu, us diré amb tota franquesa que per tot arreu es burlen de vós i que tothom ens tira indirectes i conta histories de la vostra tacanyeria. L’un diu que feu imprimir calendaris especials en els quals feu doblar les quatre témpores i els dies de vigília a fi d’aprofitar-vos dels dejunis que feu fer als que estan a les vostres ordres; l’altre, que sempre teniu a punt queixes dels vostres criats per a quan s’acosta el temps de les propines, o per a quan algun se’n va del vostre servei, tenir un motiu per no donar-los res; un altre compta que una vegada vau fer citar a un gat d’un veí vostre per haver-se menjat un bocí de cuixa de moltó; un altre, que us van sorprendre una nit quan veníeu de robar la civada pels vostres cavalls, i que el cotxer que teníeu abans va donar-vos, a les fosques, no sé quants cops de bastó, el que vós us porteu callat. En fi, voleu que us ho digui? No es pot anar enlloc que no se senti parlar de vós en tots sentits. Sou la conversa i la riota de tothom, i mai parlen de vós que no diguin que sou un avar, un ronyós, un miserable, un usurer.

HARPAGON (pegant a mestre Jaume). — Sou un bèstia, un pillet, un covard i un pocavergonya!

JAUME. — Ho veieu? No ho havia endevinat? No m’heu volgut creure. Ja us havia dit que us faria enfadar si us deia la veritat.

HARPAGON. — Apreneu de parlar!





ESCENA VI


En Valeri i mestre Jaume.

VALERI (rient). — Amb el que veig, mestre Jaume, paguen malament la vostra franquesa.

JAUME. — Vatua! Senyor vingut de nou, no us doneu importància, que no us està bé. Rieu dels vostres cops de bastó, quan us en donin, i no rieu dels meus.

VALERI. — Ah! Mestre Jaume, us prego que no us enfadeu.

JAUME (apart). — Sembla que fila dret. Faré el valent, i, si és prou ximplet per témer em, l’escalfaré una mica. (En veu alta). Tingueu entès, senyor rialla, que jo no ric; i si em puja la mosca al nas us faré riure d’una altra manera. (Mestre Jaume empeny al Valeri, amenaçant-lo, fins al fons del teatre).

VALERI. — Ei! Home, no empenyeu!

JAUME. — Com, que no empenyi? No em dóna la gana!

VALERI. — Dispenseu.

JAUME. — Sou un impertinent!

VALERI. — Mestre Jaume!

JAUME. — No hi ha mestre Jaume que valgui! Si agafo un bastó, us les mesuraré de valent!

VALERI. — Com? Un bastó? (En Valeri fa recular al mestre Jaume).

JAUME. — Ei! No parlo pas d’això!

VALERI. — Que no sabeu, senyor presumit, que sóc capaç de bastonejar-vos?

JAUME. — No en dubto pas.

VALERI. — I que no sou, al cap i a la fi, res més que un trist cuiner?

JAUME. — Ja ho sé.

VALERI. — I que vós encara no em coneixeu?

JAUME. — Perdoneu.

VALERI. — Dieu que voleu pegar-me?

JAUME. — Ho deia de broma.

VALERI. — Doncs, jo no en vull de bromes. (Bastonejant a mestre Jaume). Sou un mal bromista!

JAUME (sol). — Maleïda sinceritat! És un mal ofici. D’avui endavant no la vull dir més la veritat. Passi que l’amo em pegui: hi té algun dret; però que ho faci el senyor administrador… Me’n venjaré, si puc.





ESCENA VII


La Mariagna, la Frosina i mestre Jaume.

FROSINA. — Mestre Jaume: sabeu si el senyor Harpagon és a casa?

JAUME. — Sí, hi és: massa que ho sé.

FROSINA. — Feu el favor de dir-li, doncs, que nosaltres som aquí.





ESCENA VIII


La Mariagna i la Frosina.

MARIAGNA. — Ah! Estic inquieta, Frosina. I, si haig de dir el que sento, temo aquesta entrevista.

FROSINA. — Però, per què? Per quin motiu esteu inquieta?

MARIAGNA. — Pobra de mi! I m’ho pregunteu? ¿No us figureu les inquietuds d’una persona que està a punt de veure el suplici a que volen condemnar-la?

FROSINA. — Ja veig bé prou que, per morir agradablement, no es l’Harpagon el suplici que vós voldríeu; i conec en la vostra mirada que penseu en el jove ros de que m’heu parlat.

MARIAGNA. — Sí. És una cosa que no puc negar, Frosina. Les visites respectuoses que ens ha fet han produït, us ho confesso, algun efecte en la meva ànima.

FROSINA. — Però, heu pogut saber qui és?

MARIAGNA. — No, no sé qui és; però sé que es fa estimar. Si pogués escollir, el prendria primer que un altre. Ell contribueix no poc a fer-me trobar un turment espantós en el marit que volen donar-me.

FROSINA. — Déu meu! Tots aquests rossets són agradables i complimentosos i saben presentar-se; però la majoria són pobres com les rates. Per a vós és millor que prengueu un marit vell que sigui ric. És veritat que els sentits no poden satisfer-se fent-ho així, i que amb un espòs semblant es passen alguns disgustets; però això no pot ser de durada: la seva mort farà que aviat pugueu tenir un altre marit més amable i a complerta satisfacció.

MARIAGNA. — Déu meu! És una trista cosa, Frosina, que, per ser feliç, s’hagi de desitjar o esperar la mort d’algú. I la mort no ajuda sempre els nostres projectes.

FROSINA. — Que us en burleu? No us hi caseu sinó amb la condició de deixar-vos viuda enseguida: això ha de constar en un dels capítols matrimonials. Seria una impertinència que no morís al cap de tres mesos. Ara ve.

MARIAGNA. — Ai, Frosina, quina figura!





ESCENA IX


L’Harpagon, la Mariagna i la Frosina.

HARPAGON (a la Mariagna). — Simpàtica Mariagna, no us ofengueu si vinc a trobar-vos portant ulleres. Ja sé que els vostres atractius fereixen els ulls, són massa visibles per sí sols, i que no hi ha necessitat de posar-se ulleres per adonar-se’n; però als astres se’ls observa amb ulleres, i jo mantinc i garanteixo que vós sou un astre, però l’astre més formós que hi ha en la regió dels astres… Frosina, veig que no contesta, i em sembla que no experimenta cap alegria veient-me.

FROSINA (a l’Harpagon). — És que encara li dura la sorpresa. A més, les noies sempre es donen vergonya de ser les primeres en demostrar els seus sentiments.

HARPAGON (a la Frosina). — Tens raó. (A la Mariagna). Nena adorable, ara ve la meva filla a saludar-vos.





ESCENA X


L’Harpagon, l’Elisa, la Mariagna i la Frosina.

MARIAGNA. — Tanmateix, senyora, he tardat massa en fer-vos una visita.

ELISA. — Senyora, vós heu fet el que jo havia de fer, i era a mi que em tocava ser la primera.

HARPAGON. — Veieu? És tota una dona. Mala herba sempre creix.

MARIAGNA (en veu baixa, a la Frosina). — Quin home més grosser!

HARPAGON (a la Frosina). — Què diu, la senyora?

FROSINA. — Que us troba admirable.

HARPAGON. — És massa l’honor que em feu, adorable Mariagna.

MARIAGNA (apart). — Que és animal!

HARPAGON. — Estic molt reconegut dels vostres sentiments.

MARIAGNA (apart). — No puc suportar-ho més!





ESCENA XI


L’Harpagon, la Mariagna, l’Elisa, en Cleant, en Valeri, la Frosina i en Ramon.

HARPAGON. — Ara ve també el meu fill a saludar-vos.

MARIAGNA (en veu baixa, a la Frosina). — Ah, Frosina! Quina troballa! Justament és el mateix de qui t’he parlat.

FROSINA (a la Mariagna). — L’aventura és meravellosa!

HARPAGON. — Veig que us sorprèn que tinga fills tant grans; però no trigaré gaire a desfer-me’n.

CLEANT(a la Mariagna). — Senyora, a dir-vos la veritat, no m’esperava aquesta aventura. No m’ha sorprès poc el meu pare quan m’ha dit la intenció que portava!

MARIAGNA. — Jo puc dir la mateixa cosa: és una troballa imprevista que m’ha sorprès tant com a vós, perquè no estava preparada per una semblant aventura.

CLEANT. — És veritat, senyora, que el meu pare no pot escollir millor, i que em dona goig de debò l’honor de veure-us. Això no vol dir que jo arribi fins al punt d’alegrar-me del propòsit que pugueu tenir de ser la meva madrastra. Us confesso que és un compliment massa difícil per a mi. És un títol que no us desitjo pas, i dispenseu que us ho digui. A algú li semblaran brutals aquestes paraules; però estic segur que vós les prendreu com s’han de prendre. Ja comprendreu, senyora, que aquest matrimoni no em pot agradar gens, perquè, sent qui sóc, va contra els meus interessos. Amb el permís del meu pare us diré que, si la cosa depengués de mi, aquest casament no es faria.

HARPAGON. — Quin compliment més impertinent! Quines coses de dir-li!

MARIAGNA. — Per la meva part haig de manifestar-vos que em trobo en el mateix cas, i que si a vós no us agradaria que jo us fos madrastra, a mi no em plauria gens que fóssiu fillastre meu. Us prego que no cregueu que sigui jo qui tracta de donar-vos aquesta inquietat. Em sabria molt greu desplaure-us; i, si força major no m’hi obliga, us dono paraula de que no consentiré el matrimoni que tant us disgusta.

HARPAGON. — Ella té raó: a un compliment bèstia cal respondre en el mateix sentit. Espero que perdonareu, senyora, la impertinència del meu fill. És un ximplet que encara no sap la conseqüència de les paraules que diu.

MARIAGNA. — Us asseguro que no m’ha ofès gens tot el que m’ha dit. Al contrari, m’ha agradat conèixer els seus veritables sentiments. Li agraeixo la seva confessió, i no m’hauria complagut tant si s’hagués expressat d’altra manera.

HARPAGON. — Sou massa bondadosa de voler excusar les faltes del meu fill. El temps el farà més entenimentat, i ja veureu com canviarà de sentiments.

CLEANT. — No, no ho cregueu, pare: no canviaré; i insisteixo en que la senyora ho cregui així.

HARPAGON. — Ja veieu quina extravagància! I continua insistint!

CLEANT. — Que voleu que traeixi el meu cor?

HARPAGON. — Ja hi tornes? Vols fer el favor de canviar de conversa?

CLEANT. — Està bé. Ja que voleu que parli d’altra manera: Permeteu, senyora, que ocupi el lloc del meu pare i que us confessi que en el món no he vist res tant encisador com vós; que no concebo res que iguali la felicitat de ser-vos simpàtic; i que el poder ser el vostre espòs és una glòria, una felicitat que jo preferiria a la sort dels prínceps més poderosos de la terra. Sí, senyora: la felicitat de posseir-vos és als meus ulls la més grossa de les fortunes. A això limito tota la meva ambició. No hi ha res que no siga capaç de fer per una conquesta tant preciosa, i els obstacles més poderosos…

HARPAGON (interposant-se). — A poc a poc, fill meu, si et plau.

CLEANT. — És un compliment que faig per vós a la senyora.

HARPAGON. — Déu meu! Ja tinc llengua per explicar-me jo mateix i no necessito un procurador com tu. Vaja, acosta cadires.

FROSINA. — No, val més que anem a la fira, perquè com més aviat hi anirem, més aviat en tornarem, i així tindran després més temps per parlar.

HARPAGON (al Ramon). — Que enganxin, doncs, els cavalls a la carrossa.





ESCENA XII


L’Harpagon, la Mariagna, l’Elisa, en Cleant, en Valeri i la Frosina.

HARPAGON (a la Mariagna). — Us prego, senyora, que em dispenseu que no hagi pensat en oferir-vos una mica de refresc abans d’anar-vos-en…

CLEANT. — Ja me n’he cuidat jo: he fet portar, en nom vostre, algunes plates de mandarines, llimones dolces i confitures.

HARPAGON (baix, al Valeri). — Valeri…

VALERI (a l’Harpagon). — S’ha tornat boig.

CLEANT (a l’Harpagon). — Que potser trobeu que és poca cosa? Espero que la senyora tindrà la bondat d’excusar-nos.

MARIAGNA. — És una cosa de la qual se’n podia prescindir.

CLEANT. — Heu vist mai, senyora, un diamant que brilli més que el que porta al dit el meu pare?

MARIAGNA. — Sí, es veritat: brilla molt.

CLEANT (treient el diamant del dit del seu pare i donant-lo a la Mariagna). — Cal que el vegeu de prop.

MARIAGNA. — És molt bonic i brilla molt.

CLEANT (posant-se al davant de la Mariagna, que vol tornar el diamant). — No, senyora: està en massa bones mans. És un present que us fa el meu pare.

HARPAGON. — Jo?

CLEANT. — ¿No és veritat, pare, que voleu que la senyora el guardi com a record?

HARPAGON (baix, al seu fill). — Com!

CLEANT (a la Mariagna). — No caldria sinó! Em fa senyal de que us el faci acceptar.

MARIAGNA. — Oh! Jo no vull que…

CLEANT (a la Mariagna). — Que us en rieu? No té pas ganes de tornar-se’l a quedar.

HARPAGON (apart). — Quina rabia!

MARIAGNA. — Això seria…

CLEANT (impedint sempre a la Mariagna que torni el diamant). — No, no, us dic; seria ofendre’l.

MARIAGNA. — No puc permetre…

CLEANT. — De cap manera!

HARPAGON. — Així et…!

CLEANT. — Veieu com s’enfada perquè el refuseu?

HARPAGON (baix, al seu fill). — Ah, traïdor!

CLEANT (a la Mariagna). — Ja veieu com es desespera.

HARPAGON (baix, al seu fill, amenaçant-lo). — Botxí, més que botxí!

CLEANT. — Pare: no en tinc pas la culpa: faig tot el que puc per obligar-la a que l’accepti; però ella s’hi oposa.

HARPAGON (baix, al seu fill, fóra de si). — Poca vergonya!

CLEANT. — Vós sou la causa, senyora, de que el meu pare em renyi.

HARPAGON (baix, al seu fill, amb els mateixos accionats). — Més que murri!

CLEANT (a la Mariagna). — El fareu caure malalt. Per favor, senyora, no el refuseu.

FROSINA (a la Mariagna). — Déu meu! Quants compliments! Quedeu-vos l’anell, ja que el senyor ho vol.

MARIAGNA (a l’Harpagon). — Per no fer-vos enfadar, ara me’l quedo; però ja us el tornaré en una altra ocasió.





ESCENA XIII


L’Harpagon, la Mariagna, l’Elisa, en Cleant, en Valeri, la Frosina i en Ramon.

RAMON. — Senyor, hi ha un home que desitja parlar-vos.

HARPAGON. — Digues-li que estic ocupat i que torni una altra hora.

RAMON. — Diu que us porta diners.

HARPAGON (a la Mariagna). — Ja em dispensareu. Torno enseguida.





ESCENA XIV


L’Harpagon, la Mariagna, l’Elisa, en Cleant, en Valeri, la Frosina i l’Aleix.

ALEIX (corrent i fent caure a l’Harpagon). — Senyor…

HARPAGON. — Ah! Sóc mort!

CLEANT. — Què és això, pare? Que us heu fet mal?

HARPAGON. — De segur que el traïdor ha rebut diners dels meus deutors per fer-me trencar el coll.

VALERI (a l’Harpagon). — Això no serà re.

ALEIX (a l’Harpagon). — Senyor, perdoneu: jo em creia fer bé anant de pressa.

HARPAGON. — Què hi véns a fer aquí, traïdor?

ALEIX. — Venia a dir-vos que els vostres dos cavalls estan desferrats.

HARPAGON. — Que els portin enseguida a cal manescal.

CLEANT. — Tot esperant que els ferrin, faré, en nom vostre, els honors de la casa, i acompanyaré la senyora al jardí, on faré portar el refresc.





ESCENA XV


L’Harpagon i en Valeri.

HARPAGON. — Valeri: vigila un xic tot això, i procura que se’n gasti el menys possible, perquè tornarem tot el que sobri al confiter.

VALERI. — Deixeu-ho per a mi.

HARPAGON (sol). — Oh fill impertinent! Que tens ganes d’arruïnar-me?



TELÓ





ACTE QUART





ESCENA I


En Cleant, la Mariagna, l’Elisa i la Frosina.

CLEANT. — Entrem aquí, que estarem molt millor. No hi ha ningú que ens escolti i podrem parlar amb tota llibertat.

ELISA. — Sí, senyora; el meu germà m’ha confessat la passió que sent per vós, i sé els disgustos i les quimeres que això causa. Us asseguro que m’interessa molt la vostra aventura.

MARIAGNA. — És un bon consol veure una persona com vós interessar-se per mi. Espero que em guardareu sempre aquesta generosa amistat, prou capaç d’endolcir-me les crueltats de la fortuna.

FROSINA. — Ja sou ben desgraciats l’un i l’altre de no haver-me dit abans que us estimàveu, perquè hauria procurat evitar-vos aquesta inquietud i no us trobaríeu com us trobeu ara.

CLEANT. — Què hi voleu fer? La meva mala estrella ho ha volgut així. Què resols fer, estimada Mariagna?

MARIAGNA. — Ah!… Creus tu que puc prendre cap resolució? No tenint independència, puc tenir res més que desitjos?

CLEANT. — En el teu cor, respecte a mi, no hi ha més que senzills desitjos? Gens de compassió? Gens de caritativa bondat? Gens d’afecció activa?

MARIAGNA. — Què vols que et digui? Posa’t en el meu lloc, i ves el que puc fer. Digues, ordena: confio en tu. Et crec prou enraonat per no exigir de mi altra cosa del que em permeten l’honor i la decència.

CLEANT. — Pobre de mi! A què m’obligues sinó a que em subjecti al que em poden permetre els enutjosos sentiments d’un honor extremat i d’una decència escrupolosa?

MARIAGNA. — Però, què vols que faci? Encara que passés per sobre de moltes consideracions que el nostre sexe ha de tenir en compte, no puc desplaure a la meva mare. Ella m’estima amb tota l’ànima i no puc disgustar-la de cap manera. Treballa-ho, vés-la a veure; esforça’t en convèncer-la. Tens el permís per fer i dir tot el que vulguis; i si depèn de mi declarar-me a favor teu, jo et prometo que li confessaré l’amor que sento per tu.

CLEANT. — Frosina, ma bona Frosina, voldràs ajudar-nos?

FROSINA. — Ja ho crec! No cal preguntar-ho. Ho faré de tot cor. Ja sabeu que, de natural, sóc molt compassiva. Déu m’ha dotat d’un cor bo. Quan veig persones que s’estimen tendrament i amb tot l’honor, em sento compadida i els ajudo en tot el que puc. Què podríem fer-hi, a això?

CLEANT. — Pensa un xic, t’ho suplico.

MARIAGNA. — Indica’ns un camí.

ELISA. — Ves si trobes un medi per desfer el que has fet.

FROSINA. — Això és molt difícil. (A la Mariagna). Referent a la vostra mare, em sembla que és prou enraonada i que podrem convèncer-la i fer que traspassi al fill el consentiment donat al pare. (Al Cleant). Però l’inconvenient que hi trobo és que el vostre pare és el vostre pare.

CLEANT. — És cert.

FROSINA. — Vull dir que ell estarà despitat si veu que se’l refusa, i després no voldrà donar el consentiment per a que us caseu. Per anar bé s’hauria de procurar que el refús vingués d’ell mateix, i fer d’una manera o altra que us avorrís.

CLEANT. — Tens raó.

FROSINA. — Sí, tinc raó, bé ho sé prou. Això és el que s’hauria de fer; però la qüestió són els medis… Espereu. Si trobéssim una dona de mitja edat que tingués la meva experiència i sabés estrafer una senyora rica vestint-la com cal, i que es fes passar per marquesa o comtessa, que suposaríem de la Baixa Bretanya, ja m’enginyaria jo per fer creure al vostre pare que és una persona que té un capital, en diner, a més de les propietats, de cent mil escuts, i que està perdudament enamorada d’ell i desitja ser la seva esposa, fins a l’extrem de fer-li donació dels seus béns al firmar els capítols matrimonials. Fent-ho així, no dubto gens que escoltaria la proposició. Perquè, és veritat que us estima molt; però encara estima molt més els diners. I quant, picant l’esquer, consentís al que desitgem, no hi faria res que es desenganyés veient clar el de la marquesa.

CLEANT. — Tot això és molt ben pensat.

FROSINA. — Deixeu-me fer. Ara em recordo que tinc una amiga que podrà fer-lo, aquest paper.

CLEANT. — T’estaré molt agraït si aconsegueixes arreglar aquesta qüestió. Però comencem, estimada Mariagna, per convèncer la teva mare: tindrem molt guanyat si aconseguim desfer aquest casament. Et suplico que per la teva part facis tots els esforços possibles. Serveix-te de tot el poder que et dona sobre ella l’estimació que sent per tu. Desplega sens reserva les gràcies eloqüents, els encisos poderosos que el cel ha concedit als teus ulls i a la teva boca; i sobre tot no oblidis pas les dolces paraules, els precs afectuosos i les carícies commovedores a qui estic segur que no sabrà refusar-te res.

MARIAGNA. — Faré tot lo que podré i sabré.





ESCENA II


L’Harpagon, en Cleant, la Mariagna, l’Elisa i la Frosina.

HARPAGON (apart, sense esser vist). — Hola! ¿El meu fill besa la mà de la seva futura madrastra, i ella quasi no ho refusa? Hi haurà algun misteri aquí?

ELISA. — Ara ve el pare.

HARPAGON. — La carrossa està a punt: podeu anar-vos-en quan vulgueu.

CLEANT. — Ja que vós no hi aneu, les acompanyaré jo, pare.

HARPAGON. — No: queda’t, que et necessito. Ja aniran bé totes soles.





ESCENA III


L’Harpagon i en Cleant.

HARPAGON. — Ara, prescindint que t’ha de ser madrastra, què et sembla aquesta noia?

CLEANT. — Què em sembla?

HARPAGON. — Sí: del seu aspecte, de la seva estatura, de la seva bellesa, de la seva gràcia?

CLEANT. — Ptsè!… Així… així…

HARPAGON. — Bé, però què?

CLEANT. — Parlant-vos amb franquesa, trobo que no és el que em creia. Té l’aire de ser molt coqueta; no és gens escaient; no és gaire maca, i té un caràcter molt vulgar. No cregueu que us digui això per fer-vos-la avorrir; perquè, madrastra per madrastra, m’estimo més aquesta que una altra.

HARPAGON. — No obstant, ara mateix li deies…

CLEANT. — Li he dit algunes fineses en nom vostre; però era per complaure-us.

HARPAGON. — Així, doncs, no sents cap afecte per ella?

CLEANT. — Qui, jo? Cap.

HARPAGON. — Si que em sap greu, perquè això em desfà un projecte que tenia. Al veure-la aquí, he reflexionat els anys que tinc i he pensat que potser faré enraonar si em caso amb una noia tant jove. Aquesta consideració em feia perdre les ganes de casar-me; però com que l’he feta demanar i estic compromès de paraula, te l’hauria donada, si t’hagués agradat.

CLEANT. — A mi?

HARPAGON. — A tu.

CLEANT. — Per casar-m’hi?

HARPAGON. — Sí, per casar-t’hi.

CLEANT. — Escolteu. És veritat que no m’agrada gaire; però, per complaure-us, m’hi casaré, si voleu.

HARPAGON. — Jo? Sóc més enraonat del que et penses. No vull que t’hi casis per força.

CLEANT. — Perdoneu. Faré aquest esforç per l’afecte que us tinc.

HARPAGON. — No, no: un matrimoni sense estimació no pot ser feliç.

CLEANT. — Pare, això és una cosa que potser vindrà després. Ja diuen sovint que l’amor és un fruit del matrimoni.

HARPAGON. — No. En això l’home no ha d’arriscar-se mai, perquè té conseqüències perilloses que ja procuraré evitar. Si haguessis sentit algun afecte per ella, enhorabona: t’hi hauries casat tu i no jo; però, no sent així, seguiré el meu primer intent i m’hi casaré.

CLEANT. — Doncs, bé, pare: ja que la cosa es troba en aquesta situació, vull revelar-vos el meu amor i us confessaré el nostre secret. La veritat és que l’estimo d’ençà d’un dia que la vaig veure en un passeig, que no fa gaire la meva intenció era demanar-vos-la per casar-m’hi, i que sols m’ha retingut la declaració que heu fet dels vostres desitjós i la por de desagradar-vos.

HARPAGON. — Que ja l’has visitada?

CLEANT. — Sí.

HARPAGON. — Moltes vegades?

CLEANT. — Moltes, pel temps que fa que la conec.

HARPAGON. — I t’han rebut bé?

CLEANT. — Molt bé; però sense saber qui era. Per això la Mariagna ha quedat sorpresa no fa gaire.

HARPAGON. — Li has confessat el teu amor i el desig de casar-t’hi?

CLEANT. — Sí. I també n’he dit alguna cosa a la seva mare.

HARPAGON. — I ha escoltat la teva proposició referent a sa filla?

CLEANT. — Sí, molt atentament.

HARPAGON. — I la noia correspon al teu amor?

CLEANT. — Si haig de guiar-me per les aparences, estic persuadit de que em té estimació.

HARPAGON (baix i apart). — Estic molt content de saber aquest secret. Justament és el que volia. (Alt). Ah, fill meu! Saps el que has de fer? Doncs has de procurar deixar córrer el teu amor i no tenir cap relació amb la persona que pretenc per mi, i casar-te d’aquí poc temps amb la que jo et destino.

CLEANT. — Ah! Sí? Aquesta és la jugada que em feu? Doncs, bé: ja que les coses han arribat a aquest extrem, sapigueu que no estic disposat a renunciar a l’amor de la Mariagna i que us disputaré per tot arreu la seva possessió; perquè, si vós teniu el consentiment d’una mare, potser jo tindré altres costats que m’ajudaran.

HARPAGON. — Com? Desvergonyit! Tens l’audàcia de ficar-te en les meves coses?

CLEANT. — Sou vós qui us fiqueu en les meves. Jo he sigut el primer.

HARPAGON. — Que per ventura no sóc el teu pare i no tens obligació de respectar-me?

CLEANT. — Ara no es tracta de coses en que els fills han de donar la preferència als pares: l’amor no fa distincions.

HARPAGON. — Ja en faré jo a bastonades.

CLEANT. — Totes les vostres amenaces no serviran de res.

HARPAGON. — Tu renunciaràs a la Mariagna.

CLEANT. — De cap manera!

HARPAGON. — Doneu-me un bastó enseguida!





ESCENA IV


L’Harpagon, en Cleant i el mestre Jaume.

JAUME. — Ei! Ei! Ei, senyors! Què és això? De què es tracta?

CLEANT. — Jo me’n ric, d’això.

JAUME (al Cleant). — Ah! A poc a poc, senyor Cleant!

HARPAGON. — Parlar-me amb aquest desvergonyiment!

JAUME (a l’Harpagon). — Ah! Per favor, senyor Harpagon!

CLEANT. — Jo no desistiré pas.

JAUME (al Cleant). — Com? Al vostre pare?

HARPAGON. — Deixa’m fer.

JAUME (a l’Harpagon). — I ara! Al vostre fill? Si fos a mi, encara…

HARPAGON (al mestre Jaume). — Mestre Jaume, vull fer-te jutge d’aquesta qüestió, i veuràs que la raó em sobra.

JAUME. — Hi consento. (Al Cleant). Allunyeu-vos un xic.

HARPAGON. — Jo estimo una noia amb qui vull casar-me, i el pocavergonya té la insolència d’estimar-la també, i de voler-la a pesar de les meves ordres.

JAUME. — Ah! Fa mal fet.

HARPAGON. — ¿No és una cosa terrible que un fill faci la competència al seu pare? No s’ha d’abstenir, per respecte, de contrariar els meus desitjós?

JAUME. — Teniu raó. Deixeu que li parli. Vós quedeu-vos aquí.

CLEANT (al mestre Jaume, que se li acosta). — I bé! Ja que ell vol escollir-vos per jutge, no torno endarrere: tant me fa que ho sigueu vós com un altre. També vull que vós, mestre Jaume, sigueu, doncs, el jutge de la nostra qüestió.

JAUME. — És molt l’honor que em feu.

CLEANT. — Estic enamorat d’una noia que em correspon, i el meu pare vol torbar el nostre amor demanant la noia per casar-s’hi ell.

JAUME. — Segurament s’equivoca.

CLEANT. — No és una vergonya que a la seva edat vulgui casar-se? Li escau gens que encara s’enamori? No és veritat que hauria de deixar aquesta ocupació pels joves?

JAUME. — Teniu raó: se’n burla. Deixeu-me-li dir dugues paraules. (A l’Harpagon). Vaja: el vostre fill no és tant estrany com vós dieu, i es posa a la raó. Diu que ja sap que us ha de respectar; que s’ha enfadat sense voler, i que no refusarà sotmetre’s al que vulgueu, sempre que el tracteu millor del que l’heu tractat fins ara i li indiqueu, per casar-se, alguna noia de la que en pugui quedar content.

HARPAGON. — Ah! Digueu-li, mestre Jaume, que, fent-ho d’aquesta manera, obtindrà de mi tot el que vulgui, i que, exceptuant la Mariagna, el deixo en llibertat d’escollir la que vulgui.

JAUME. — Deixeu-me fer. (Al Cleant). Vaja, que el vostre pare no es posa tant fora de la raó com vós dieu: m’ha dit que són els vostres exaltaments que l’han fet enfadar, i que ell no mira més que el vostre comportament. Està disposat a concedir el que desitgeu si sou més humil i li teniu la deferència, el respecte i la submissió que un fill ha de tenir al seu pare.

CLEANT. — Ah, mestre Jaume! Podeu assegurar-li que, si permet que em casi amb la Mariagna, seré l’home més submís i no faré altra cosa que el que vulgui.

JAUME (a l’Harpagon). — Ja està arreglat. Consent al que vós dieu.

HARPAGON. — Millor que sigui així.

JAUME (al Cleant). — Tot està arreglat. Està content de les vostres prometences.

CLEANT. — Gràcies a Déu!

JAUME. — Senyor, només falta que els dos us enraoneu. Ara ja esteu d’acord. Degut a no entendre-us, anàveu a qüestionar.

CLEANT. — Mestre Jaume, tota la vida us estaré agraït.

JAUME. — No hi ha de què.

HARPAGON (a mestre Jaume). — M’heu agradat molt, i això mereix una recompensa. (L’Harpagon butxaqueja i el mestre Jaume para la mà, però i Harpagon no treu més que l mocador, dient:) Vés: ja me’n recordaré: t’ho asseguro.

JAUME. — Servidor vostre.





ESCENA V


L’Harpagon i en Cleant.

CLEANT. — Pare: espero que m perdonareu l’exaltament que he tingut.

HARPAGON. — Ja està passat.

CLEANT. — Us asseguro que em sap molt greu.

HARPAGON. — Estic molt content de que t’hagis posat a la raó.

CLEANT. — Sou molt bondadós d’oblidar tant aviat la meva falta.

HARPAGON. — Les faltes dels fills s’obliden fàcilment quan tornen a complir el seu deure.

CLEANT. — De debò? No guardeu cap ressentiment de les meves extravagàncies?

HARPAGON. — És una cosa a que m’obligues per la submissió i el respecte en que et col·loques.

CLEANT. — Jo us prometo, pare, que fins a la tomba em recordaré de les vostres bondats.

HARPAGON. — I jo et prometo que no hi haurà cap cosa que no obtinguis de mi.

CLEANT. — Pare, no us demano res més: ja m’heu donat massa donant-me la Mariagna.

HARPAGON. — Com?

CLEANT. — Deia que estic molt content de vós i que ja en tinc prou donant-me la Mariagna.

HARPAGON. — Qui és que parla de donar-te la Mariagna?

CLEANT. — Vós.

HARPAGON. — Jo?

CLEANT. — Sens dubte.

HARPAGON. — Com! Si ets tu que has promès renunciar-hi!

CLEANT. — Jo, renunciar-hi?

HARPAGON. — Sí.

CLEANT. — No és pas veritat.

HARPAGON. — Tu no has promès deixar-ho córrer?

CLEANT. — Al contrari; estic més decidit que mai.

HARPAGON. — Com? Pocavergonya! Altra vegada?

CLEANT. — Res em farà canviar.

HARPAGON. — Deixa’m fer, traïdor!

CLEANT. — Feu el que vulgueu.

HARPAGON. — Et prohibeixo que em miris mai més la cara.

CLEANT. — Està bé.

HARPAGON. — T’abandono.

CLEANT. — Abandoneu-me.

HARPAGON. — No et reconec com a fill.

CLEANT. — Així siga.

HARPAGON. — Et deshereto.

CLEANT. — Tot el que vulgueu.

HARPAGON. — I et maleeixo.

CLEANT. — No en necessito res, de vós.





ESCENA VI


En Cleant i l’Aleix.

ALEIX (venint del jardí amb una caixeta). — Ah! Veniu d’allò més bé! Seguiu-me de pressa!

CLEANT. — Què hi ha de nou?

ALEIX. — Seguiu-me, us dic, que tot va bé.

CLEANT. — Com?

ALEIX (senyalant la caixeta). — Vet aquí el vostre negoci.

CLEANT. — Què?

ALEIX. — Tot el dia l’he estat espiant.

CLEANT. — Què és això?

ALEIX. — El tresor del vostre pare. Me n’he apoderat.

CLEANT. — Com ho has fet?

ALEIX. — Ja us ho explicaré tot. Anem-nos-en, que ja el sento cridar.





ESCENA VII


L’Harpagon (cridant «Lladres» des del jardí).

HARPAGON. — Lladre! Lladre! Assassí! Assassí! Justícia! Estic perdut! M’han assassinat! M’han degollat! M’han robat els diners! Qui pot ser? Què n’han fet? On és? On s’amaga? Què faré per trobar-lo? On aniré? On deixaré d’anar? No és allà? No és aquí? Qui és aquest? Atura’t! (A ell mateix, agafant-se pel braç). Torna’m els diners, lladre! Ah!… Si sóc jo mateix! Estic tant torbat, que no sé on sóc, qui sóc, ni el que faig. Pobre de mi! El meu diner, el meu pobre diner, el meu millor amic, m’han privat de tu! I havent-me pres a tu, he perdut el meu puntal, el meu consol, la meva alegria: tot ha acabat per mi, i ja no hi tinc res a fer en aquest món. Sense tu m’és impossible la vida. Ja s’ha acabat tot! Jo no puc més; jo em moro; jo estic enterrat. ¿Hi ha algú que vulgui ressuscitar-me tornant-me el meu estimat tresor, o dient-me qui és que l’ha robat? Com? Què dieu? No hi ha ningú. Sigui el qui sigui que ho ha fet, ha d’haver espiat molt dissimuladament l’hora. I justament era quan estava enraonant amb el meu traïdor de fill. Deixa-me’n anar. Vaig a buscar la justícia, perquè prengui declaració a tots els de la casa, a criades, a criats, al noi, a la noia, i a mi mateix. Quanta gent! No puc mirar a ningú que no em sembli sospitós, i tots em semblen el meu lladre. Eh? De què parlen allà? D’aquell que m’ha robat? Què és aquest soroll que fan allí dalt? Que potser hi ha aquell que m’ha robat? Per favor, si sabeu alguna cosa del meu lladre, us agrairé que m’ho digueu. Voleu dir que no està amagat entre vosaltres? Tots em miren i es posen a riure. De ben segur que estan complicats en el robatori que m’han fet. Que vinguin enseguida comissaris, agutzils, gendarmes, jutges, botxins, i que portin cordes, utensilis de turment i forques. Vull fer penjar a tothom, i, si no trobo el meu tresor, després em penjaré jo.



TELÓ





ACTE CINQUÈ





ESCENA I


L’Harpagon i un Comissari.

COMISSARI. — Deixeu-me fer, que ja sé la meva obligació, gràcies a Déu. No és pas d’avui que em dedico a descobrir robatoris. Voldria tenir tants sacs de moneda com persones he fet penjar.

HARPAGON. — Tots els jutges han de prendre amb interès aquesta qüestió. Si no em fan trobar els meus diners, demanaré justícia de la justícia.

COMISSARI. — És precís fer tots els tràmits necessaris. Quant dieu que hi havia en aquella caixeta?

HARPAGON. — Deu mil escuts ben comptats.

COMISSARI. — Deu mil escuts!

HARPAGON. — Deu mil escuts.

COMISSARI. — El robatori és important.

HARPAGON. — No hi ha suplici prou gros per l’enormitat d’aquest crim. Si queda sense castigar no hi haurà seguretat per les coses més sagrades.

COMISSARI. — En quina forma era aquesta quantitat?

HARPAGON. — En bones dobles de quatre.

COMISSARI. — I de qui sospiteu vós?

HARPAGON. — De tothom. Voldria que agaféssiu els de la ciutat i els dels ravals.

COMISSARI. — Si em voleu creure a mi, no esverem a ningú, i procurem adquirir algunes proves que ens permetin, per medi del rigor, recuperar els diners que us han pres.





ESCENA II


L’Harpagon, el Comissari i mestre Jaume.

JAUME (des del fons del teatre, girant-se cap al cantó que entra). — Ja torno. Que el degollin enseguida; que li socarrimin els peus; que el fiquin en aigua bullint, i que el pengin al sostre.

HARPAGON (a mestre Jaume). — A qui? Al que m’ha robat?

JAUME. — Parlo d’un porcellet que el vostre administrador acaba d’enviar-me i que vull arreglar a la meva manera.

HARPAGON. — No es tracta pas d’això. Veieu el senyor, a qui cal parlar d’una altra cosa.

COMISSARI (a mestre Jaume). — No us espanteu. No tingueu por de que ho digui a ningú. Tot anirà perfectament.

JAUME. — El senyor està convidat a sopar?

COMISSARI. — Ja cal que no li amagueu res al vostre amo.

JAUME. — Us asseguro que demostraré les meves habilitats i que us tractaré de la millor manera possible.

HARPAGON. — Si no es tracta d’això!

JAUME. — Si no us faig un sopar tant bo com voldria, en té la culpa el vostre administrador, que m’ha tallat les ales amb les tisores de la seva economia.

HARPAGON. — Traïdor! Si es tracta d’altra cosa, que de sopar! Vull que em diguis el que saps dels diners que m’han robat.

JAUME. — Us han pres diners?

HARPAGON. — Sí, murri! Si no me’ls tornes et faré penjar.

COMISSARI (a l Harpagon). — Per Déu, no el maltracteu així! Pel seu posat em sembla un bon home, i sense necessitat d’empresonar-lo us revelarà el que voleu saber. Sí, amic meu: si ho confesseu tot, no us passarà res i sereu ben recompensat pel vostre amo. Avui li han robat diners, i no és possible que vós no en sapigueu res.

JAUME (apart). — Vet aquí justament el que necessito per venjar-me del nostre administrador. D’ençà que ha entrat a aquesta casa que és el favorit: no s’escolten més que els seus consells… I encara me’n sento dels cops de bastó de no fa gaire.

HARPAGON. — Què rumies?

COMISSARI (a l’Harpagon). — Deixeu-lo fer, que es prepara per a acontentar-vos. Ja us he dit que és un bon home.

JAUME. — Senyor, si voleu que us digui el que em sembla, crec que és el vostre estimat administrador qui us ha robat.

HARPAGON. — En Valeri?

JAUME. — Sí.

HARPAGON. — Ell, tant fidel que sembla!

JAUME. — Ell mateix. Jo crec que és ell qui us ha robat.

HARPAGON. — I en què et fixes?

JAUME. — En què em fixo?

HARPAGON. — Sí.

JAUME. — Em fixo… en el que em fixo.

COMISSARI. — Però és precís que digueu els indicis que teniu.

HARPAGON. — L’has vist rondar aprop d’on tenia amagat el meu diner?

JAUME. — Sí, certament. On el teníeu amagat?

HARPAGON. — En el jardí.

JAUME. — Justament l’he vist rondar pel jardí. I on estava ficat aquest diner?

HARPAGON. — Dintre d’una caixeta.

JAUME. — Vet aquí! Li he vist una caixeta.

HARPAGON. — I com és feta aquesta caixeta? A veure si és la meva.

JAUME. — Com és feta?

HARPAGON. — Sí.

JAUME. — És feta… és feta com una caixeta.

COMISSARI. — Això es suposa. Veiam: detalleu-la un xic.

JAUME. — És una caixeta grossa.

HARPAGON. — La que m’han robat és petita.

JAUME. — Bé, sí, és petita, segons per quin cantó es miri; però jo dic que és gran pel que conté.

COMISSARI. — I de quin color és?

JAUME. — De quin color?

COMISSARI. — Sí.

JAUME. — És de color… és d’un cert color… Voldríeu ajudar-me a dir-ho?

HARPAGON. — Com?

JAUME. — No és pas vermella?

HARPAGON. — No, grisa.

JAUME. — Ah, sí! Gris-vermell. És això el que volia dir.

HARPAGON. — No hi ha cap dubte. Segurament que és la meva. Escriviu, escriviu la declaració. Déu meu! De qui m’hauré de fiar, d’aquí endavant? No es pot respondre de res! Després d’això, crec que sóc capaç de robar-me a mi mateix.

JAUME (a l’Harpagon). — Senyor, ara ve cap aquí. Com es comprèn, no li digueu que he estat jo qui ho ha descobert.





ESCENA III


L’Harpagon, el Comissari, en Valeri i mestre Jaume.

HARPAGON. — Acosta-t. Vina a confessar l’acció més negra, l’atemptat més horrible que mai s’hagi comès.

VALERI. — Què se us ofereix?

HARPAGON. — Com? Traïdor! No t’avergonyeixes del teu crim?

VALERI. — A quin crim us referiu?

HARPAGON. — A quin crim em refereixo, infame? Com si no sabessis el que vull dir! És inútil que ho amaguis: la cosa s’ha descobert, i acaben de contar-m’ho tot. On s’ha vist, abusar així de la meva bondat, introduir-se expressament a casa meva per trair-me, per fer-me un tort com aquest!

VALERI. — Senyor, ja que us ho han contat tot, no vull buscar cap fugida ni negar-vos la cosa.

JAUME (apart). — Hola! Veiam si ho hauré endevinat casualment?

VALERI. — El meu desig era de parlar-vos-en, però esperava una ocasió favorable. Ja que n’esteu assabentat, us prego que no us enfadeu i que escolteu els meus raonaments.

HARPAGON. — Quins raonaments pots donar-me, lladre infame?

VALERI. — Ah! Senyor, no em mereixo pas aquests qualificatius. És veritat que us he ofès; però, després de tot, la meva falta és perdonable.

HARPAGON. — ¿Com, perdonable, una emboscada, un assassinat així?

VALERI. — Per favor, no us enfadeu! Quan m’haureu escoltat veureu que el mal no és tant gros com suposeu.

HARPAGON. — Que el mal no és tant gros com suposo? Com! És la meva sang, les meves entranyes, pillet!

VALERI. — Senyor, la vostra sang no ha caigut pas en males mans. Jo no vull fer-li cap tort, i en tot això no hi ha res que jo no pugui ben reparar.

HARPAGON. — Aquesta és la meva intenció, i de que em restitueixis tot el que m’has pres.

VALERI. — El vostre honor serà plenament satisfet.

HARPAGON. — No es tracta pas de l’honor. Però diga’m que és el que t’ha induït a cometre aquesta acció.

VALERI. — Ah! I m’ho pregunteu?

HARPAGON. — Sí, la veritat, t’ho pregunto.

VALERI. — Un déu que excusa tot el que fa fer: l’Amor.

HARPAGON. — L’Amor?

VALERI. — Sí…

HARPAGON. — Vaja un amor! Vaja un amor! L’amor de les meves unces!

VALERI. — No, senyor: no són pas les vostres riqueses el que m’ha temptat; no m’enlluerna això; protesto de pretendre res de les vostres riqueses mentre em deixeu la que tinc.

HARPAGON. — No ho faré pas, com cent diables! No te la donaré pas! Vaja una insolència voler-se quedar amb el que m’ha robat!

Valeri. — I a això anomeneu vós un robatori?

HARPAGON. — Si l’anomeno un robatori? Un tresor com aquell!

VALERI. — És veritat que és un tresor, i el més preciós que potser teniu; però al donar-me’l no el perdeu pas. Us el demano de genolls, aquest tresor ple de gràcies; i, per obrar bé, cal que me’l doneu.

HARPAGON. — No ho faré pas! No faltaria més!

VALERI. — Ens hem promès una fe mútua i hem jurat no abandonar-nos mai.

HARPAGON. — El jurament és admirable i graciosa la prometença!

VALERI. — Sí: ens hem promès ser l’un de l’altre per sempre.

HARPAGON. — Jo t’ho impediré, t’ho asseguro!

VALERI. — Només la mort pot separar-nos.

HARPAGON. — Vaja una afició als meus diners!

VALERI. — Ja us he dit que no és l’interès el que m’ha induït a fer el que he fet. El meu cor no ha obrat per les intencions que creieu, i un motiu més noble m’ha inspirat aquesta resolució.

HARPAGON. — Ja veureu com és per caritat cristiana que vol posseir el que és meu. Però no te’n riuràs! La justícia, pillet, més que pillet!, em donarà la raó!

VALERI. — Feu el que us sembli: estic disposat a sofrir totes les violències que vulgueu; però us prego que tingueu la seguretat de que, si en això hi ha cap mal, a ningú més que a mi se n’ha d’acusar, i que la vostra filla no és culpable de res.

HARPAGON. — Això sí que ho crec. Seria molt estrany que la meva filla estigués complicada en aquest crim. Però vull saber això. Confessa’m on te l’has enduta.

VALERI. — Jo? No me l’he enduta pas. Encara és a casa vostra.

HARPAGON (apart). — Oh la meva estimada caixeta! (Alt). És a dir que no ha sortit de casa meva?

VALERI. — No, senyor.

HARPAGON. — I diga’m: no l’has tocada pas?

VALERI. — Jo, tocar-la? Tant a ella com a mi ens feu molt poc favor. El que sento per ella és un amor pur i respectuós.

HARPAGON (apart). — Un amor pur i respectuós per la meva caixeta?

VALERI. — M’estimaria més morir que haver-la ofesa en res. És massa entenimentada i massa honesta per fer això!

HARPAGON (apart). — Massa honesta, la meva caixeta!

VALERI. — Tots els meus desitjós s’han limitat a fruir mirant-la. Cap pensament criminal ha profanat la passió que m’inspiren els seus formosos ulls.

HARPAGON (apart). — Els formosos ulls de la meva caixeta! Parla d’ella de la mateixa manera que un enamorat ho fa de la seva estimada.

VALERI. — La senyora Clàudia sap la veritat d’aquesta aventura, i ella pot testificar-li…

HARPAGON. — Com? La meva criada també és còmplice d’això?

VALERI. — Sí, senyor: ella ha estat testimoni del nostre amor, i quan s’ha convençut de la puresa de les meves intencions, m’ha ajudat a convèncer la vostra filla que m’estimés.

HARPAGON. — Com? (Apart). La por de la justícia el fa trastocar. (Al Valeri). Què t’emboliques de la meva filla?

VALERI. — Dic que m’ha costat molt convèncer-la que m’estimés.

HARPAGON. — Convèncer a qui?

VALERI. — A la vostra filla. Fins ahir no va jurar-me que ens casaríem.

HARPAGON. — La meva filla t’ha donat paraula de casament?

VALERI. — Sí, senyor; i jo també l’hi he donada.

HARPAGON. — Déu meu! Una altra desgràcia!

JAUME (al Comissari). — Escriviu, escriviu, senyor Comissari.

HARPAGON. — Desgràcia sobre desgràcia! (Al Comissari). Senyor Comissari, feu el vostre fet, i processeu-lo com a lladre i com a subornador.

JAUME. — Com a lladre i com a subornador.

VALERI. — Són qualificatius que no em mereixo. Quan se sabrà qui sóc…





ESCENA IV


L’Harpagon, l’Elisa, la Mariagna, en Valeri, la Frosina, mestre Jaume i el Comissari.

HARPAGON. — Ah! Filla malvada! Filla indigna d’un pare com jo! ¿És així com practiques les lliçons que t’he donat? Et deixes enamorar per un lladre infame i et promets a ell sense el meu consentiment! Però no aconseguireu la vostra ni l’un ni l’altre! (A l’Elisa). Quatre parets gruixudes em respondran de la teva conducta (al Valeri); i una bona forca, pillo, més que pillo, castigarà la teva audàcia.

VALERI. — No serà pas la vostra còlera qui jutjarà la meva causa, i espero que se m’escoltarà abans de condemnar-me.

HARPAGON. — M’he equivocat al dir una forca, perquè seràs esquarterat.

ELISA (agenollada als peus de l’Harpagon). — Ah, pare! Us prego que sigueu un xic més humanitari. No porteu les coses a l’ultim extrem del poder paternal. No us deixeu portar per la còlera i considereu fredament el que voleu fer. Preneu-vos la pena d’examinar a qui ofeneu, perquè no és el que vós us figureu. I no heu d’estranyar gens que m’hagi promès quan sapigueu que, sense ell, a hores d’ara no existiria. Sí: ell va salvar-me del gran perill que ja sabeu que vaig córrer en el mar, i al qual deveu la vida d’aquesta mateixa filla que…

HARPAGON. — Tot això no és res. Hauria valgut més per mi que t’hagués deixat ofegar, en lloc de fer el que ha fet.

ELISA. — Pare! Us prego, per l’amor paternal, que…

HARPAGON. — No, no; no vull saber res. És precís que la justícia compleixi el seu deure.

JAUME (apart). — Tu em pagaràs les bastonades que m’has donat.

FROSINA (apart). — Ai, quin embolic!





ESCENA V


L’Anselm, l’Harpagon, l’Elisa, la Mariagna, la Frosina, en Valeri, el Comissari i mestre Jaume.

ANSELM. — Què us passa, senyor Harpagon? Veig que esteu molt emocionat.

HARPAGON. — Ah, senyor Anselm! Sóc l’home més desgraciat de tots els homes! Tot això és en perjudici del contracte que veniu a estipular. Se m’assassina en la fortuna i se m’assassina en l’honor. Vet aquí un traïdor, un infame, que ha violat els drets més sants, i que s’ha introduït a casa meva com a criat per robar-me el diner i per subornar-me la filla.

VALERI. — Però, qui parla del vostre diner? Vaja un galimaties!

HARPAGON. — Sí: s’han donat l’un a l’altre paraula de casament. Aquest afront us interessa, senyor Anselm. Sou vós qui heu de querellar-vos contra ell i fer-lo perseguir per la justícia per venjar-vos de la seva insolència.

ANSELM. — No és pas el meu desig casar-me per força i posseir un cor que ja és d’un altre; però estic disposat a defensar els vostres interessos com si fossin meus.

HARPAGON. — El senyor, que és un Comissari, fidel complidor del seu deure, farà, segons m’ha dit, tot el que ha de fer. (Al Comissari, senyalant al Valeri). Lligueu-lo com es mereix i que se li formi causa criminal.

VALERI. — No sé veure que se’m pugui acusar de cap crim perquè estimo la vostra filla, ni a quin suplici pot condemnar-se’m per la nostra estimació, quan se sàpiga qui sóc.

HARPAGON. — Jo em ric de totes aquestes històries. Avui el món està ple de lladres de noblesa, d’impostors que s’aprofiten de la seva obscuritat i es vesteixen insolentment amb el primer nom il·lustre que els ve a mà.

VALERI. — Sapigueu que sóc prou honrat per no apropiar-me de res que no em pertoqui, i que tot Nàpols pot testificar la meva naixença.

ANSELM. — Està molt bé. Tingueu compte amb el que aneu a dir. Us arrisqueu més del que us sembla, perquè parleu davant d’una persona que coneix tot Nàpols i que pot veure-hi clar en la història que contareu.

VALERI (posant-se el barret amb altivesa). — No haig de témer res. Si Nàpols us és conegut, ja deveu saber qui era D. Tomàs d’Alburci.

ANSELM. — Prou, que ho sé, i ningú l’ha conegut millor que jo.

HARPAGON. — Tant se me’n dóna de don Tomàs com de D. Martí. (Veient que hi ha dues candeles enceses, n’apaga una).

ANSELM. — Per favor, deixeu que parli: veurem el que dirà.

VALERI. — Vull dir que ell era el meu pare.

ANSELM. — Ell?

VALERI. — Sí.

ANSELM. — Home, esteu molt de broma! Inventeu alguna altra història que puga ser creguda i no tracteu de salvar-vos amb aquesta mentida.

VALERI. — Parleu un xic millor. El que dic no és cap mentida, i puc justificar-ho sempre que convingui.

ANSELM. — Com! Goseu dir que sou fill de D. Tomàs d’Alburci?

VALERI. — Sí. I estic disposat a sostenir-ho sigui allà on sigui.

ANSELM. — L’audàcia és meravellosa! Sapigueu, doncs, per demostrar-vos que no és cert, que fa ben bé setze anys que la persona de qui parleu va morir en el mar amb els seus fills i la seva muller, al tractar de fugir de les cruels persecucions que van acompanyar els desordres de Nàpols i que van fer emigrar a moltes famílies nobles.

VALERI. —Sí. Però us diré, per convèncer-us, que el seu fill, que tenia set anys, va salvar-se, junt amb un criat, d’aquell naufragi, i va ser recollit per un vaixell espanyol. Aquest fill és el qui us parla. Sapigueu que el capità d’aquell vaixell va compadir-se de mi; que va fer-me educar com si fos fill seu, i que les armes van ser la meva ocupació així que em vaig veure capaç; que fa poc que he sabut que el meu pare no va morir, com havia cregut sempre; que passant per aquí anant-lo a buscar, una aventura preparada pel Cel va fer-me conèixer l’encantadora Elisa; que això m’ha fet esclau de les seves gràcies, i que la violència del meu amor i les severitats del seu pare van fer-me prendre la resolució d’introduir-me a casa seva i d’enviar un propi en busca dels meus pares.

ANSELM. — Però, ¿quins testimonis, a més de les vostres paraules, poden assegurar que això no és una faula basada en una veritat?

VALERI. — El capità espanyol, un segell de rubís que era del meu pare, un bracelet d’àgata que la meva mare m’havia posat al braç, i el vell Pere, el criat que va salvar-se amb mi del naufragi.

MARIAGNA. — Déu meu! A les vostres paraules puc respondre que no dieu mentida. Tot el que heu dit em demostra clarament que sou el meu germà.

VALERI. — Vós, la meva germana?

MARIAGNA. — Sí. El cor m’ho deia així que heu obert la boca. La nostra mare, a qui donareu una gran alegria, m’ha dit mil vegades les desgràcies de la nostra família. Déu no va voler que moríssim en aquell trist naufragi, però va salvar-nos la vida al mateix temps que perdíem la nostra llibertat: uns corsaris van recollir-nos, a la meva mare i a mi, de damunt d’un tros de vaixell. Després de deu anys de captiveri, una casualitat benaurada va retornar-nos la llibertat. Vam tornar a Nàpols, on trobàrem venuts tots els nostres béns, sense poder recollir cap notícia del nostre pare; vam anar a Gènova, per recollir la meva mare algunes despulles d’una herència destruïda; i d’allí, fugint de la bàrbara injustícia dels seus parents, va venir a París, on no ha fet més que portar una vida de tristor.

ANSELM. — Oh Déu! Que és admirable el teu poder! Com fas remarcar que solament tu obres aquests miracles! Abraceu-me, fills meus, i barregeu la vostra alegria amb la del vostre pare!

VALERI. — Vós sou el nostre pare?

MARIAGNA. — Vós sou el qui la meva mare ha plorat tant?

ANSELM. — Sí, filla meva; sí, fill meu. Jo sóc don Tomàs d’Alburci, que el Cel va salvar de les onades amb tot el diner que portava, i que creient, per espai de setze anys, que tots éreu morts, es preparava, després de llargs viatges, a casar-se amb una bona noia i començar una nova família. Veient la poca seguretat que tenia si tornava a Nàpols, hi he renunciat per sempre, i, havent trobat medi de vendre tots els béns que hi tenia, m’he establert aquí amb el nom d’Anselm, a fi d’oblidar les passades penes.

HARPAGON (a Anselm). — Aquest es fill vostre?

ANSELM. — Sí.

HARPAGON. — Així, doncs, ja em pagareu deu mil escuts que m’ha robat.

ANSELM. — Ell, us ha robat?

HARPAGON. — Ell mateix.

VALERI. — Qui us ho ha dit, això?

HARPAGON. — Mestre Jaume.

VALERI (a mestre Jaume). — Vós ho dieu?

JAUME. — Jo no dic res.

HARPAGON. — Així ho ha manifestat en la declaració que li ha pres el senyor Comissari.

VALERI. — Vós em creieu capaç d’una acció tant baixa?

HARPAGON. — Capaç o no capaç, vull que se’m tornin els meus diners.





ESCENA ÚLTIMA


L’Harpagon, l’Anselm, l’Elisa, la Mariagna, en Cleant, en Valeri, la Frosina, el Comissari, mestre Jaume i l’Aleix.

CLEANT. — Pare: no passeu cap ànsia i no acuseu a ningú. Tinc notícies del que us preocupa i vinc aquí per dir-vos que si em deixeu casar amb la Mariagna us serà tornat el diner.

HARPAGON. — On és?

CLEANT. — No passeu ànsia, us dic: és en un lloc del que jo en responc, i tot depèn de mi. Ara heu de dir què determineu: podeu escollir entre donar-me la Mariagna o perdre la caixeta.

HARPAGON. — No se n’ha pas tret res?

CLEANT. — Res enterament. Veiam si permeteu que ens casem i si afegiu el vostre consentiment al de la seva mare, que la deixa en llibertat d’escollir entre nosaltres dos.

MARIAGNA (al Cleant). — Però vós no sabeu que no n’hi ha prou amb aquest consentiment, i que el Cel (senyalant al Valeri), amb un germà, acaba de tornar-me el pare (senyalant a l’Anselm), a qui heu de demanar-me.

ANSELM. — El Cel, fills meus, no em retorna a vosaltres per contrariar els vostres desitjós. Senyor Harpagon, ja podeu suposar que la preferència d’una noia serà pel fill i no pel pare. Vaja, no feu dir el que no és precís que es digui, i consentiu, com jo, a aquest doble casament.

HARPAGON. — Per decidir-me cal que vegi la meva caixeta.

CLEANT. — La veureu sana i sencera.

HARPAGON. — Jo no tinc diners per donar als meus fills quan es casin.

ANSELM. — I bé! Ja en tinc jo per a ells. No us doni cap inquietud, això.

HARPAGON. — Que us encarregareu de les despeses d’aquests dos casaments?

ANSELM. — Vaja, sí, me n’encarrego. Esteu satisfet?

HARPAGON. — Sí, però en el ben entès que pel casament m’heu de fer fer un vestit.

ANSELM. — Està bé. Anem a fruir de l’alegria que ens ofereix aquest dia feliç.

COMISSARI. — Hola, senyors, hola! No aneu tant de pressa, si us plau: qui em pagarà el meu treball?

HARPAGON. — No n’hem de fer res del vostre treball!

COMISSARI. — Jo no puc pas treballar de franc.

HARPAGON. — En pagament, aquí us dono un home per a que el feu penjar. (Senyalant a mestre Jaume).

JAUME. — Pobre de mi! Com s’ha de fer, doncs? Em bastonegen per dir la veritat, i ara volen penjar-me per haver mentit.

ANSELM. — Senyor Harpagon, se li ha de perdonar aquesta impostura.

HARPAGON. — Doncs, que pagareu vós al Comissari?

ANSELM. — Sí, home. Anem enseguida a participar la nostra alegria a la vostra mare.

HARPAGON. — I jo a veure la meva estimada caixeta.



TELÓ





JEAN-BAPTISTE POQUELIN, més conegut com a MOLIÈRE (París, 15 de gener del 1622 - 17 de febrer del 1673), fou un dramaturg i actor francès.

Considerat com el mestre de la Comédie Française, segueix sent l’autor amb més obres representades per aquesta institució. Inflexible amb la pedanteria dels falsos savis, les mentides dels metges ignorants i les pretensions dels rics burgesos, Molière estimava la joventut i la volia alliberar de tan absurdes càrregues i prejudicis.

En les 30 comèdies que va escriure després del seu retorn a París mostra un coneixement pregon de les incongruències de la vida humana i de la societat francesa del seu temps. Hi és capaç de tractar temes seriosos, i àdhuc tràgics, sense renunciar a l’alegria i a l’exuberància de la comèdia. Va ser un mestre en el maneig dels diàlegs i en l’ús de l’argot.

Molt lluny dels rigors de la devoció o de l’ascetisme, el seu paper de moralista tenia els límits que ell mateix es va imposar: «No sé si no és millor treballar per rectificar i per suavitzar les passions dels homes que voler suprimir-los completament», i el seu objectiu era sobretot «fer riure la gent honesta». D’aquesta manera, feia seva la divisa que usaven els comediants italians dels anys 1620 a França: Castigat ridendo mores (corregeix els costums pel riure).

Les principals obres de Molière són: El metge ambulant (1645), La gelosia del compromès (1650), L’atabalat o els contratemps (1655), El despit amorós (1656), El doctor enamorat (1656), Les precioses ridícules (1659), Sganarelle o el cornut imaginari (1660), Don Garcia de Navarra o el príncep gelós (1661), L’escola dels marits (1661), L’escola de les mullers (1662), La crítica de l’«Escola de les dones» (1663), La gelosia del gran René (1663), La princesa d’Elida (1664), Tartuf o l’impostor (1664), El casament per força (1664), Don Joan o el festí de pedra (1665), L’amor metge (1665), El misantrop (1666), El metge per força (1666), Melicerta (1666), El sicilià o l’amor pintor (1667), Amfitrió (1668), Jordi Dandí o el marit confós (1668), L’avar (1668), El senyor de Pourceaugnac (1669), Els amants magnífics (1670), El burgès ennoblit (1670), Psyché (1671), Les trapelleries de Scapin (1671), La comtessa d’Escarbanyes (1671), Les dones sàvies (1672), El malalt imaginari (1673).





