Quan Barry Fairbrother mor inesperadament amb poc més de quaranta anys, tot el poble de Pagford queda tocat. Pagford és un poblet típicament anglès, amb una plaça bonica i una església, però el que s’amaga rere una aparença tranquil·la és en realitat una guerra oberta entre els veïns: els rics s’enfronten amb els pobres, els adolescents amb els pares, les dones amb els marits i els professors amb els alumnes. Pagford no és pas el que semblava a primera vista. I la plaça que queda vacant a l’ajuntament aviat esdevé el catalitzador de la guerra més sonada que recorden els habitants del poblet. Qui triomfarà en unes eleccions plenes de passió, duplicitat i revelacions inesperades?





J. K. Rowling





La vacant imprevista




ePUB v1.0

Puck 22.09.22





Títol original: The Casual Vacancy

J. K. Rowling, 2012

Traducció: Francesc Rovira & Albert Nolla, 2013

Edició digital: Puck (v1.0)

ePUBCat base r1.3





A en Neil.





PRIMERA PART


6.11 Es considera que s’ha produït una vacant imprevista:



a) quan un regidor no pronuncia la declaració d’acceptació del càrrec dins del termini establert; o

b) en el moment de la recepció de la seva carta de renúncia; o

c) el dia de la seva mort […]

CHARLES ARNOLD-BAKER

Administració de consells locals,

7a edició





DIUMENGE


A EN BARRY FAIRBROTHER no li venia de gust sortir a sopar. Havia tingut un mal de cap horrorós gairebé durant tot el cap de setmana i s’afanyava per acabar a temps un article per al diari local.

Amb tot, la seva dona s’havia mostrat tensa i poc comunicativa durant el dinar, i en Barry n’havia deduït que la seva targeta d’aniversari no havia atenuat el crim d’haver-se tancat a l’estudi tot el matí. I no hi havia ajudat gens que el que escrivia fos sobre la Krystal, per qui la Mary, per més que provés de dissimular-ho, sentia antipatia.

—Mary, et convido a sopar fora —havia mentit per trencar el gel—. Dinou anys, nois! Dinou anys i la vostra mare no ha fet mai tant de goig.

La Mary havia somrigut més relaxada, de manera que en Barry havia trucat al club de golf, que els queia a prop i on segur que trobarien taula. Mirava de complaure la seva dona en els petits detalls, ja que, després de gairebé dues dècades plegats, s’havia adonat de fins a quin punt li fallava en les qüestions importants. No ho feia a propòsit. Senzillament, tenien conceptes molt diferents de què els havia d’ocupar més espai a la vida.

Els quatre fills d’en Barry i la Mary ja eren prou grans per necessitar cap cangur. Miraven la televisió quan en Barry els va dir adéu per última vegada, i només en Declan, el petit, es va girar i va alçar la mà per acomiadar-lo.

En Barry va continuar notant punxades darrere l’orella mentre treia el cotxe fent marxa enrere i començava a recórrer els carrers del bonic poblet de Pagford, on havien viscut tota la vida de casats. Van enfilar Church Row, el carrer costerut on s’arrengleraven les cases més luxoses, desbordants d’extravagància i rotunditat victorianes, van tombar la cantonada de l’església d’estil neogòtic, on una vegada en Barry havia vist actuar les seves filles bessones al musical Joseph and the Amazing Technicolor Dreamcoat, i van travessar la plaça major, des d’on van poder contemplar l’esquelet negre que dibuixaven les ruïnes de l’abadia, que es fonien amb el color violeta del cel i dominaven la silueta del poble des del capdamunt d’un turó.

Mentre feia anar el volant a dreta i esquerra per aquells carrers que se sabia de memòria, en Barry no es podia treure del cap els errors que sens dubte devia haver comès amb les presses per enllestir l’article que acabava d’enviar per correu electrònic al Yarvil and District Gazette. En persona era un home xerraire i encantador, però li costava plasmar la seva personalitat per escrit.

El club de golf era a quatre minuts escassos de la plaça, una mica més enllà del punt en què el poble es diluïa en una darrera alenada de cases de camp antigues. En Barry va aparcar el monovolum davant del restaurant, el Birdie, i es va quedar una estona dret al costat del vehicle mentre la Mary es retocava el pintallavis. Li agradava notar l’aire fresc del capvespre a la cara. Mentre contemplava com les siluetes del camp de golf es desintegraven en el crepuscle, es va preguntar per què continuava sent membre del club. Era un jugador pèssim, amb un swing erràtic i un handicap alt. Tenia tantes obligacions i tan poc temps… El cap li retrunyia cada vegada més.

La Mary va apagar el llum del retrovisor i va tancar la porta del copilot. En Barry va prémer el botó del comandament que tenia a la mà; les sabates altes de la seva dona van talonejar sobre l’asfalt, el sistema de bloqueig del cotxe va deixar anar un soroll agut i en Barry va pensar que potser les nàusees que li regiraven l’estómac li passarien un cop hagués menjat.

De sobte, un mal com no n’havia patit mai cap a la vida li va travessar el cervell com una bola de demolició. Amb prou feines va notar l’impacte dels genolls contra l’asfalt fred; tenia el crani inundat de foc i sang; el dolor era atroç, insuportable, però el va haver de suportar, perquè encara li quedava un minut per submergir-se en la inconsciència.

La Mary va fer un crit; i un altre, i un altre. Uns quants homes van sortir del bar a corre-cuita. Un va fer mitja volta i va tornar a entrar per comprovar si hi havia algun dels metges jubilats que freqüentaven el club. Un matrimoni que coneixien en Barry i la Mary van sentir el rebombori des del restaurant, van deixar els entrants a taula i van sortir com un llamp per veure si hi podien fer res. El marit va trucar al 999 amb el seu mòbil.

L’ambulància va haver de venir des de la ciutat veïna de Yarvil i va trigar vint-i-cinc minuts. Quan a la fi va fer aparició amb el seu llum blau intermitent, en Barry jeia a terra immòbil i insensible enmig d’un bassal del seu propi vòmit; al seu costat, ajupida, amb les mitges estripades als genolls, la Mary li estrenyia la mà sense parar de sanglotar i de xiuxiuejar el seu nom.





DILLUNS





I


—AGAFA’T FORT —va dir en Miles Mollison, dret a la cuina d’una de les mansions de Church Row.

Havia esperat fins a dos quarts de set del matí per fer la trucada. Havia passat una mala nit, plena de llargs períodes de vigília interromputs per breus intervals de son inquiet. A les quatre de la matinada, havia descobert que la seva dona també estava desperta i havien xerrat una estona a les fosques. Fins i tot mentre comentaven el que havien hagut de presenciar per mirar de foragitar la vaga sensació d’horror i de commoció que els envaïa, en Miles havia experimentat un lleuger pessigolleig d’excitació al seu interior davant la perspectiva de comunicar la notícia al seu pare. S’havia proposat esperar fins a les set, però la por que algú altre se li avancés l’havia fet precipitar-se sobre el telèfon abans d’hora.

—¿Què ha passat? —va tronar en Howard amb un lleuger to metàl·lic; en Miles havia connectat el dispositiu de mans lliures perquè la Samantha el pogués sentir. Ella, tenyida de caoba i embolcallada en la seva bata rosa pàl·lid, havia aprofitat aquella hora tan matinera per aplicar una nova capa de crema bronzejadora Self-Sun a la seva morenor natural, cada cop més esvaïda. Les flaires entremesclades de cafè soluble i coco sintètic envaïen la cuina.

—En Fairbrother és mort. Va caure fulminat al club de golf ahir al vespre. La Sam i jo sopàvem al Birdie.

—¿Que en Fairbrother és mort? —va bramar en Howard.

La inflexió de la seva veu indicava que havia previst algun canvi sobtat en la situació d’en Barry Fairbrother, però que ni tan sols ell hauria pogut pronosticar la seva defunció.

—Es va desplomar a l’aparcament —va repetir en Miles.

—Déu del cel —va fer en Howard—. No devia passar gaire dels quaranta, oi? Déu del cel.

En Miles i la Samantha van escoltar com en Howard esbufegava com un cavall extenuat. Al matí sempre li costava respirar.

—¿Què ha estat? ¿El cor?

—Creuen que va ser cosa del cervell. Vam acompanyar la Mary a l’hospital i…

Però en Howard no l’escoltava. En Miles i la Samantha el van sentir parlar a certa distància de l’auricular.

—En Barry Fairbrother! Mort! És en Miles!

En Miles i la Samantha van esperar que en Howard tornés a estar per ells tot xarrupant els seus respectius cafès. Quan la Samantha es va asseure a la taula de la cuina, la bata se li va obrir i va deixar al descobert la silueta dels seus pits voluminosos recolzats sobre els avantbraços. La pressió ascendent els feia semblar més ufanosos i suaus que quan queien pel seu propi pes. A la pell coriàcia de l’escot li naixien petites clivelles que ja no desapareixien quan relaxava els músculs. De més jove havia estat usuària assídua de les cabines de rajos ultraviolats.

—Què? —va dir en Howard, tornant a la conversa—. ¿Què has dit de l’hospital?

—La Samantha i jo vam anar dins l’ambulància —va explicar en Miles, pronunciant clarament cada paraula—. Amb la Mary i el cadàver.

La Samantha va pensar que la versió d’en Miles subratllava, per dir-ho així, els aspectes més comercials de la història. No l’hi retreia. La recompensa per haver viscut aquella experiència tan terrible era el dret d’explicar-la a tothom. No creia que ho pogués oblidar mai de la vida: la Mary gemegant; els ulls d’en Barry encara entreoberts damunt d’aquella màscara que semblava un morrió; ella i en Miles mirant d’interpretar l’expressió del rostre de l’auxiliar sanitari; el sotragueig del vehicle atapeït; els vidres fumats; el terror.

—Déu del cel —va repetir en Howard per tercera vegada, ignorant la veu suau de la Shirley, que no parava de fer-li preguntes per darrere, i centrant tota l’atenció en en Miles—. ¿I dius que va caure fulminat a l’aparcament?

—Tal com ho sents —va dir en Miles—. Quan hi vaig arribar, es veia d’una hora lluny que no hi havia res a fer.

Aquella va ser la primera mentida, i mentre la pronunciava, va apartar els ulls de la seva dona. Ella recordava com el seu marit havia envoltat les espatlles tremoloses de la Mary amb el seu braç imponent i protector: «Es posarà bé… Es posarà bé…».

Al capdavall, va pensar la Samantha amb indulgència, ¿com ho hauries pogut saber, si no paraven de posar-li màscares i clavar-li agulles per totes bandes? Havia semblat que provaven de salvar en Barry, i cap d’ells no havia tingut la certesa que tot era inútil fins que, a l’hospital, aquella metgessa jove s’havia apropat a parlar amb la Mary. La Samantha encara podia visualitzar amb una nitidesa terrorífica el rostre nu i petrificat de la Mary i l’expressió d’aquella noia amb ulleres, els cabells suaus i brillants i bata blanca: serena, però amb un punt de recel… Era una escena que es veia cada dos per tres a les sèries de televisió, però quan passava davant dels teus ulls…

—Res de res —deia en Miles—. Tot just dijous en Gavin va jugar-hi a esquaix.

—¿I estava perfectament?

—I tant. El va apallissar.

—Déu del cel. Sembla mentida, oi? Sembla ben bé mentida. Un moment, la mama vol parlar amb tu.

Es va sentir un cop sec, després un brogit, i la veu suau de la Shirley va aparèixer a l’altra banda del telèfon.

—Quina notícia més terrible, Miles —va dir—. ¿Estàs bé?

La Samantha va fer un glop al cafè amb tan poca traça que el líquid li va regalimar per les galtes des de les comissures dels llavis i es va haver d’eixugar la cara i el pit amb la màniga de la bata. En Miles havia adoptat la veu que solia utilitzar quan parlava amb la seva mare: més greu que de costum, amb un to d’aquí mano jo, d’a mi res no m’impressiona, contundent i sense embuts. A vegades, sobretot si havia begut, la Samantha imitava les converses entre en Miles i la Shirley. «No t’amoïnis, mama. En Miles és aquí. El teu soldadet». «Ets un sol, rei meu; tan gran, tan valent i tan intel·ligent…». Darrerament, la Samantha ho havia fet en un parell d’ocasions davant d’altra gent, i en Miles, tot i que havia fet veure que reia, s’havia irritat i s’havia posat a la defensiva. L’última vegada havien tingut una bona discussió al cotxe, de tornada cap a casa.

—¿I la vau acompanyar fins a l’hospital? —deia la Shirley a través de l’altaveu.

No, va pensar la Samantha, a mig camí ens en vam cansar i vam demanar que ens deixessin baixar.

—És el mínim que podíem fer. M’hauria agradat poder-hi ajudar més.

La Samantha es va aixecar i va anar fins a la torradora.

—Estic convençuda que la Mary us està molt agraïda —va dir la Shirley.

La Samantha va obrir d’un cop la tapa de la panera, en va agafar quatre llesques i les va introduir a les ranures de la torradora. La veu d’en Miles es va tornar més natural.

—Sí, bé, un cop els metges van dir… van confirmar que era mort, la Mary volia que hi anessin en Colin i la Tessa Wall. La Sam els va telefonar i vam esperar que arribessin per marxar.

—Sigui com sigui, la Mary va tenir molta sort que hi fóssiu —va dir la Shirley—. Miles, el papa et vol dir no sé què, te’l passo. Parlem més tard.

«Parlem més tard», va articular la Samantha amb els llavis, tot brandant el cap davant del bullidor. Després d’aquella mala nit, el seu reflex distorsionat es veia inflat i tenia els ulls de color castany injectats en sang. Amb les presses per sentir la versió d’en Howard, s’havia empastifat de crema bronzejadora les comissures de les parpelles.

—¿Per què no veniu aquest vespre, tu i la Sam? —vociferava en Howard—. No, espera… la mama em recorda que avui juguem al bridge amb els Bulgen. Veniu demà. A sopar. Cap a les set.

—Potser sí —va fer en Miles, dirigint els ulls cap a la Samantha—. Deixa’m que miri com ho té la Sam.

Ella no li va indicar si li venia de gust o no. Quan en Miles va penjar el telèfon, una estranya sensació d’anticlímax va omplir la cuina.

—S’han quedat de pedra —va dir en Miles, com si la Samantha no hagués sentit la conversa.

Van menjar les torrades i es van reomplir les tasses de cafè en silenci. A la Samantha, tot mastegant, li va passar una mica la irritació. Va recordar que, quan s’havia despertat de cop a mitja nit amb l’habitació a les fosques, l’havien inundat una gratitud i un alleujament absurds en notar que tenia en Miles al seu costat, tan gran i panxut, amb la seva olor de vetiver i de suor vella. Llavors es va imaginar explicant als clients de la botiga que havia vist com un home queia mort a terra davant dels seus nassos i el viatge llampec a l’hospital. Va pensar maneres de descriure els diversos aspectes del trajecte i l’escena culminant amb la metgessa. La joventut d’aquella noia tan segura de si mateixa no hi havia ajudat gaire. Haurien de confiar la tasca de donar les males notícies a algú de més edat. De sobte, es va posar encara de més bon humor quan va recordar que aquell dia havia quedat amb el representant de la casa Champêtre; l’home s’havia mostrat força seductor per telèfon.

—Me n’he d’anar —va dir en Miles abans d’escurar la tassa de cafè amb els ulls clavats en el cel que s’anava il·luminant a través de la finestra. Va deixar anar un sospir profund i va donar uns copets a l’espatlla a la seva dona mentre anava cap al rentaplats amb el plat i la tassa buits a la mà.

—Déu meu, ben mirat s’ha de reconèixer que una cosa així t’ho fa veure tot d’una altra manera, ¿oi que sí?

I, tot brandant el cap amb els seus cabells curts mig canosos, va sortir de la cuina.

A vegades, la Samantha trobava en Miles ridícul i, cada cop més, avorrit. De tant en tant, però, gaudia de la seva pompositat exactament de la mateixa manera que li agradava dur barret en actes d’etiqueta. Al capdavall, resultava d’allò més escaient posar-se solemne i una mica grandiloqüent en un matí com aquell. Es va acabar la torrada i va recollir els plats de l’esmorzar mentre refinava mentalment el relat que li explicaria a la seva dependenta.





II


—En Barry Fairbrother és mort —va dir la Ruth Price entre esbufecs.

Gairebé havia corregut a través del jardí gèlid per poder disposar d’uns minuts més abans que el seu marit marxés a treballar. Sense ni aturar-se al porxo per treure’s l’abric, va irrompre amb bufanda i guants a la cuina, on esmorzaven en Simon i els nens.

El seu marit es va quedar immòbil amb un tros de torrada a mig camí de la boca, que, al cap d’uns segons, va abaixar amb lentitud teatral. Els dos nois, amb l’uniforme d’escola posat, miraven alternativament el seu pare i la seva mare amb cara de curiositat.

—Un aneurisma, creuen —va dir la Ruth, encara una mica sufocada, abans de treure’s els guants dit a dit, alliberar-se de la bufanda i descordar-se l’abric. Era una dona prima, de pell fosca, amb ulls caiguts i tristos, i l’uniforme blau llis d’infermera li esqueia d’allò més—. Es va desplomar al club de golf… El van dur la Sam i en Miles Mollison… I després van venir en Colin i la Tessa Wall…

Va sortir d’una revolada al porxo per penjar-hi les coses i va tornar a temps per contestar la pregunta que en Simon li havia fet cridant:

—¿Què és, un «unaneurisma»?

—Un. Aneurisma. Una artèria del cervell que rebenta. —La Ruth es va apropar al bullidor, el va encendre i va començar a recollir molles de sobre el taulell, al voltant de la torradora, mentre parlava—. Devia tenir una hemorràgia cerebral massiva. La seva pobra dona… està completament destrossada…

Momentàniament afligida, la Ruth va mirar a través de la finestra, per sobre de la blancor trencadissa de la gespa del jardí, coberta de gebre, cap a l’abadia, que s’alçava a l’altra banda de la vall amb la seva austeritat fantasmagòrica emmarcada pel rosa pàl·lid i el gris del cel; i cap a tota la vista panoràmica que constituïa la benedicció d’aquella casa, anomenada Hilltop House. Pagford, que durant la nit no era sinó una munió de llums que pampalluguejaven en una fondalada fosca, allà al fons, emergia a la llum freda del sol. Però no va veure res de tot això: encara tenia el cap a l’hospital, i revivia el moment en què havia vist sortir la Mary de l’habitació on jeia en Barry, ja desconnectat de tots els aparells que havien provat inútilment de mantenir-lo viu. La compassió de la Ruth Price es dirigia sempre d’una forma més natural i sincera cap a les persones que creia que se li assemblaven. «No, no, no, no», havia gemegat la Mary, i aquella negació instintiva havia ressonat dins el cap de la Ruth perquè li havia permès entreveure una espurna de si mateixa en una situació idèntica.

Gairebé incapaç de suportar aquell pensament, es va girar cap a en Simon. Els seus cabells castanys no havien perdut vigor, lluïa un cos gairebé tan fort i atlètic com quan tenia vint anys i les arrugues que li envoltaven els ulls eren la mar d’atractives, però, des que havia tornat a treballar d’infermera, la Ruth havia hagut de conviure novament amb les mil i una possibles maneres de fallar que té l’organisme humà. De jove, tot allò li havia estat més indiferent; ara s’adonava de fins a quin punt tenien sort tots plegats de ser vius.

—¿I no hi van poder fer res? —va preguntar en Simon—. ¿No podien taponar-li l’hemorràgia?

Feia veu de frustració, com si, un cop més, la professió mèdica l’hagués espifiat negant-se a fer el que era més obvi i senzill.

L’Andrew sentia un plaer salvatge. Últimament s’havia fixat que el seu pare havia agafat el costum de replicar els termes mèdics de la seva mare amb idees barroeres i ignorants. Hemorràgia cerebral. Taponar. La seva mare, per variar, ni se n’adonava. L’Andrew es va menjar els Weetabix encès d’odi.

—Quan ens el van dur, ja no hi havia res a fer —va dir la Ruth mentre ficava bosses de te dins la tetera—. Va morir a l’ambulància, abans d’arribar a l’hospital.

—Collons —va dir en Simon—. ¿Quants anys tenia? Quaranta?

Però la Ruth s’havia distret.

—Paul, tens tots els cabells del clatell fets un nyap. ¿Vols dir que t’has pentinat?

Va treure un raspall de la bossa de mà i l’hi va entaforar a la mà al seu fill petit.

—¿Cap senyal d’alarma? —va preguntar en Simon mentre en Paul lluitava per passar-se el raspall per la mata de cabells.

—Diuen que feia dos dies que tenia molt mal de cap.

—Ah —va fer en Simon, mastegant una torrada—. ¿I no en va fer cas?

—No, va creure que no era res.

En Simon es va empassar la saliva.

—Ja ho veieu —va dir amb pompositat—. S’ha d’estar sempre a l’aguait.

Quines paraules més sàvies, va pensar l’Andrew amb un menyspreu ple de fúria. Quina profunditat. O sigui que era culpa d’en Barry Fairbrother que li hagués esclatat el cervell. Imbècil pretensiós, va cridar l’Andrew al seu pare dins del seu cap.

En Simon va apuntar el seu fill gran amb el ganivet i va dir:

—Ah, per cert, aquí el senyor cara de pizza començarà a buscar feina.

Desconcertada, la Ruth va apartar els ulls del seu marit i es va girar cap al seu fill. L’Andrew va abaixar la mirada cap al bol de cereals; l’acne li brillava al bell mig de les galtes amb tota la seva esplendor violàcia.

—Ja ho crec —va continuar en Simon—. A partir d’ara, aquest merda seca gandul guanyarà uns quants calés. I si vol fumar, que s’ho pagui del seu sou. S’ha acabat la setmanada.

—Andrew! —va exclamar la Ruth—. ¿No em diràs que…?

—Oh, i tant que sí. L’he enxampat al cobert de la llenya —va dir en Simon, destil·lant maldat a través de l’expressió del rostre.

—Andrew!

—No et donarem ni un cèntim més. Si vols cigarros, te’ls compres —va sentenciar en Simon.

—Però vam dir… —es va queixar la Ruth—, vam dir que ara que venien els exàmens oficials…

—Tal com l’ha cagat als parcials de l’institut, podrem estar contents si aprova alguna assignatura. Que matini i vagi al McDonald’s a agafar experiència —va dir en Simon, aixecant-se i empenyent la cadira cap a la taula. Fruïa de veure l’Andrew amb el cap cot i la cara plena de grans—. No et pensis que et mantindrem fins que arribin els exàmens de recuperació, xaval. És ara o mai.

—Vinga, Simon —va fer la Ruth amb to de retret.

—Què?

En Simon va fer dues passes enèrgiques cap a la seva dona. La Ruth va retrocedir fins a recolzar-se a la pica. A en Paul li va caure de les mans el raspall rosa de plàstic.

—No penso subvencionar-li els vicis, a aquest mitja merda malparit! Collons, quines penques, fotre’s a fumar al meu cobert!

En Simon es va donar un cop al pit quan pronunciava la paraula «meu»; l’espetec sord va fer estremir la Ruth.

—Jo ja duia un sou a casa quan tenia l’edat d’aquest merda seca granellut. Si vol cigarros, que se’ls pagui, entesos? Entesos?

Havia apropat la cara a menys d’un pam de la de la Ruth.

—Sí, Simon —va dir ella amb veu molt baixa.

A l’Andrew li va fer un salt el cor. No feia ni deu dies, s’havia fet una promesa: ¿que potser ja havia arribat el moment? Però el seu pare es va apartar de la seva mare i va sortir de la cuina a través del porxo. La Ruth, l’Andrew i en Paul es van quedar immòbils: semblava que haguessin jurat que no es mourien en absència del pare.

—¿Has omplert el dipòsit? —va cridar en Simon, com sempre que la Ruth havia fet el torn de nit.

—Sí —va contestar la Ruth, esforçant-se per transmetre bon humor i normalitat.

Es va sentir l’espetec de la porta.

La Ruth va dirigir l’atenció cap a la tetera a l’espera que l’ambient tornés a la seva tranquil·litat habitual. No va trencar el silenci fins que l’Andrew estava a punt d’abandonar la cuina per anar-se a rentar les dents.

—Es preocupa per tu, Andrew. Mira per la teva salut.

Segur que sí. Malparit de merda.

Dins del seu cap, l’Andrew li tornava a en Simon obscenitat per obscenitat. Dins del seu cap, s’hi podia enfrontar de tu a tu.

A la seva mare, en veu alta, li va dir:

—Sí, ja.





III


Evertree Crescent era una renglera de casetes en forma de mitja lluna construïda el 1930 i situada a dos minuts de la plaça major de Pagford. Al número trenta-sis, a la casa que feia més anys que estava ocupada, la Shirley Mollison xarrupava el te que li havia dut el seu marit asseguda al llit amb l’esquena recolzada als coixins. El seu reflex, que li tornava la mirada des de les portes emmirallades de l’armari de paret, tenia un aire fantasmal que es devia, en part, al fet que no duia les ulleres, i en part, a la resplendor suau que les cortines estampades de roses irradiaven a tota l’habitació. En aquella llum difosa i afavoridora, la seva cara esquitxada de clotets roses i blancs sota els cabells curts i canosos esdevenia un rostre angelical.

El dormitori tenia la mida justa perquè hi cabessin el llit individual de la Shirley i el llit doble d’en Howard ben juntets, com bessons bivitel·lins. El matalàs d’en Howard, que conservava la seva empremta prodigiosa, estava buit. El brogit suau i el xiulet de la dutxa se sentien des d’on la Shirley i el seu reflex rosat es miraven de fit a fit, assaborint la notícia que encara borbollejava en l’ambient, com les bombolles del xampany.

En Barry Fairbrother estava mort. Exterminat. Extirpat. Cap esdeveniment d’abast nacional, cap guerra, cap esfondrament de la borsa ni cap atac terrorista haurien pogut encendre en la Shirley l’alegria, l’avidesa i l’especulació febril que ara la consumien.

Havia odiat en Barry Fairbrother. La Shirley i el seu marit, sempre tan avinguts pel que feia a amistats i enemistats, havien ballat una mica descompassats en aquell cas. En Howard havia confessat més d’una vegada que el divertia aquell homenet barbut que se li enfrontava incansablement des de l’altra banda de les taules plenes de ratllades de la sala parroquial de Pagford; la Shirley, en canvi, no feia diferències entre la vida política i la personal. En Barry Fairbrother s’havia enfrontat a en Howard en la croada més important de la seva vida, i això el convertia en un enemic acèrrim.

La lleialtat cap al seu marit era la raó principal de l’antipatia de la Shirley, però no l’única. Tenia ben afilats els instints pel que feia a les persones, però només en una sola direcció, com el gos entrenat per ensumar drogues. Sempre estava a l’aguait per detectar el menyspreu, i feia temps que n’havia detectat la ferum en l’actitud d’en Barry Fairbrother i els seus adlàters del consell del districte. Els Fairbrother del món donaven per fet que la seva educació universitària els feia superiors a les persones com ella i en Howard, i que les seves opinions comptaven més. Doncs bé, ara la seva arrogància havia rebut una bona plantofada. La mort sobtada d’en Fairbrother va refermar la Shirley en la vella creença que, pensessin el que pensessin ell i els seus seguidors, en Barry era d’una naturalesa inferior i més dèbil que el seu marit, que, a banda de totes les seves altres virtuts, havia aconseguit sobreviure a un atac de cor feia set anys.

(A la Shirley no li havia passat pel cap ni per un instant que el seu Howard pogués morir, ni tan sols quan era dins del quiròfan. Per ella, la presència d’en Howard a la Terra era un fet inalterable, com la llum del sol o l’oxigen. Ho havia repetit sovint després d’aquell episodi, quan els amics i els veïns parlaven d’una recuperació miraculosa i de la sort que havien tingut de disposar d’una unitat de cardiologia tan a prop, a Yarvil, i de com devia haver patit ella.

«Sempre vaig saber que se’n sortiria», deia ella, immutable i serena. «No ho vaig dubtar ni un moment».

I vet aquí que en Howard continuava al peu del canó, sa i estalvi com sempre; i en Fairbrother, en canvi, descansava al dipòsit de cadàvers. Doncs que aprenguessin la lliçó.)

L’eufòria d’aquell matí va fer recordar a la Shirley l’endemà que nasqués el seu fill Miles. Aquell dia de feia anys també havia estat asseguda al llit, exactament com ara, gaudint de la llum del sol que entrava per la finestra de l’habitació, amb una tassa de te a les mans que algú li havia preparat, mentre esperava que li portessin el seu nen preciós per donar-li el pit. El naixement i la mort: tots dos li proporcionaven la mateixa consciència d’una existència elevada i de la seva pròpia importància. Tenia la notícia de la defunció d’en Barry Fairbrother arraulida a la falda com un nadó grassonet de qui podrien gaudir totes les seves coneixences; i ella en seria la font, l’origen, perquè era ella, o gairebé, la primera persona que ho havia sabut.

Tota aquesta exultació que li bullia per dins havia passat desapercebuda mentre en Howard havia estat present a l’habitació. S’havien limitat a repetir els comentaris habituals després d’una mort sobtada, fins que ell s’havia ficat a la dutxa. Naturalment, la Shirley era conscient que, mentre intercanviaven paraules i frases gastades com si fossin les boles d’un àbac, en Howard devia experimentar un èxtasi tan desbordant com ella mateixa; ara bé, expressar aquell sentiment en veu alta, amb la notícia de la mort encara tan recent, hauria estat com posar-se a ballar nus i a cridar obscenitats, i en Howard i la Shirley no es despullaven mai d’una capa invisible de decòrum que no descuidaven per res del món.

De sobte, li va venir al cap una altra idea feliç. Va deixar la tassa i el platet a la tauleta de nit, va baixar del llit, es va posar la bata de xenilla i les ulleres, va travessar el passadís i va picar a la porta del lavabo.

—Howard?

Un soroll interrogatiu li va contestar per sobre de la remor constant de l’aigua.

—¿Creus que hauria d’escriure alguna cosa a la pàgina web? Sobre en Fairbrother, vull dir.

—Bona idea —va cridar en Howard a través de la porta després de pensar-hi un moment—. Una idea excel·lent.

Així doncs, la Shirley va córrer cap a l’estudi, que anys enrere havia estat el dormitori més petit de la casa, ocupat per la seva filla Patricia, que ja feia temps que havia marxat a viure a Londres i de qui rarament parlaven.

Estava molt orgullosa dels seus coneixements d’internet. Feia deu anys, havia assistit a un curs nocturn a Yarvil, on havia estat una de les alumnes més grans, i la més lenta. Amb tot, havia perseverat, decidida a ser l’administradora de la flamant nova pàgina del consell del districte de Pagford. Va iniciar la sessió amb el seu usuari i va obrir la pàgina principal del consell.

El breu anunci li va fluir amb tanta facilitat que va tenir la sensació que el componia literalment amb els seus propis dits.

Regidor Barry Fairbrother

Amb gran pesar ens veiem obligats a comunicar la defunció del regidor Barry Fairbrother. Els nostres pensaments acompanyen la seva família en aquests moments tan difícils.



Va repassar detingudament l’escrit, va prémer la tecla de retorn i va observar com el missatge apareixia al tauler d’anuncis.

La reina havia arriat la bandera de Buckingham Palace quan havia mort la princesa Diana. Sa Majestat ocupava un lloc molt especial en la vida interior de la Shirley. Mentre rellegia el seu missatge al web, va sentir la satisfacció i la felicitat d’haver fet el que calia. Aprenia dels millors…

Va sortir de la pàgina, va entrar al seu web de medicina preferit i va teclejar les paraules «cervell» i «mort» al quadre de cerca.

Li van sortir una infinitat de possibilitats. Es va desplaçar per la llista amb el ratolí, fent anar els ulls amunt i avall per mirar d’endevinar a quina d’aquelles malalties mortals, moltes impronunciables, devia la seva felicitat present. Des que era voluntària a l’hospital South West General, havia desenvolupat un interès creixent en els assumptes mèdics i, de tant en tant, oferia diagnòstics als seus amics.

Aquell matí, però, era incapaç de concentrar-se en tots aquells símptomes i paraules interminables: el pensament li fugia sense remei cap a la divulgació de la gran notícia; ja havia començat a confeccionar i reorganitzar mentalment una llista de números de telèfon. Va pensar si l’Aubrey i la Julia ja se n’haurien assabentat, i què dirien quan ho sabessin; i si en Howard li deixaria explicar-ho a la Maureen o es reservaria aquell plaer per a si mateix.

Tot plegat era d’allò més emocionant.





IV


L’Andrew Price va tancar la porta de la caseta blanca i va seguir el seu germà petit a través del caminet costerut del jardí, cruixent de gebre, fins a la porta metàl·lica de la tanca que donava pas al carreró. Cap dels dos no va fer ni una ullada a la vista més que coneguda que s’estenia als seus peus: el petit poblet de Pagford, enfonsat en una vall entre tres turons, un dels quals coronat per les ruïnes de l’abadia del segle XII. Un rierol serpentejava per un dels vessants i, en creuar el poble, el travessava un pont de pedra que semblava de joguina. Era un escenari monòton com un teló completament llis per als germans Price; l’Andrew menyspreava la manera com el seu pare se’n mostrava orgullós en les poquíssimes ocasions en què tenien convidats, com si tot allò ho hagués dissenyat i construït ell amb les seves pròpies mans. Feia poc, havia decidit que s’hauria estimat més un entorn d’asfalt, finestres trencades i grafitis; somiava en Londres i en una vida autèntica de debò.

Els dos germans van anar xino-xano fins al final del carreró i es van aturar a la cantonada amb el carrer més ample. L’Andrew va estirar el braç per sobre de la tanca, va buscar alguna cosa a les palpentes i a la fi va treure un paquet mig buit de Benson & Hedges i una capsa de mistos lleugerament humida. Al cap d’uns quants intents fallits, en què el cap dels llumins s’esmicolava contra la superfície rugosa, va aconseguir encendre’s un cigarret. Va fer dues o tres pipades profundes abans que el brogit del motor de l’autobús escolar trenqués el silenci. Amb cura, va escapçar el cigarret encès i el va tornar a guardar dins el paquet.

L’autobús sempre anava ple en dos terços de la seva capacitat quan agafava el revolt cap a Hilltop House, ja que primer havia recollit tots els nois de les granges i cases dels voltants del poble. Els dos germans es van asseure separats, com sempre, cada un en un seient doble, i van mirar a través de la finestra mentre l’autobús arrencava i començava a baixar cap a Pagford.

Al peu del turó hi havia una casa envoltada per un jardí amb forma de formatget. Normalment, els quatre germans Fairbrother esperaven davant de la tanca, però aquell dia no hi havia ni una ànima. Totes les cortines de la casa estaven corregudes. L’Andrew es va preguntar si la gent solia quedar-se asseguda a casa a les fosques quan se li moria algú.

Feia unes setmanes, l’Andrew s’havia petonejat amb la Niamh Fairbrother, una de les bessones d’en Barry, a la discoteca que havien muntat al teatre de l’institut. Després, durant un temps, ella havia mostrat certa tendència desagradable a anar-li al darrere. Els pares de l’Andrew amb prou feines coneixien els Fairbrother; en Simon i la Ruth gairebé no tenien amics, però feia l’efecte que havien desenvolupat una tímida simpatia per en Barry, que era director de la minúscula oficina de l’únic banc que quedava a Pagford. El cognom Fairbrother s’havia anat fent popular en assumptes com el consell del districte, el teatre municipal o la cursa benèfica de l’església. A l’Andrew no li interessaven gens ni mica tots aquests assumptes, i els seus pares se’n mantenien al marge, tret d’omplir algun formulari de donació o comprar un bitllet de rifa de tant en tant.

En el moment en què l’autobús girava a mà esquerra i baixava per Church Row, on s’arrengleraven en pendent les espaioses cases victorianes, l’Andrew es va abandonar a una petita fantasia en què el seu pare queia abatut per un franctirador invisible. Es va visualitzar donant copets a l’espatlla a la seva mare mentre trucava a la funerària i encarregava el fèretre més barat amb un cigarret penjant-li entre els llavis.

Els tres germans Jawanda, la Jaswant, la Sukhvinder i en Rajpal, van pujar a l’autobús al peu de Church Row. L’Andrew havia escollit un lloc amb el seient del davant buit i va desitjar amb totes les seves forces que la Sukhvinder s’hi assegués, no pas per ella (el seu millor amic, en Fats, l’anomenava M&M’s, «Mamelles i Mostatxo»), sinó perquè Ella s’asseia molt sovint al costat de la Sukhvinder. Potser perquè aquell matí tenia els impulsos telepàtics especialment potents, o potser no, la veritat és que la Sukhvinder va escollir el seient del davant de l’Andrew. Ell, exultant, va clavar la mirada a la finestra llardosa, sense veure res, i es va acostar la cartera de l’escola per amagar l’erecció que li havia provocat la vibració de l’autobús.

L’expectació augmentava amb els vaivens del voluminós vehicle a mesura que s’obria pas a través dels carrerons, tombava a la plaça major i enfilava cap a la cantonada del carrer d’Ella.

L’Andrew no havia viscut mai aquella intensitat en l’interès per cap noia; Ella acabava de canviar d’institut, un fet peculiar tenint en compte que ja eren al segon trimestre del curs en què havien de fer el graduat escolar. Es deia Gaia, un nom que resultava del tot escaient, perquè l’Andrew no l’havia sentit mai i ella era una cosa nova de cap a peus. Un matí, havia pujat a l’autobús com una simple afirmació de les altures sublims a què podia arribar la Natura i s’havia assegut dos seients per davant d’ell. L’Andrew s’havia quedat petrificat contemplant-li la perfecció de les espatlles i el clatell.

Els cabells, d’un castany vermellós, li queien dibuixant llargues ondulacions fins just a sota dels omòplats; el nas, d’una perfecció rectilínia, fi i menut, li ressaltava la voluminositat provocativa de la boca pàl·lida; els ulls, força separats i de pestanyes gruixudes, tenien un color d’avellana molt esquitxat de verd, com una poma reineta. L’Andrew no l’havia vist mai dur maquillatge, i tenia el cutis net de pigues i acne. El seu rostre era una síntesi de simetria perfecta i proporcions fora del comú; l’Andrew hauria pogut passar hores contemplant-lo, mirant de desxifrar l’origen de la fascinació que provocava. Feia una setmana, havia tornat a casa després de dues hores de classe de biologia en què, gràcies a una disposició divina de les taules i els caps dels alumnes, havia pogut mirar-la gairebé sense interrupció. Un cop a la seguretat de la seva habitació, havia escrit (al cap de mitja hora de contemplació de la paret, activitat que havia seguit a un episodi de masturbació): «La bellesa és geometria». Havia estripat el paper de seguida i se sentia ridícul cada vegada que hi pensava, però havia de reconèixer que en aquella frase hi havia part de veritat. La perfecció de la Gaia sorgia d’uns quants petits retocs a un patró; uns retocs que donaven lloc a una harmonia sensacional.

Arribaria d’un moment a l’altre, i, si s’asseia al costat de la insípida i malhumorada Sukhvinder, com feia sovint, el tindria prou a prop per ensumar-ne la flaire de nicotina. A l’Andrew li agradava veure com els objectes inanimats reaccionaven a la presència del seu cos; li agradava comprovar com el seient de l’autobús cedia una mica quan ella s’hi asseia i com se li corbava aquella mata de cabells vermellosos quan es recolzava a la barra d’acer del cap.

L’autobús va afluixar la marxa i l’Andrew va apartar els ulls de la porta, com si contemplés qui sap què; quan ella pugés, es tombaria com si s’acabés d’adonar que s’havien aturat; li buscaria la mirada, potser fins i tot la saludaria amb un lleuger cop de cap. Va esperar a sentir com s’obrien les portes, però el brogit suau del motor no es va veure interromput pel xerric i el cop sec habituals.

L’Andrew va mirar per la finestra, però no hi va veure sinó Hope Street, un carrer escarransit i deixat, amb dues fileres de casetes adossades. El conductor es va inclinar per assegurar-se que la noia no hi era. L’Andrew li volia dir que esperés, ja que un dia de la setmana anterior ella ja havia sortit disparada d’una d’aquelles casetes i havia pujat vorera amunt a tota velocitat (mirar-la no havia estat cap incorrecció, perquè tothom ho feia), i amb aquella visió de la Gaia corrent n’havia tingut prou per ocupar el pensament durant hores, però el conductor va fer girar l’enorme volant i l’autobús va tornar a arrencar. L’Andrew es va abandonar novament a la contemplació de la finestra bruta amb dolor al cor i als testicles.





V


Antigament, les casetes de Hope Street havien estat cases d’obrers. En Gavin Hughes s’afaitava amb una parsimònia i uns miraments innecessaris al bany del número deu. Era tan ros i tenia la barba tan esclarissada que no li calia fer-ho més de dos cops per setmana, però aquell lavabo gèlid i moderadament brut era l’únic lloc on es podia refugiar. Si s’hi entretenia fins a les vuit, podria dir, sense que semblés una excusa, que havia de marxar corrents a la feina. L’horroritzava la possibilitat d’haver de parlar amb la Kay.

La nit anterior, només havia aconseguit aplacar les discussions donant peu a l’acoblament més perllongat i imaginatiu que havien tingut des dels inicis de la seva relació. La Kay de seguida s’hi havia posat bé i amb un entusiasme desconcertant: canviant contínuament d’una posició a l’altra; eixarrancant les cames fortes i rabassudes; improvisant contorsions que feien honor al seu aspecte d’acròbata eslava, amb la seva pell olivàcia i els cabells foscos i curtíssims. En Gavin s’havia adonat massa tard que la Kay interpretava aquell inusitat acte d’afirmació com una confessió tàcita de tot allò que ell es negava en rodó a dir. Ella l’havia petonejat amb avidesa; a ell, aquells petons humits i agressius li havien semblat eròtics al principi de la relació, però ara els trobava fins a cert punt irritants. Li havia costat Déu i ajuda arribar a l’orgasme, i l’horror davant del que havia iniciat amenaçava tota l’estona de desinflar-li l’erecció. Fins i tot això jugava en contra seu: pel que semblava, la Kay es prenia la seva insòlita capacitat de resistència com una exhibició de virtuositat.

Quan a la fi havien acabat, ella se li havia arraulit ben a la vora i, a les fosques, li havia acariciat una estona els cabells. Ell havia clavat els ulls en el buit i s’havia sentit molt desgraciat, conscient que, després de tots els seus vagues moviments per afluixar els llaços, sense voler-ho els havia estret. Quan la Kay s’havia adormit, en Gavin s’havia quedat amb un braç atrapat sota el cos d’ella i el llençol humit se li havia enganxat desagradablement a la cuixa damunt d’aquell matalàs boterut per culpa de les molles velles, i havia desitjat tenir el valor de comportar-se com un malparit, de tocar el dos i no tornar mai més.

El lavabo de la Kay feia pudor de florit i d’esponges humides. A un costat de la banyera hi havia enganxats uns quants cabells. La pintura de les parets estava tota bufada.

«No hi anirien malament unes quantes hores de feina», havia dit la Kay. En Gavin s’havia cuidat molt de no oferir-s’hi voluntari. Totes les coses que no li havia dit mai eren el seu talismà i la seva salvaguarda; les va aplegar totes dins del seu cap i les va anar repassant una per una com si fossin els grans d’un rosari. No havia pronunciat mai la paraula «amor». No havia parlat mai de casar-se. No li havia demanat mai que s’instal·lés a Pagford. Malgrat tot, ella havia vingut i, d’alguna manera, n’hi feia sentir responsable.

El seu propi rostre el mirava fixament des del mirall entelat. Tenia ulleres violàcies sota els ulls, i els cabells rossos, cada vegada més esclarissats i ressecs. Damunt seu, la bombeta li il·luminava la cara raquítica amb una crueltat forense.

Trenta-quatre anys, va pensar, i sembla que en tingui almenys quaranta.

Va aixecar la fulla d’afaitar i es va rasurar amb compte els dos pèls rossos i gruixuts que li creixien a banda i banda de la prominent nou del coll.

Uns punys van picar a la porta del lavabo. Se li’n va anar la mà i unes gotes de sang li van caure al damunt de la camisa blanca neta.

—El teu nòvio —va bramar amb fúria una veu femenina— continua tancat al lavabo, i jo faig tard!

—Ja estic! —va cridar en Gavin.

El tall del coll li coïa de valent, però ¿i què? Tenia l’excusa perfecta: Mira què m’ha fet fer la teva filla. He de passar per casa a canviar-me la camisa abans d’anar a treballar. Gairebé alleujat, va agafar la corbata i l’americana que havia penjat al ganxo de darrere la porta i va obrir el pestell.

La Gaia va entrar d’una revolada, va tancar la porta de cop i va tornar a passar el pestell. Al replà estret de l’escala, en Gavin va recordar el capçal impactant contra la paret la nit anterior, els cruixits del llit barat de fusta de pi i els gemecs i udols de la Kay. A vegades els costava recordar que la filla d’ella era a casa.

En Gavin va baixar amb quatre gambades les escales sense emmoquetar. La Kay li havia explicat els seus plans per polir-les i encerar-les, però ell dubtava molt que ho fes; a Londres, havia tingut el pis deixat i fet un desastre. A més, estava convençut que tenia intenció d’anar a viure amb ell aviat, tot i que ell no ho permetria; aquell era el seu últim bastió, i arribats a aquell punt, si era necessari, es plantaria en rodó.

—¿Què t’has fet? —va xisclar la Kay en veure-li la sang a la camisa. Duia posat aquell quimono barat de color escarlata que, tot i que li esqueia molt, a en Gavin no li agradava gens.

—La Gaia ha picat a la porta i m’ha fet tallar. Hauré de passar per casa per canviar-me.

—Però si t’he fet l’esmorzar! —va dir ella immediatament.

En Gavin es va adonar que la pudor de plàstic cremat eren, en realitat, els ous remenats. Feien pinta d’anèmics i massa cuits.

—No puc, Kay, m’he de canviar la camisa, tinc una reunió a primera…

La Kay ja servia aquella massa enganxifosa en dos plats.

—Només són cinc minuts, no em diguis que no et pots quedar ni cinc…

El mòbil d’en Gavin va vibrar-li sonorament a la butxaca de l’americana. El va treure mentre pensava si tindria els nassos de fer veure que el missatge era per un assumpte urgent.

—Hòstia! —va exclamar sense fingir el seu estupor.

—¿Què passa?

—En Barry. En Barry Fairbrother! És… hòstia, és… és mort! El missatge és d’en Miles. Hòstia. Hòstia puta!

La Kay va deixar la cullera de fusta sobre el taulell.

—¿Qui és, en Barry Fairbrother?

—Jugo amb ell a esquaix. Només té quaranta-quatre anys! Hòstia puta!

Va tornar a llegir el missatge. La Kay se’l mirava desconcertada. Sabia que en Miles era el soci d’en Gavin al bufet, però no l’hi havia presentat mai. En Barry Fairbrother, en canvi, no li sonava de res.

Es van sentir trompades a l’escala: la Gaia baixava a tot córrer i fent picar els peus.

—Ous —va constatar des del llindar de la porta de la cuina—. Com els que em prepares a mi cada matí, ¿no et fot? Per cert, gràcies a ell —va afegir travessant amb la mirada el clatell d’en Gavin— és probable que hagi perdut el puto autobús.

—Potser si no haguessis passat tanta estona pentinant-te —va cridar la Kay cap a la silueta de la seva filla, que, sense respondre, ja s’havia allunyat passadís enllà, picant amb la cartera contra les parets, fins que va sortir al carrer amb un cop de porta.

—Kay, me n’he d’anar —va dir en Gavin.

—Però si ja està tot preparat, mira, no trigaràs ni…

—He de canviar-me de camisa. A més… merda!…, jo vaig redactar el testament d’en Barry. Hauré de mirar-me’l. Ho sento, Kay, me n’he d’anar. No m’ho puc creure —va afegir mentre rellegia el missatge d’en Miles—. No m’ho puc creure. Si dijous vam jugar a esquaix… No m’ho puc… Hòstia puta.

Havia mort un home, o sigui que la Kay no podia objectar-hi res si no volia quedar com una insensible. En Gavin li va fer un petó fugaç a la boca, que ella va deixar morta, i es va allunyar pel passadís fosc i estret.

—¿Et veuré…?

—Després et truco —va cridar en Gavin tallant-la, fent veure que no l’havia sentit.

Va travessar el carrer fins al cotxe, respirant l’aire fred i sec, conservant dins del cap la notícia de la mort d’en Barry com si fos una ampolleta de líquid volàtil que no gosava agitar. Mentre accionava el contacte, es va imaginar les bessones d’en Fairbrother plorant, ajagudes de bocaterrosa a les seves lliteres. Així, jugant amb una Nintendo DS, era com les havia vist en passar per davant de la porta de la seva habitació l’última vegada que havia anat a sopar a casa d’en Barry.

Els Fairbrother havien estat el matrimoni més ben avingut que havia conegut mai. Ja no tornaria a sopar mai més a casa seva. Sovint li deia a en Barry que era un home amb molta sort. Bé, al capdavall, potser no tanta.

Algú se li apropava per la vorera; de por que no fos la Gaia que el vingués a escridassar o a demanar-li que la dugués a l’institut, va accelerar massa i va picar al cotxe del darrere: el vell Vauxhall Corsa de la Kay. El vianant va arribar a l’altura de la finestreta; va resultar ser una dona gran tota consumida que avançava amb penes i treballs amb sabatilles d’estar per casa. Amarat de suor, en Gavin va fer girar el volant i va sortir de l’aparcament tan ràpid com va poder. Mentre accelerava carrer amunt, va mirar pel retrovisor i va veure que la Gaia tornava a entrar a casa la Kay.

Li costava respirar. Tenia un nus al bell mig del pit. Ara s’adonava per primer cop que en Barry Fairbrother havia estat el seu millor amic.





VI


L’autobús escolar havia arribat als Fields, la barriada dispersa que quedava als afores de la ciutat de Yarvil. Cases grises i brutes, algunes amb pintades d’inicials o insults; de tant en tant, la típica finestra tapada amb taulons de fusta; antenes parabòliques i matolls… Res de tot això era digne de l’atenció de l’Andrew, com tampoc ho era l’abadia en ruïnes de Pagford, que pampalluguejava per efecte del gebre. Temps enrere, l’havien intimidat els Fields, però el costum els havia convertit en un lloc com un altre.

Les voreres bullien de nens i adolescents de camí cap a escola, molts amb samarreta, malgrat el fred. L’Andrew va veure la Krystal Weedon, blanc de burles i acudits verds. Caminava rient sorollosament enmig d’un grup d’adolescents. Li penjaven multitud d’arracades a cada orella, i la tira del tanga se li veia clarament per sobre de la cintura abaixada dels pantalons de xandall. L’Andrew la coneixia des de primària; de fet, ella protagonitzava molts dels records més divertits de la seva infantesa més tendra. Quan tenia cinc anys s’havien mofat del seu nom, però ella, en comptes de plorar, com haurien fet la majoria de nenes, s’hi havia abonat, havia rigut amb malícia i havia xisclat: «Weed-on…! Krystal weed-on!», i s’havia abaixat els pantalons al mig de la classe i havia fet veure que ho feia.[1] L’Andrew tenia gravada al cap la seva vulva rosada; havia estat com si el Pare Noel hagués fet aparició de sobte al mig de l’aula; i recordava també com la senyoreta Oates, vermella com un tomàquet, havia fet fora de classe la Krystal.

Als dotze anys, ja a l’institut, la Krystal havia estat la noia més precoç del curs. Un cop s’havia quedat al fons de la classe, on els alumnes havien de dur els exercicis de matemàtiques que haguessin enllestit per bescanviar-los per altres de nous. De com havia començat tot plegat, l’Andrew (com sempre, dels últims d’acabar) no en tenia ni idea, però quan havia arribat a les capses de plàstic plenes d’exercicis, perfectament alineades al damunt dels armariets del fons, hi havia trobat en Rob Calder i en Mark Richards magrejant els pits a la Krystal. Gairebé tots els altres nois contemplaven l’espectacle electrificats, amb els llibres de text davant de la cara per protegir-se de la mirada del professor, i les noies, moltes vermelles com un pebrot, feien veure que no s’adonaven de res. L’Andrew havia entès que la meitat dels nois ja havien gaudit del seu torn, i que ara esperaven que ell s’hi sumés. Havia sentit l’impuls de fer-ho i de no fer-ho alhora. No eren els pits de la Krystal el que el feia dubtar, sinó la seva mirada desafiadora; tenia por de fer-ho malament. Quan a la fi el senyor Simmonds, un home despistat i incapaç, havia alçat els ulls i havia dit: «Krystal, fa hores que ets allà darrere, agafa un exercici i seu al teu lloc», l’Andrew havia experimentat un alleujament gairebé total.

Tot i que feia temps que anaven a classes diferents, encara els tocava passar el control d’assistència al mateix grup, de manera que l’Andrew sabia que la Krystal a vegades es presentava a escola, moltes altres no, i que es ficava en problemes sense parar. No tenia por de res, com els nois que anaven a classe amb tatuatges que s’havien fet ells mateixos, amb el llavi partit, amb paquets de tabac i històries de baralles amb la policia, drogues i sexe fàcil.

L’institut Winterdown estava situat a l’entrada de Yarvil. Era un edifici gran i lleig de tres plantes amb la façana de finestres intercalades amb panells de color turquesa. Quan es van obrir les portes de l’autobús, l’Andrew es va unir a la riuada d’alumnes uniformats amb suèter i americana negra que travessaven l’aparcament en direcció a les dues entrades principals de l’institut. Quan estava a punt de penetrar en l’aglomeració que s’havia format davant de les portes dobles, va veure arribar un Nissan Micra i es va apartar una mica de la multitud per esperar el seu millor amic.

Tubby, Tubs, Tubster, Flubber, Wally, Wallah, Fatboy, Fats: l’Stuart Wall era el noi amb més sobrenoms de l’institut. La manera de caminar amb grans gambades, el cos esprimatxat, la cara fina i d’aspecte malaltís, les orelles imponents i l’expressió trista ja eren prou particulars, però el que el distingia de debò era l’humor àcid, el posat indiferent i la desimboltura. D’alguna manera, havia aconseguit allunyar-se de tot allò que hauria pogut definir una personalitat més dèbil i havia evitat la vergonya de ser el fill d’un sotsdirector d’institut impopular, blanc de les burles dels alumnes, i de tenir com a mare una orientadora escolar grassa i malgirbada. Era, invariablement i inconfusiblement, ell mateix: en Fats, personatge insigne i tota una institució. Fins i tots els nois dels Fields li reien les gràcies, i rarament es molestaven —de tant que s’hi tornava amb enginy i crueltat— a riure’s de la seva desafortunada parentela.

En Fats va mantenir el seu aplom perfectament intacte aquell matí, en què, davant de la mirada de les hordes d’alumnes sense pares que avançaven cap a les portes, es va veure obligat a baixar del Nissan acompanyat no només de la seva mare, sinó també del seu pare, que acostumava a anar a l’institut pel seu compte. Quan el va veure apropar-se amb les seves grans gambades, a l’Andrew li va venir al cap la Krystal Weedon i el tanga que anava ensenyant pel món.

—¿Com va, Arf? —va dir en Fats.

—Hola, Fats.

Junts van penetrar en la multitud amb les carteres penjades a l’espatlla, repartint plantofades entre els nois més baixets i obrint un petit espai buit a la seva esquena.

—En Cubby ha estat plorant —va dir en Fats quan enfilaven les escales bullicioses.

—¿Què dius?

—En Barry Fairbrother va morir ahir a la nit.

—Ah, sí, ja ho sé —va dir l’Andrew.

En Fats va mirar l’Andrew amb aquella expressió múrria i burleta que gastava quan els altres es passaven de llestos, quan creien saber més del que sabien o ser més del que en realitat eren.

—La meva mare era a l’hospital quan l’hi van dur —va fer l’Andrew, irritat—. És que hi treballa, saps?

—Ah, sí —va dir en Fats, ja sense ni un bri de suspicàcia—. En fi, ja saps que ell i en Cubby eren cul i merda. I ara a en Cubby li toca fer-ho públic. Mal assumpte, Arf.

Es van separar al capdamunt de l’escala per anar cadascun a la seva aula de control d’assistència. La majoria dels companys de l’Andrew ja hi eren, asseguts damunt dels pupitres, gronxant les cames, o recolzats als armaris dels laterals. Les carteres s’acumulaven sota les cadires. Els dilluns al matí sempre hi havia més xivarri que de costum, perquè el fet que hi hagués assemblea volia dir que havien d’anar caminant a l’aire lliure fins al pavelló. Des de la seva taula, la professora encarregada del control d’assistència apuntava els alumnes a mesura que anaven entrant. No es molestava mai a passar llista com Déu mana; era una de les moltes maneres que tenia d’intentar caure bé als alumnes, i ells la menyspreaven per aquest fet.

La Krystal va arribar just quan sonava el timbre per anar a l’assemblea. Va cridar «Estic aquí, senyoreta!» des de la porta i va tornar a desaparèixer. La resta la van seguir sense parar de xerrar. L’Andrew i en Fats es van tornar a trobar al cap de l’escala i, engolits per la gentada, van sortir per les portes del darrere i van travessar l’ampli pati asfaltat.

El pavelló feia pudor de suor i de vambes; l’aldarull que provocaven mil dos-cents adolescents amb una xerrera voraç ressonava a les monòtones parets encalcinades. El terra estava cobert amb una moqueta gruixuda de color gris industrial plena de taques amb línies de diferents colors que delimitaven les pistes de bàdminton, tenis, hoquei i futbol; aquell material t’encetava la pell si hi queies amb les cames nues, però era més tou que la fusta per als culs d’aquells que hi havien de seure durant tota una assemblea escolar. L’Andrew i en Fats havien assolit el privilegi que suposava seure a les cadires de potes metàl·liques i respatller de plàstic reservades a la part del darrere per als alumnes de cinquè i sisè any.

Al davant de tot, de cara als alumnes, s’erigia un faristol, i, asseguda al costat, hi havia la directora, la senyora Shawcross. El pare d’en Fats, en Colin «Cubby» Wall, va ocupar de seguida el seu lloc al costat de la directora. Era un home altíssim, de front ample i entrades pronunciades, amb una manera de caminar molt fàcil d’imitar que consistia a mantenir sempre els braços rígids als costats i descriure un moviment de suspensió cap amunt i cap avall molt més pronunciat del que era necessari per produir un moviment de progressió. Tothom l’anomenava Cubby, «casella», per la seva obsessió tristament cèlebre per mantenir sempre ordenat el moble de compartiments que hi havia al costat del seu despatx. Després del control d’assistència, les llistes d’alumnes havien d’anar en unes caselles concretes, mentre que altres estaven assignades als diferents departaments de l’institut. «Posa-ho a la casella que pertoca, Ailsa!», «No ho deixis mig sortint, Kevin, que caurà de la casella!», «Compte, no ho trepitgis! Culle-ho i dóna-m’ho, que ho col·loco a la seva casella!».

La resta de professors, en comptes de «caselles», en deien «compartiments». Tothom donava per fet que ho feien per diferenciar-se d’en Cubby.

—Moveu-vos, vinga, moveu-vos —va dir el senyor Meacher, el professor de fusteria, a l’Andrew i en Fats, que havien deixat un lloc buit entre ells i en Kevin Cooper.

En Cubby es va situar darrere el faristol. Els alumnes no van callar tan ràpid com ho haurien fet si s’hagués tractat de la directora. En el precís instant en què s’apagava l’última veu, es va obrir una de les portes dobles de la paret de la dreta i va fer aparició la Gaia.

Va fer una ullada al pavelló (l’Andrew no es va estar de mirar-la, ja que la meitat del públic ho feia; arribava tard, era nova i era guapa, i qui parlava, al capdavall, només era en Cubby) i es va dirigir ràpidament, però no massa (perquè posseïa el do de l’aplom, com en Fats) cap a la part del darrere. L’Andrew no es va poder girar per seguir-la, però de sobte es va adonar, amb una intensitat que li va provocar un xiulet a les orelles, que quan s’havia enretirat amb en Fats havia deixat un seient buit al seu costat.

Va sentir uns passos lleugers i apressats que s’acostaven i, de cop i volta, ja la tenia allà; la Gaia s’havia assegut ni més ni menys que al seu costat. En asseure’s, li va donar un lleu cop de colze a la cadira i li va desplaçar el cos amb el seu. Els narius de l’Andrew van captar un bri de perfum. Tota la meitat esquerra del cos li bullia de saber-la al seu costat, i va experimentar una gran joia en adonar-se que la galta que li quedava més a prop d’ella era la que tenia menys acne. No hi havia estat mai tan a la vora, i es va preguntar si tindria el valor de mirar-la, de fer-li algun senyal de reconeixement; al moment, però, va decidir que s’havia quedat paralitzat durant massa estona i que era massa tard per fer cap gest amb certa naturalitat.

Es va començar a rascar la templa esquerra per tapar-se la cara i va girar els ulls per mirar-li les mans, que ella tenia plegades sobre la falda. Portava les ungles curtes, netes i sense esmalt. En un dels ditets lluïa un anell senzill de plata.

En Fats va moure discretament el colze per mortificar l’Andrew.

—Per últim… —va dir en Cubby.

L’Andrew va caure que ja li havia sentit aquella mateixa expressió dues vegades i que la quietud del pavelló s’havia solidificat en un silenci absolut a mesura que tothom s’havia anat quedant immòbil i l’ambient s’havia anat carregant a parts iguals de curiositat, alegria i malestar.

—Per últim… —va repetir en Cubby, i se li va trencar la veu—, us he de comunicar… us he de comunicar una notícia molt trista. El senyor Barry Fairbrother, que va entrenar amb tant dest… amb tant dex… amb tant d’èxit el nostre equip de rem femení durant els dos últims anys, va… —es va ennuegar i es va passar una mà pels ulls—, va morir…

En Cubby Wall plorava davant de tothom, amb el cap mig calb i angulós acotat sobre el pit. Una exclamació continguda i una rialleta nerviosa van recórrer a l’uníson la concurrència, i moltes cares es van tombar cap a en Fats, que mostrava una indiferència sublim; amb un punt burleta, però immutable.

—… va morir… —va sanglotar en Cubby, i la directora es va aixecar amb posat irritat—, va morir… ahir a la nit.

D’algun punt situat al mig de les fileres de cadires del fons del pavelló en va sorgir un esgarip.

—¿Qui ha rigut? —va bramar en Cubby, i l’aire va crepitar amb una tensió deliciosa—. COM S’ATREVEIX! ¿Qui ha estat la noia que ha rigut? Qui?

El senyor Meacher ja s’havia aixecat i gesticulava enèrgicament cap a algú que seia al centre de la fila del darrere de l’Andrew i en Fats; a l’Andrew se li va tornar a moure la cadira perquè la Gaia es va girar a mirar, com tothom. L’Andrew va tenir la sensació que la pell se li havia tornat hipersensible; podia notar com el cos de la Gaia s’arquejava cap al seu. Si es girava cap a la banda contrària, quedarien encarats pit amb pit.

—¿Qui ha rigut? —va repetir en Cubby, posant-se absurdament de puntetes, com si pogués identificar la culpable des de la seva posició. En Meacher feia ganyotes i gestos febrils cap a la persona sobre qui feia recaure la culpa—. ¿Qui és, senyor Meacher? —va cridar en Cubby.

En Meacher semblava reticent a respondre; no aconseguia convèncer la culpable d’abandonar el seu seient, però, com que en Cubby va començar a donar mostres alarmants de voler deixar el faristol per investigar l’assumpte en persona, la Krystal Weedon es va aixecar d’un bot, vermella com un tomàquet, i es va començar a obrir pas al llarg de la fila de cadires.

—Et vull veure al meu despatx immediatament després de l’assemblea! —va exclamar en Cubby—. És absolutament lamentable… Quina falta de respecte! Fora de la meva vista!

Però la Krystal es va aturar al final de la fila de cadires, va aixecar el dit del mig cap a en Cubby i va cridar:

—Jo no he fotut res, capullo!

Hi va haver una explosió de murmuris i riures exaltats; els professors van provar en va de calmar el xivarri, i un o dos es van aixecar de la cadira per mirar d’intimidar els seus respectius grups d’alumnes i restablir l’ordre.

Una de les portes dobles del pavelló es va tancar darrere de la Krystal i el senyor Meacher.

—Silenci! —va cridar la directora.

Una calma precària, esquitxada de moviments nerviosos i xiuxiuejos, es va estendre de nou entre l’auditori. En Fats mirava endavant petrificat, i, per un cop, la seva indiferència va adoptar cert aire impostat i un to lleugerament més fosc li va tenyir la pell.

L’Andrew va notar que la Gaia recuperava la postura a la cadira. Va reunir tot el seu coratge, va girar el cap cap a l’esquerra i va dibuixar un ampli somriure. Ella l’hi va tornar.





VII


La xarcuteria selecta de Pagford no obria fins a dos quarts de deu, però en Howard Mollison havia arribat d’hora. Tenia seixanta-quatre anys i era obès fins a l’extravagància. La panxa li queia com un davantal fins a l’altura de les cuixes, de tal manera que a moltes persones, quan el veien per primera vegada, els venia immediatament al cap el seu penis i es preguntaven quan se l’havia vist per últim cop, com s’ho feia per rentar-se’l i com duia a terme el seguit d’actes per als quals aquest òrgan està dissenyat. En part perquè el seu físic provocava aquesta mena de pensaments i en part pel seu tarannà enginyós i bromista, en Howard aconseguia incomodar i desarmar gairebé a parts iguals, de manera que els clients solien comprar més del que tenien previst quan anaven a la botiga per primera vegada. No parava mai de xerrar mentre treballava; amb una mà de dits rabassuts feia anar suaument el tallador d’embotits endavant i endarrere, fent caure els finíssims talls de pernil sobre el paper parafinat que havia col·locat al dessota, sempre disposat a picar l’ullet amb un dels seus ulls blaus arrodonits i sempre amb una rialla a punt que li feia tremolar les galtes carnoses.

En Howard havia ideat el seu propi uniforme de feina: una camisa blanca, un davantal de lona rígida de color verd fosc, uns pantalons de pana i una gorra de caçador a la qual havia enganxat un seguit d’esquers de pesca amb mosca. Aquesta gorra, si mai havia estat una simple broma, ja feia temps que ho havia deixat de ser: cada matí, abans de treballar, se la col·locava amb una exactitud mil·limètrica al damunt dels rínxols densos i canosos, amb l’ajuda d’un mirallet que hi havia al lavabo del personal.

Per a en Howard, obrir la xarcuteria cada matí era un autèntic plaer. Li encantava remenar per la botiga amb el lleu zum-zum de les neveres com a únic soroll, i gaudia del moment de fer-ho tornar tot a la vida; encendre els llums, aixecar les persianes i destapar els tresors del taulell refrigerat: les carxofes d’un verd grisós pàl·lid, les olives negres com el sutge, els tomàquets secs, recargolats com ferradures de color robí en l’oli esquitxat d’herbes.

Aquell matí, però, la seva alegria estava amarada d’impaciència. La seva sòcia, la Maureen, feia tard, i a en Howard, com abans li havia passat a en Miles, li feia por que algú se li hagués avançat a l’hora de comunicar-li la sensacional notícia, ja que la Maureen no tenia mòbil.

Es va aturar davant de l’obertura en arcada que acabaven de fer perforar a la paret que dividia la xarcuteria de l’antiga sabateria, que aviat es convertiria en el cafè més rutilant de tot Pagford. Va observar el plàstic industrial translúcid que impedia que la pols del local entrés a la xarcuteria. Tenien previst obrir abans de Pasqua, just a temps per atreure-hi els turistes que visitaven el West Country i per a qui en Howard omplia cada any els aparadors de sidra, formatges locals i figuretes de palla.

Va sentir la campaneta de la porta darrere seu i es va girar; el cor, apedaçat i revitalitzat, li va començar a bategar a tota velocitat per l’excitació.

La Maureen era una dona petita i delicada d’espatlles caigudes. Tenia seixanta-dos anys i era la vídua del soci original d’en Howard. La seva postura encongida la feia semblar molt més vella, tot i que ella s’esforçava tant com era capaç per aferrar-se a la joventut: es tenyia els cabells de negre intens, duia roba de colors llampants i remenava el cul dalt d’unes sabates amb talons de vertigen que substituïa per unes sabatilles Dr. Scholl de seguida que arribava a la xarcuteria.

—Bon dia, Mo —va dir en Howard.

Havia pres la ferma decisió de no malbaratar la notícia anunciant-la de seguida, però aviat arribarien els primers clients i tenia un munt de coses per comentar.

—¿Ja te n’has assabentat?

La Maureen va arrufar el front amb aire interrogatiu.

—En Barry Fairbrother és mort.

La Maureen va badar la boca.

—No! ¿Com ha estat?

En Howard es va donar un copet al lateral del cap.

—Alguna cosa li va petar aquí dalt. En Miles hi era, ho va veure tot. A l’aparcament del club de golf.

—No! —va tornar a exclamar la Maureen.

—Garratibat com un pollastre dissecat —va dir en Howard, com si hi hagués diferents graus de mort i el que en Barry Fairbrother havia adquirit fos especialment sòrdid.

La boca amb pintallavis cridaner de la Maureen va penjar inanimada mentre ella se senyava. La seva condició de catòlica sempre afegia un toc pintoresc a aquella mena d’ocasions.

—¿I en Miles hi era? —va dir amb la seva veu de canya.

En la veu profunda d’exfumadora, en Howard li va notar les ganes de saber fins l’últim detall.

—¿Et fa res encendre el bullidor, Mo?

Si més no, podia perllongar-li l’agonia uns minuts. Amb les presses per tornar a la conversa, la Maureen es va vessar el te bullent a la mà. Es van asseure tots dos darrere el taulell, als tamborets alts de fusta que en Howard havia disposat per a les estones mortes, i la Maureen va agafar un grapat de glaçons del voltant de les olives i se’ls va aplicar a la cremada. Plegats van repassar els aspectes habituals de la tragèdia: la vídua («Deu estar destrossada, es desvivia per en Barry»); els fills («Quatre adolescents; quina desgràcia, sense pare»); la relativa joventut del mort («No era gaire més gran que en Miles, oi?»); a la fi, però, van arribar al veritable punt de partida, al costat del qual tota la resta era divagació sense solta ni volta.

—I ara, què? —va preguntar la Maureen a en Howard amb expectació.

—Oh —va fer en Howard—. Aquesta és la qüestió, oi? Ens ha sorgit una vacant imprevista, Mo, i això podria canviar-ho tot.

—¿Que ens ha sorgit què? —va preguntar la Maureen, de por de no haver entès un detall crucial.

—Una vacant imprevista —va repetir en Howard—. És com s’anomena el fet que un càrrec del consell quedi vacant per la mort d’un membre. És el terme correcte —va dir amb to pedagògic.

En Howard ocupava els càrrecs de president del Consell del Districte i Primer Ciutadà de Pagford. Aquell segon títol anava acompanyat d’una cadena de daurats i esmalt que ara descansava a la minúscula caixa forta que ell i la Shirley s’havien fet instal·lar al peu de l’armari de paret. Si el districte de Pagford hagués assolit la categoria de municipi, en Howard s’hauria pogut anomenar a si mateix «alcalde»; malgrat tot, a tots els efectes, això és el que era. La Shirley ho havia deixat ben clar a la pàgina d’inici del web del consell, on, sota una fotografia resplendent i florida d’en Howard amb la seva cadena de Primer Ciutadà, s’anunciava que el prohom estava obert a qualsevol invitació per exercir funcions representatives en actes cívics i de negocis. Tot just feia unes setmanes, havia presidit el lliurament dels certificats d’aptitud ciclista a l’escola primària del poble.

En Howard va fer un glop de te i va dir, amb un somriure que pretenia suavitzar el comentari:

—Mal m’està el dir-ho, Mo, però en Fairbrother era un torracollons. De debò que podia ser un autèntic torracollons.

—Ja ho sé, Howard —va dir ella—. Ja ho sé.

—Si encara fos viu, al final hauria hagut de barallar-m’hi. Pregunta-ho a la Shirley. Podia ser un torracollons de campionat.

—Ja ho sé.

—En fi, ja ho veurem. Ja ho veurem. Suposo que amb això s’ha acabat tot. Jo no volia guanyar d’aquesta manera —va afegir amb un sospir profund—, però si hem de mirar per Pagford… per la comunitat… no és dolent del tot.

En Howard va consultar el rellotge.

—Són gairebé dos quarts, Mo.

No obrien mai tard, ni tancaven mai aviat; duien el negoci amb el ritual i la regularitat propis d’un temple religiós.

La Maureen es va aixecar i va anar remenant el cul fins a la porta per apujar les persianes. La plaça major va anar apareixent a batzegades, al ritme de les persianes: pintoresca i ben cuidada, en gran part gràcies als esforços coordinats dels propietaris de les finques que hi donaven. Les finestres estaven plenes de testos, cistells penjants i menjadores on cada any plantaven flors dels colors que acordaven entre tots. El Black Canon (un dels pubs més antics d’Anglaterra) estava situat davant per davant de Mollison and Lowe, a l’altra banda de la plaça.

En Howard no parava de fer viatges a la rebotiga, d’on treia unes plates allargades plenes de patés frescos envoltats de cítrics trossejats i fruits silvestres espurnejants com joies que disposava amb pulcritud sota el vidre del taulell. Esbufegant una mica per l’esforç, que se li afegia a tanta conversa matinera, va desar la darrera safata de paté i es va quedar una estona contemplant immòbil el monument als caiguts que s’erigia al centre de la plaça.

Aquell matí, Pagford estava tan bonic com sempre i en Howard experimentava un moment sublim d’exultació per l’existència, no només de si mateix, sinó del poble al qual pertanyia, que veia com un cor palpitant. Ell era allà i es podia amarar de tot el que veia —els bancs negres i brillants, les flors vermelles i liles, la llum del sol que banyava d’or el cim de la creu de pedra—; en Barry Fairbrother, en canvi, ja no hi era. Es feia difícil no pressentir un disseny més elevat darrere d’aquella sobtada reorganització del que en Howard veia com el camp de batalla on ell i en Barry s’havien enfrontat durant tant de temps.

—Howard —va dir la Maureen amb to sec—. Howard!

Una dona travessava la plaça; una dona prima, de cabells negres i pell morena, amb gavardina, que es mirava els peus coberts per unes botes mentre caminava.

—¿Creus que… en sap res? —va xiuxiuejar la Maureen.

—Ni idea —va dir en Howard.

La Maureen, que encara no havia tingut temps de posar-se les sabatilles Dr. Scholl, gairebé es va torçar el turmell quan es va apartar de l’aparador d’una revolada i va córrer a situar-se darrere el taulell. En Howard va anar a ocupar el seu lloc darrere la caixa enregistradora amb pas lent i majestuós, com un pistoler que prengués posició.

Va sonar la campaneta i va aparèixer la doctora Parminder Jawanda, encara amb el front arrufat. Sense saludar ni en Howard ni la Maureen, es va dirigir com una fletxa al prestatge dels olis. Els ulls de la Maureen la van seguir amb la concentració atenta i impertorbable d’un falcó que seguís un ratolí de camp.

—Bon dia —va dir en Howard quan la Parminder es va acostar al taulell amb una ampolla a la mà.

—Bon dia.

La doctora Jawanda no el mirava als ulls pràcticament mai, ni a les reunions del consell del districte, ni quan es veien fora de la sala parroquial. En Howard es divertia d’allò més observant la seva incapacitat per dissimular l’antipatia que ell li despertava, i sempre adoptava un aire jovial, d’una galanteria i una cortesia extravagants.

—¿Que no treballem, avui, doctora?

—No —va dir la Parminder mentre regirava la bossa de mà.

La Maureen no es va poder contenir més.

—Una notícia terrible —va dir amb la seva veu de canya—. Això d’en Barry Fairbrother.

—Mmm —va fer la Parminder. Però després—: Com?

—Això d’en Barry Fairbrother —va repetir la Maureen.

—¿Què li passa?

Després de setze anys de viure a Pagford, a la Parminder encara se li notava força l’accent de Birmingham. Tenia un solc profund i vertical entre les celles que li proporcionava una intensitat perenne a la mirada, a vegades d’irritació, d’altres de concentració.

—Va morir ahir a la nit —va dir la Maureen, observant amb avidesa l’expressió d’aquell rostre de front arrufat—. Acaba d’explicar-m’ho en Howard.

La Parminder es va quedar un moment immòbil amb la mà dins la bossa. Llavors, va desplaçar lateralment els ulls cap a en Howard.

—Es va desplomar a l’aparcament del club de golf i va morir —va dir en Howard—. En Miles hi era i va veure-ho tot.

Van passar encara uns segons.

—¿És una broma? —va preguntar la Parminder amb to sec i agut.

—Naturalment que no és cap broma —va dir la Maureen, assaborint la seva pròpia indignació—. ¿A qui li passaria pel cap fer una broma com aquesta?

La Parminder va deixar l’ampolla d’oli sobre el vidre del taulell, donant-hi un cop, i va marxar de la botiga.

—I ara! —va fer la Maureen, presa d’un èxtasi de desaprovació—. «¿És una broma?». ¿Què et sembla?

—Estat de xoc —va dir en Howard amb aires de setciències mentre contemplava com la Parminder s’afanyava a creuar la plaça amb la gavardina aletejant-li al darrere—. Aquesta tindrà un disgust tan gros com la vídua. Ja ho veuràs, serà d’allò més interessant veure què… —va afegir, gratant-se distret el plec de la panxa, que li picava sovint.

Va deixar la frase a mitges, però no hi feia res: la Maureen sabia perfectament què volia dir. Mentre observaven com la regidora Jawanda desapareixia darrere una cantonada, tots dos tenien el pensament ficat en la vacant imprevista, i la veien no pas com un espai buit, sinó com la butxaca d’un mag: plena de possibilitats.





VIII


Old Vicarage era l’última de les cases victorianes de Church Row, i la més esplèndida. S’alçava al peu del carrer, darrere del jardí espaiós que n’ocupava la cantonada, enfront de l’església de Saint Michael and All Saints.

La Parminder, que havia corregut els últims metres de carrer, va forcejar amb el pany de la porta fins que va aconseguir entrar. No s’ho creuria fins que l’hi digués algú altre, qui fos; el telèfon, però, ja sonava funestament a la cuina.

—Digui?

—Sóc en Vikram.

El marit de la Parminder era cirurgià cardíac. Treballava a l’hospital South West General de Yarvil, i no trucava gairebé mai des de la feina. La Parminder s’aferrava a l’auricular amb tanta força que li feien mal els dits.

—Ho he sabut per casualitat. Té pinta de ser un aneurisma. He demanat a en Huw Jeffries que faci passar l’autòpsia al davant de la cua, a la Mary li anirà bé saber què ha passat. Potser ja l’estan examinant.

—Entesos —va murmurar la Parminder.

—La Tessa Wall era aquí —va dir en Vikram—. Truca-li.

—Sí —va dir la Parminder—, entesos.

Quan va penjar, però, es va deixar caure sobre una de les cadires de la cuina i, tapant-se la boca amb els dits, es va quedar mirant a través de la finestra, encara que sense veure’l, el jardí del darrere.

Tot s’havia trencat en mil bocins. El fet que tot seguís allà —les parets, les cadires, els dibuixos dels nens— no hi volia dir res. Tots i cadascun dels àtoms havien esclatat i s’havien reconstituït en un instant, i l’aparença de permanència i solidesa resultava ridícula; tot es dissoldria al més petit contacte, perquè de sobte tot s’havia tornat fi com una tela i esmicolable.

No tenia cap control sobre els seus propis pensaments; també se li havien escindit; se li apareixien fragments aleatoris de records que s’allunyaven de seguida: ballant amb en Barry a la festa de Cap d’Any dels Wall, o la conversa estúpida que havien tingut mentre tornaven caminant de l’última reunió del consell del districte.

—Casa teva té cara de vaca —li havia dit ella.

—¿Cara de vaca? ¿Què vol dir, això?

—És més estreta del davant que del darrere. És un senyal de bona sort. Però dóna a una cruïlla. I això és un senyal de mala sort.

—O sigui, que no tenim ni bona sort, ni mala sort —havia dit en Barry.

Fins i tot llavors ja li devia palpitar amb força l’artèria del cervell, però cap dels dos no ho havia sabut.

Amb aire absent, la Parminder va passar de la cuina a la lúgubre sala d’estar, que sempre estava a les fosques, independentment de quin temps fes, per culpa de l’enorme pi roig del jardí del davant. Odiava aquell arbre, però el conservaven perquè sabien que els veïns muntarien un bon enrenou si el feien talar.

No es podia estar quieta. Va travessar el passadís, després va tornar a la cuina, on va despenjar el telèfon i va trucar a la Tessa Wall, que no el va agafar. Devia ser a la feina. Tremolosa, va tornar a seure a la cadira.

La pena que sentia era tan gran i intensa que la terroritzava, com una criatura malèfica que hagués sorgit d’entre els taulons del parquet. En Barry, el petit Barry de barba generosa, el seu amic, el seu aliat.

El seu pare havia mort exactament de la mateixa manera. Ella tenia quinze anys. Quan havien tornat de la ciutat, l’havien trobat al jardí de bocaterrosa, al costat de la segadora, amb el sol impactant-li amb força al clatell. La Parminder odiava les morts sobtades. La llarga agonia que espantava tanta gent, a ella li semblava una perspectiva tranquil·litzadora; temps per enllestir i organitzar les coses, temps per acomiadar-se…

Encara tenia les mans enganxades a la boca. Va contemplar el rostre greu i dolç del guru Nanak penjat al tauler de suro.

(A en Vikram no li agradava aquella imatge.

«¿Què hi fa, això, aquí?».

«A mi m’agrada», havia contestat ella desafiadora.)

En Barry, mort.

Es va reprimir la terrible necessitat de plorar amb una ferocitat que la seva mare sempre havia condemnat, sobretot durant la vetlla del seu pare, quan les seves altres filles, i les ties i cosines, havien gemegat ostensiblement mentre es donaven cops al pit. «I tu, que eres la seva preferida!». Però la Parminder es guardava les llàgrimes sense plorar ben tancades al seu interior, on feia l’efecte que experimentaven una transformació alquímica i retornaven al món exterior convertides en rius de lava de ràbia que descarregava periòdicament damunt dels seus fills i de les recepcionistes de la consulta.

Tenia encara a la retina la imatge d’en Howard i la Maureen darrere el taulell, l’un enorme, l’altra esquifida, i en la seva visió la miraven des d’una altura inabastable mentre li comunicaven que el seu amic havia mort. Amb un accés de fúria i odi que gairebé trobava agradable, va pensar: Estan satisfets. Es pensen que ara guanyaran.

Es va tornar a aixecar d’un salt, va tornar a la sala d’estar i del prestatge més alt en va agafar un volum del Sainchis, el seu nou llibre sagrat. El va obrir a l’atzar i va llegir sense sorpresa, sinó més aviat amb la sensació de mirar-se el rostre desconsolat al mirall:

Oh, ment, el món és com un pou profund i fosc. Per tots cantons, la Mort llança la seva xarxa.





IX


La sala reservada al departament d’orientació de l’institut Winterdown tenia la porta al costat de la biblioteca. No tenia finestres i s’il·luminava només amb un fluorescent.

La Tessa Wall, la cap del departament i dona del sotsdirector, va entrar a la sala a dos quarts d’onze, entumida d’esgotament i amb una tassa de cafè soluble fort que s’havia preparat a la sala de professors. Era una dona baixa i grassoneta, amb una cara ampla i inexpressiva, que es tallava ella mateixa els cabells canosos —sovint amb el serrell curt i una mica de costat—, duia roba artesanal i tenia afició a la bijuteria de granadura i fusta. La faldilla llarga que duia aquell dia devia ser de xarpellera, i l’havia combinat amb una rebeca gruixuda i irregular de color verd poma. No es mirava gairebé mai en miralls de cos sencer i boicotejava les botigues on era impossible no fer-ho.

Havia provat de suavitzar l’aspecte de cel·la de la sala d’orientació penjant-hi un tapís nepalès que conservava de la seva època d’estudiant: un estampat d’arc de Sant Martí amb un sol i una lluna resplendents que irradiaven rajos estilitzats que dibuixaven ondulacions. La resta de parets llises estaven cobertes de pòsters que donaven consells útils per potenciar l’autoestima, o bé indicaven números de telèfon d’ajuda anònima per a un seguit de problemes mèdics i emocionals. La directora havia deixat anar un comentari lleugerament sarcàstic la darrera vegada que havia trepitjat la sala d’orientació: «Ja ho entenc, i si tota la resta falla, truquen al telèfon de l’esperança per a nens», havia dit, assenyalant el pòster més vistós.

La Tessa es va deixar caure a la cadira amb un gemec feixuc, es va treure el rellotge, que li pessigava la pell, i el va deixar sobre l’escriptori, al costat de diversos fulls de paper i notes amb recordatoris. No confiava fer gaires progressos amb les cites del dia; de fet, no creia ni que la Krystal Weedon es dignés a aparèixer. La Krystal solia tocar el dos de l’institut quan estava disgustada, enfadada o avorrida. A vegades l’enxampaven abans d’arribar a les portes de la tanca i l’obligaven a tornar entre crits i renecs; d’altres, aconseguia escapolir-se i passava dies sense presentar-se a classe. Va arribar el punt de dos quarts menys cinc d’onze, va sonar el timbre i la Tessa va esperar.

A les onze menys nou minuts, la Krystal va irrompre a la sala, va tancar amb un cop de porta i es va escarxofar davant de la Tessa amb els braços plegats davant del pit mentre a les orelles li trontollaven les arracades barates.

—Digui al seu marit —va dir amb la veu tremolosa— que no he rigut, val? Hòstia puta!

—No diguis paraulotes, Krystal, sisplau —va dir la Tessa.

—Que no he rigut, val? —va cridar la Krystal.

Uns quants alumnes de sisè any que acabaven d’arribar a la biblioteca van mirar a través del vidre de la porta; un d’ells va somriure quan va reconèixer el clatell de la Krystal. La Tessa es va aixecar, va abaixar la persiana enrotllable i va tornar al seu lloc, davant de la lluna i el sol.

—A veure, Krystal, ¿per què no m’expliques què ha passat?

—El seu marit ha dit no sé què del senyor Fairbrother, val?, i jo no ho he sentit bé, val?, i llavors la Nikki m’ho ha repetit, val?, i jo… hòstia…

—Krystal!…

—Jo he flipat, val?, i llavors he cridat, però no he rigut! Hòstia puta, li juro que no…

—Krystal…

—Que no he rigut, val? —va cridar la Krystal amb els braços plegats amb força i les cames creuades.

—Entesos, Krystal.

La Tessa estava acostumada a la còlera dels alumnes que veia més sovint a la sala d’orientació. A molts els faltaven els principis morals més elementals; mentien, es portaven malament i enganyaven de forma rutinària, però la seva fúria quan se’ls acusava injustament era il·limitada i autèntica. A la Tessa li va semblar reconèixer en el comportament de la Krystal aquella mena de còlera autèntica i no l’altra, la sintètica, que practicava amb assiduïtat. Fos com fos, l’esgarip que havia sentit a l’assemblea li havia semblat més de consternació i desconsol que no de diversió, i s’havia horroritzat quan en Colin l’havia identificat públicament com una rialla.

—Abans he vist en Cubby…

—Krystal!…

—Li he dit al seu puto marit…

—Krystal, per última vegada, no diguis paraulotes.

—Li he dit que no he rigut, l’hi he dit! Però m’ha castigat igual. A prendre pel cul!

Les llàgrimes de ràbia li pampalluguejaven als ulls, molt pintats. La sang li havia inundat la cara; de color rosa peònia, va mirar la Tessa de fit a fit, a punt de sortir corrents, de deixar anar renecs, fins i tot d’ensenyar-li el dit del mig a la Tessa. La confiança fina com una gasa, teixida entre les dues a cop d’esforç durant gairebé dos anys, s’estirava fins a quasi estripar-se.

—Et crec, Krystal. Et crec quan dius que no has rigut, però, sisplau, no diguis paraulotes.

De sobte, uns dits rabassuts es fregaven els ulls amb el maquillatge escampat. La Tessa va treure un feix de mocadors de l’escriptori i el va allargar a la Krystal, que el va agafar sense dir gràcies, se’l va passar pels dos ulls i es va mocar. Les mans de la Krystal eren la seva part més commovedora: amb unes ungles curtes i amples, pintades de qualsevol manera, tots els seus moviments eren ingenus i directes com els d’un nen petit.

La Tessa va esperar que els esbufecs entretallats de la Krystal es calmessin i va dir:

—Ja veig que t’ha afectat, la mort del senyor Fairbrother.

—Doncs sí… —va contestar la Krystal amb to agressiu—. ¿I què passa?

De cop i volta, la Tessa es va imaginar en Barry escoltant aquella conversa. Podia endevinar-li el somriure afligit i li va sentir dir amb veu clara: «Que tinguis sort». Incapaç de pronunciar paraula, va aclucar els ulls humitejats. Va sentir que la Krystal s’inquietava; va comptar a poc a poc fins a deu i va tornar a obrir els ulls. La Krystal la mirava fixament amb els braços encara plegats, la cara tota vermella i aire desafiador.

—A mi també em sap molt de greu, això del senyor Fairbrother —va dir la Tessa—. De fet, era un vell amic nostre. És per això que el senyor Wall està una mica…

—Li he dit que jo no…

—Krystal, sisplau, deixa’m acabar. Avui el senyor Wall està molt afectat i probablement per això… per això ha malentès el que has fet. Deixa’m que hi parli.

—No servirà d’una puta merda…

—Krystal, sisplau!

—No servirà de res.

Va començar a donar cops de peu a la pota de l’escriptori de la Tessa marcant un ritme ràpid. La Tessa va aixecar els colzes de la taula per no notar les vibracions i va dir:

—Parlaré amb el senyor Wall.

Va adoptar una expressió que volia ser neutra i va esperar pacientment que la Krystal la busqués. La Krystal, mentrestant, mantenia un silenci hostil i picava a la pota de la taula, empassant-se la saliva a intervals regulars.

—¿Què li va passar, al senyor Fairbrother? —va dir per fi.

—Creuen que li va rebentar una artèria del cervell —va dir la Tessa.

—¿Per què?

—Va néixer amb una malformació, però no ho sabia —va explicar la Tessa.

Sabia que la Krystal estava més familiaritzada amb la mort sobtada que no ella. La gent del cercle de la seva mare morien tan sovint de forma prematura que s’hauria dit que participaven en alguna guerra secreta que la resta del món desconeixia completament. La Krystal havia explicat a la Tessa que, quan tenia sis anys, havia trobat el cadàver d’un noi desconegut al lavabo de la seva mare. Allò havia estat el detonant d’un dels seus trasllats a casa la seva besàvia, la iaia Cath. La iaia Cath estava molt present en bona part dels records d’infantesa que explicava la Krystal; era una barreja estranya de salvadora i de flagell.

—Ara l’equip se n’anirà a la merda —va dir la Krystal.

—No, Krystal —va dir la Tessa—. I no diguis paraulotes, sisplau.

—Que sí —va dir la Krystal.

A la Tessa li hauria agradat poder-la contradir, però l’impuls va quedar ofegat per l’esgotament. De tota manera, la Krystal tenia raó, li va dir una part racional i desconnectada del cervell. Efectivament, l’equip de rem a vuit estava acabat. Ningú, tret d’en Barry, hauria pogut arrossegar la Krystal Weedon a formar part d’un grup i fer que s’hi mantingués unida. La Tessa sabia que ara la Krystal abandonaria l’equip; probablement, la Krystal mateixa també ho sabia. Es van quedar una estona en silenci, però la Tessa estava massa cansada per mirar de trobar les paraules que haurien pogut establir un altre ambient entre elles. Se sentia estremida, desprotegida, destrossada. Feia vint-i-quatre hores que no dormia.

(La Samantha Mollison li havia telefonat des de l’hospital a les deu de la nit, tot just quan ella, després d’una bona estona, sortia de la banyera per mirar les notícies de la BBC. S’havia afanyat a tornar-se a vestir mentre en Colin pronunciava frases incomprensibles i s’entrebancava amb els mobles. Havien cridat cap al pis de dalt per avisar el seu fill d’on anaven i havien sortit com un llamp cap al cotxe. En Colin havia corregut com un boig fins a Yarvil, com si pogués fer ressuscitar en Barry si feia el viatge en un temps rècord, com si es pogués avançar a la realitat i obligar-la a transformar-se.)

—Si no pensa dir-me res, foto el camp —va dir la Krystal.

—Krystal, sisplau, no siguis mal educada —va dir la Tessa—. Aquest matí estic molt cansada. El senyor Wall i jo vam anar a l’hospital a fer companyia a la dona del senyor Fairbrother. Som bons amics.

(La Mary s’havia ensorrat quan havia vist aparèixer la Tessa; s’havia llançat als seus braços i li havia enfonsat la cara al coll amb un xiscle horrorós de desconsol. La Tessa fins i tot recordava que, quan ella mateixa havia començat a vessar llàgrimes pel clatell de la Mary, havia pensat amb clarividència que el soroll que feia la Mary s’anomenava cant fúnebre. Aquell cos que la Tessa havia envejat tantes vegades, prim i esquifit, se li havia estremit entre els braços, gairebé incapaç de contenir la pena que es veia forçat a suportar.

La Tessa no recordava quan se n’havien anat en Miles i la Samantha. No els coneixia gaire. Suposava que devien haver estat contents de poder tocar el dos.)

—Conec la seva dona —va dir la Krystal—. Una tia rossa, a vegades ens venia a veure remar.

—Sí —va fer la Tessa.

La Krystal es mossegava la punta dels dits.

—Volia que parlés amb el diari —va deixar anar de sobte.

—Com? —va preguntar la Tessa, desconcertada.

—El senyor Fairbrother. Volia que em fessin una entrevista. A mi sola.

Una vegada, el diari local havia publicat un article sobre la victòria de l’equip de rem de Winterdown al campionat regional. La Krystal, que llegia amb dificultat, n’hi havia dut un exemplar a la Tessa, que l’havia llegit en veu alta, intercalant-hi exclamacions d’alegria i admiració. Havia estat la millor sessió d’orientació que havia conduït en tota la vida.

—¿Sobre què, sobre l’equip de rem? —va preguntar la Tessa—. ¿Com l’altre cop?

—No, per altres mogudes —va dir la Krystal. I a continuació—: ¿Quan és, l’enterrament?

—Encara no ho sabem —va dir la Tessa.

La Krystal es mossegava les ungles, i la Tessa no va poder reunir prou energia per trencar el silenci que es va solidificar al seu voltant.





X


L’anunci de la mort d’en Barry al web del consell del districte va caure sense provocar pràcticament cap pertorbació, com una pedreta enmig de l’oceà. Amb tot, aquell dilluns a les línies de telèfon de Pagford hi havia més activitat que de costum, i a les voreres estretes no paraven de formar-se petites aglomeracions de vianants per comprovar, entre gestos de commoció, l’exactitud de les seves informacions.

A mesura que la notícia corria de boca en boca, va tenir lloc una estranya transformació. Es va operar en la signatura estampada al peu dels documents que s’apilaven a l’oficina bancària d’en Barry i als correus electrònics que omplien les safates d’entrada de tots els seus nombrosos coneguts: van començar a adquirir el patetisme d’un rastre de molles de pa deixat per un nen perdut enmig del bosc. Aquells gargots apressats, aquells píxels disposats per uns dits que havien emmudit per sempre, van agafar l’aspecte macabre de les clofolles del blat de moro. En Gavin experimentava certa esgarrifança quan veia al seu mòbil els missatges de text del seu amic mort, i una de les noies de l’equip de rem, mentre tornava plorant de l’assemblea, havia trobat a la seva cartera un formulari signat per en Barry i gairebé havia tingut un atac d’histèria.

La periodista de vint-i-tres anys del Yarvil and District Gazette no tenia ni idea que el cervell d’en Barry, en altre temps tan actiu, ja només era una massa informe de teixit esponjós col·locada sobre una plata metàl·lica al South West General. Va llegir el que en Barry li havia enviat una hora abans de morir i li va trucar al mòbil, però no va contestar ningú. L’aparell, que en Barry havia apagat a petició de la Mary abans d’anar cap al club de golf, descansava en silenci a la cuina, al costat del microones, juntament amb la resta d’efectes personals que havia retornat l’hospital. No els havia tocat ningú. Aquells objectes tan familiars —el clauer, el mòbil, la cartera vella i gastada— semblaven ben bé bocins del mort; talment com si fossin els seus dits o els seus pulmons.

La notícia de la mort d’en Barry es va escampar a tort i a dret, irradiant-se, com una aurèola, a partir dels que havien estat presents a l’hospital. A tort i a dret fins a Yarvil, fins a arribar a orelles d’aquells que només el coneixien de vista, o que n’havien sentit a parlar, o a qui sonava el nom. De mica en mica, els fets objectius van perdre forma i exactitud, i en alguns casos van acabar tergiversats. A vegades, el mateix Barry es perdia darrere la naturalesa del seu final i es convertia en poca cosa més que una erupció de vòmit i pixats, una pila retorçada de catàstrofe, i semblava una contradicció, fins i tot resultava còmic i grotesc, que un home hagués pogut morir d’una manera tan immunda al petit club de golf, tan pagat de si mateix.

I va ser així com a en Simon Price, que havia estat una de les primeres persones a assabentar-se de la notícia a casa seva, al capdamunt del turó que dominava Pagford, li va arribar una versió rebotada a la impremta Harcourt-Walsh de Yarvil, on treballava des que havia acabat l’escola. L’hi van explicar els llavis d’un jove conductor de toros que mastegava xiclet i que en Simon havia trobat rondant per la porta del seu despatx un dia a última hora de la tarda quan tornava del lavabo.

El noi, però, no s’havia presentat ni de bon tros per parlar d’en Barry.

—Allò que vam quedar que potser li interessava… —havia dit entre dents un cop havia entrat al despatx d’en Simon i aquest havia tancat la porta—. Podria ser dimecres, si encara hi està interessat.

—Dimecres? —va fer en Simon, asseient-se a l’escriptori—. Em pensava que havies dit que tot estava llest.

—Sí, però no puc organitzar l’entrega fins dimecres.

—¿Quant en demanaves, per cert?

—Vuit bitllets. En efectiu.

El noi mastegava el xiclet enèrgicament; en Simon li sentia treballar la saliva. La gent que mastegava xiclet era una de les moltes coses que no suportava.

—Però és material de primera, oi? —va dir en Simon amb to d’exigència—. Espero que no sigui cap porqueria, ¿em sents?

—Directament del magatzem —va dir el noi, que no parava de moure els peus i les espatlles—. Nou de trinca, embalat i tot.

—Entesos —va dir en Simon—. Porta-m’ho dimecres.

—¿Com, aquí, a la feina? —va dir el noi amb ulls de menyspreu—. Ni parlar-ne, mestre… ¿On viu?

—A Pagford.

—¿On, de Pagford?

L’aversió d’en Simon per anomenar Hilltop House era gairebé supersticiosa. No només no li agradava tenir convidats —invasors de la seva intimitat i possibles saquejadors de la seva propietat—, sinó que veia casa seva com un món impol·lut, immaculat, aïllat de Yarvil i de l’estrèpit i els grinyols de la impremta.

—Ja vindré jo a recollir-ho després de la feina —va dir en Simon, ignorant la pregunta—. ¿On ho tens?

El noi no feia cara de content. En Simon el va mirar fixament als ulls.

—Està bé —va concedir el noi—. Però necessito la pasta per avançat.

—Tindràs els calés quan jo tingui el material.

—Miri, mestre, això no funciona així…

En Simon va tenir la sensació que se li desenvolupava un mal de cap. No es podia treure del pensament la idea horrible, que li havia implantat aquell matí la imprudent de la seva dona, que una bomba minúscula podia fer tic-tac durant anys dins el cervell d’una persona sense que ningú la detectés. Segur que la repicadissa i el brogit constants de la impremta a través de la porta no li feien cap bé; potser aquell martelleig incessant li havia anat desgastant les parets de les artèries durant dècades…

—Està bé —va grunyir, inclinant-se endavant a la cadira per treure’s la cartera de la butxaca del darrere del pantaló.

El noi es va apropar a l’escriptori amb la mà parada.

—I allà, a Pagford, ¿viu a prop del club de golf? —va preguntar mentre en Simon comptava els bitllets i els hi anava posant al palmell de la mà—. Un col·lega meu hi era ahir a la nit i va veure com un paio la dinyava. El tio va començar a vomitar, va caure de morros i clac, fulminat. A l’aparcament.

—Sí, ja n’he sentit a parlar —va dir en Simon mentre fregava amb els dits l’últim bitllet abans de donar-l’hi per assegurar-se que no n’hi hagués dos d’enganxats.

—Un regidor corrupte, era. El paio que es va morir, vull dir. Acceptava suborns. En Grays li pagava perquè els mantingués com a contractistes.

—Mmm —va fer en Simon amb aire desmenjat, tot i que en realitat aquella informació li interessava d’allò més.

En Barry Fairbrother… vaja, vaja, qui ho hauria dit.

—Ja passaré, doncs —va dir el noi, guardant-se les vuitanta lliures al fons de la butxaca—. I llavors anem a buscar-ho. Fins dimecres.

La porta del despatx es va tancar. Fascinat per la revelació sobre el caràcter corrupte d’en Barry Fairbrother, en Simon va oblidar el mal de cap, que en veritat no havia estat sinó una petita punxada. En Barry Fairbrother, sempre tan ocupat i sociable, tan popular i tan alegre: i mentrestant, acceptant suborns d’en Grays.

Aquella informació no va sorprendre en Simon tant com hauria sorprès pràcticament tothom que havia conegut en Barry, ni tampoc no li va fer rebaixar l’opinió que tenia del difunt; al contrari, ara li tenia més respecte. Tothom que tingués dos dits de front treballava, a tota hora i en secret, per arrambar amb tots els calés de què fos capaç; en Simon n’estava convençut. Va mirar, sense veure’l, el full de càlcul a la pantalla de l’ordinador, novament sord al brogit de la impremta a través de la finestra polsosa.

Si tenies família, per força havies de treballar de nou a cinc, però en Simon sempre havia sabut que hi havia altres camins millors; que una vida de luxe i abundància li penjava al damunt del cap com una immensa pinyata plena a rebentar que podria trencar si tingués un pal prou gran i sabés el moment precís en què havia de picar. Creia, com els nens, que la resta del món era només un escenari per a la seva funció personal, que el destí l’havia escollit i li deixava pistes i senyals al mig del camí; i ara no podia evitar tenir la sensació que li havia arribat un senyal, un indici celestial.

Els senyals d’origen sobrenatural estaven al darrere d’unes quantes decisions aparentment quixotesques de la vida d’en Simon. Anys enrere, quan encara era aprenent a la impremta, amb una hipoteca a les espatlles que amb prou feines es podia permetre i la dona embarassada, havia apostat cent lliures en un cavall preciós anomenat Ruthie’s Baby que corria el Grand National. L’animal havia acabat segon per la cua. Poc després de comprar Hilltop House, havia invertit mil dues-centes lliures, que la Ruth pensava utilitzar per a cortines i moquetes, en un negoci de multipropietat dirigit per un antic conegut seu de Yarvil amant dels baixos fons i els tripijocs. Els diners s’havien esfumat juntament amb el director, però, per més que en Simon s’havia enfurismat i havia renegat i havia fet caure el seu fill per les escales per haver-se-li posat al mig del pas, no ho havia denunciat a la policia. Coneixia unes quantes irregularitats de l’empresa abans de la seva inversió i temia que li fessin preguntes incòmodes.

Amb tot, al costat d’aquestes desgràcies hi havia cops de sort, argúcies que donaven resultat, pressentiments que funcionaven, i en Simon els donava molt de pes a l’hora de fer el balanç total; eren la raó que continués confiant en les seves estrelles, eren el que reforçava la seva creença que l’univers li tenia reservada alguna cosa més que no l’anhel absurd de treballar per un sou discret fins a arribar a la jubilació o a la mort. Enganys i dreceres; empentetes i favors; tothom feia el mateix, fins i tot, pel que es veia, el gran Barry Fairbrother.

Des del seu despatx diminut, en Simon Price contemplava amb cobdícia una vacant sorgida entre els membres privilegiats d’una institució on ara els diners rajaven sobre una cadira buida, sense cap falda que els acollís.





(ELS VELLS TEMPS)


Intrusos



12.43 Contra els intrusos (que, en principi, s’han d’apoderar de la propietat d’altres persones i els seus ocupants) […].

CHARLES ARNOLD-BAKER

Administració de consells locals,

7a edició





I


EL CONSELL DEL DISTRICTE de Pagford era, per les seves proporcions, una força imponent. Es reunia una vegada al mes a la sala parroquial d’una bonica església victoriana, i tots els intents de retallar-ne el pressupost, i de passada algunes de les atribucions, o d’absorbir-lo en alguna autoritat unificada de nova planta, havien topat amb una resistència aferrissada i infranquejable. De tots els consells locals agrupats sota l’autoritat del consell municipal de Yarvil, el de Pagford s’enorgullia de ser el més batallador, el més crític i el més independent.

Fins diumenge al vespre, l’havien compost setze veïns i veïnes de Pagford. Atès que l’electorat del poble tenia tendència a donar per fet que la voluntat de servir al consell del districte implicava per força competència per fer-ho, tots setze regidors havien assolit el càrrec sense cap oposició.

Malgrat tot, aquell òrgan designat en termes tan amistosos es trobava en estat de guerra civil. Un assumpte que havia provocat fúria i ressentiment a Pagford durant més de seixanta anys havia assolit una fase definitiva i s’havien format dues faccions dirigides per dos líders carismàtics.

Per copsar bé la causa de la disputa, es feia necessari comprendre amb exactitud la profunditat de l’antipatia i la desconfiança que experimentava Pagford envers la ciutat de Yarvil, situada més al nord.

Les botigues, negocis i fàbriques de Yarvil, així com l’hospital South West General, proporcionaven el gruix de llocs de treball a la gent de Pagford. Per regla general, els dissabtes a la nit, els joves de la petita localitat sortien als cinemes i discoteques de Yarvil. La ciutat tenia una catedral, uns quants parcs i dos centres comercials enormes, tots ells indrets prou agradables de visitar per a qui ja s’hagués saciat dels excelsos encants del poblet. Amb tot, per als autèntics habitants de Pagford, Yarvil era poc més que un mal necessari. La seva actitud quedava simbolitzada pel turó elevat i coronat per l’abadia de Pargetter, que bloquejava la visió de Yarvil des de Pagford i permetia a la gent del poble alimentar la il·lusió que la ciutat es trobava molt més lluny del que era en realitat.





II


Es donava el cas que el turó de Pargetter també deixava fora de la vista del poble un altre indret, que aquest cop, però, Pagford havia considerat seu des de sempre, i amb un zel especial. Es tractava de Sweetlove House, una mansió exquisida d’estil reina Anna i color de mel situada en una finca de moltes hectàrees de parc i terres de cultiu. Pertanyia al districte de Pagford, a mig camí entre el poble i Yarvil.

Durant gairebé dos-cents anys, la casa havia passat sense sotracs de generació en generació dins l’aristocràtica família Sweetlove, fins que a la fi, a principis del segle XX, la família s’havia extingit. Ara, tot el que quedava de la llarga relació dels Sweetlove amb Pagford era la tomba més magnífica del cementiri de Saint Michael and All Saints i una munió d’escuts i inicials als arxius locals i als edificis del poble, talment com les petjades i copròlits d’unes criatures extingides.

Després de la mort de l’últim Sweetlove, la mansió havia canviat de mans amb una rapidesa alarmant. A Pagford, creixia el temor que un promotor comprés i mutilés aquell indret tan emblemàtic i tan estimat. Llavors, als anys cinquanta, un home anomenat Aubrey Fawley havia comprat la propietat. Aviat es va saber que en Fawley tenia una fortuna personal considerable, que complementava amb misterioses activitats que duia a terme a la City de Londres. Tenia quatre fills i el desig permanent d’establir-se en algun lloc. L’aprovació de Pagford es va elevar a altures encara més vertiginoses quan va córrer la notícia que en Fawley descendia dels Sweetlove per una línia lateral. Era evident que ja era mig del poble, i segur que la seva lleialtat es dirigiria de forma natural cap a Pagford, i no cap a Yarvil. La bona gent de Pagford va creure que l’arribada de l’Aubrey Fawley significava el retorn d’una època venturosa. En Fawley seria com una fada bona per al poble, igual que els seus ancestres, i escamparia elegància i glamur pels seus carrers empedrats.

En Howard Mollison encara recordava com la seva mare havia irromput a la cuina minúscula de Hope Street amb la notícia que el poble havia convidat l’Aubrey a fer de jurat a l’exposició de flors local. Les seves mongetes tendres havien guanyat el premi en la categoria d’hortalisses durant tres anys seguits i es moria de ganes de rebre el bol de roses platejat de mans d’un home que, als seus ulls, ja s’havia convertit en un personatge d’un romanticisme pintoresc.





III


Però llavors, segons explicava la llegenda, va caure sobre el poble la foscor que acompanya l’aparició de la fada dolenta.

Mentre Pagford celebrava encara que Sweetlove House hagués caigut en tan bones mans, Yarvil construïa a tota màquina una franja d’habitatges socials al sud de la ciutat. Pagford va comprovar amb inquietud que els nous carrers ocupaven part dels terrenys que quedaven entre la ciutat i el poble.

Tothom era conscient que la demanda d’habitatges econòmics havia augmentat molt des de la guerra, però el poble, distret momentàniament per l’arribada de l’Aubrey Fawley, va començar a veure com s’escampava la desconfiança envers les intencions de Yarvil. Les barreres naturals del riu i el turó, que havien estat garants de la sobirania de Pagford, semblaven empetitides per la velocitat amb què es multiplicaven les cases d’obra vista. Yarvil va ocupar cada centímetre de terra de què disposava i es va aturar a la frontera nord del districte de Pagford.

El poble va respirar amb un alleujament que aviat es demostraria prematur. Yarvil va declarar el nou barri de Cantermill insuficient per satisfer les necessitats de la població i va començar a buscar més terres per colonitzar.

Va ser llavors quan l’Aubrey Fawley (encara més mite que ésser humà per a la gent de Pagford) va prendre la decisió que donaria lloc a una acarnissada disputa de seixanta anys.

Com que no feia cap ús dels quatre camps infestats de matolls contigus a la nova barriada, els va vendre al municipi de Yarvil a canvi d’una bona suma de diners que va utilitzar per restaurar els panells bombats que revestien el vestíbul de Sweetlove House.

La fúria de Pagford no va tenir límits. Els camps dels Sweetlove havien constituït un element important en la contenció de la ciutat invasora; ara, l’antic límit del districte corria perill per culpa de l’arribada dels habitants necessitats de Yarvil. Plens tumultuosos a l’ajuntament, cartes enceses al diari i al municipi de Yarvil, retrets personals contra els que tallaven el bacallà… Res no va aconseguir aturar els esdeveniments.

Els habitatges socials van continuar avançant, però amb una diferència: durant el breu lapse que havia seguit a la finalització del primer barri, el municipi s’havia adonat que podia construir a un cost més baix. La nova erupció ja no va ser d’obra, sinó de formigó amb estructures d’acer. Aquesta segona barriada es va conèixer popularment com els Fields, els «camps», pel terreny en què s’havia erigit, i es diferenciava del seu antecessor, el barri de Cantermill, pels materials i el disseny de qualitat inferior.

Va ser en una de les cases de formigó i acer dels Fields, plena d’esquerdes i parets bufades ja a finals dels anys seixanta, on va néixer en Barry Fairbrother.





IV


Malgrat les tímides promeses del municipi de Yarvil que el manteniment del nou barri seria responsabilitat seva, Pagford —tal com els seus habitants havien predit des del primer moment— aviat va haver de fer front a noves despeses. Tot i que l’abastiment de bona part dels serveis i el manteniment de les cases va continuar en mans del municipi de Yarvil, hi va haver uns quants aspectes que la ciutat, a la seva manera arrogant, va delegar en el districte: la conservació dels carrers de vianants, l’enllumenat, els bancs públics, les parades d’autobús i les zones comunes.

Els grafitis van proliferar als ponts que se succeïen a l’autovia que unia Pagford i Yarvil; les parades d’autobús dels Fields eren víctimes d’actes de vandalisme; els adolescents dels Fields omplien el parc infantil d’ampolles de cervesa i llançaven pedres als fanals. Un carrer de vianants del poble, molt freqüentat per turistes i passejants, es va convertir en el punt predilecte dels nois dels Fields per trobar-se «i altres coses pitjors», tal com havia dit crípticament la mare d’en Howard Mollison. El consell del districte de Pagford va passar a tenir la responsabilitat de netejar, reparar i substituir, i els fons que Yarvil hi destinava van ser considerats des del primer moment insuficients per cobrir el temps i els esforços que calia esmerçar-hi.

Cap dels aspectes del nou llast que havia de suportar Pagford, però, provocava més ràbia i indignació que el fet que, de sobte, els nens dels Fields entressin dins l’àrea d’influència de l’escola primària Saint Thomas. Els nois de la barriada tenien dret a dur el cobejat uniforme blau i blanc, a jugar al pati contigu a la primera pedra de l’edifici, dipositada per lady Charlotte Sweetlove, i a envair les minúscules aules amb els seus accents estridents de Yarvil.

A Pagford no va trigar a córrer la brama que les cases dels Fields s’havien convertit en el trofeu més preuat entre les famílies beneficiàries de subsidis de Yarvil amb fills en edat escolar, i que per aquest motiu, al límit amb el barri de Cantermill, hi havia una agitació comparable a la de la frontera entre Mèxic i Texas. La seva preciosa escola Saint Thomas —un imant per a molta gent que treballava cada dia a Yarvil i que venien a viure al poble atrets per les classes petites, els pupitres de persiana, l’antic edifici de pedra i el camp d’esports de gespa immaculada— es veuria envaïda i ocupada per la prole d’aquells paràsits de la societat, drogoaddictes i mares amb tot de fills de pares diferents.

Aquell escenari funest no s’havia arribat a materialitzar mai del tot, perquè, malgrat els avantatges innegables que tenia Saint Thomas, també tenia inconvenients: haver de pagar l’uniforme o, alternativament, omplir tota la paperassa que s’exigia per sol·licitar una ajuda per pagar-lo, haver de comprar abonaments d’autobús i haver-se de llevar d’hora perquè els nens arribessin puntuals a escola… Per a algunes llars dels Fields, tot això eren obstacles d’allò més onerosos i optaven per dur els seus fills a l’escola primària sense uniforme que s’havia construït a la barriada de Cantermill. La major part dels alumnes de Saint Thomas procedents dels Fields s’integraven bé amb els seus homòlegs de Pagford; alguns fins i tot van tenir l’honor de ser considerats nens perfectament vàlids. I era així com en Barry Fairbrother havia fet tota l’educació en aquella escola; havia estat el típic graciós de la classe, un alumne popular i intel·ligent que, només de tant en tant, notava com a algun pare de Pagford se li glaçava el somriure quan ell esmentava on vivia.

A vegades, però, Saint Thomas es veia obligat a acceptar un alumne dels Fields amb un perfil innegablement problemàtic. La Krystal Weedon vivia amb la seva besàvia a Hope Street quan li havia arribat l’hora de començar l’escola, de manera que no hi havia hagut manera d’impedir-li l’entrada, tot i que, quan als vuit anys havia tornat a viure a la barriada amb la seva mare, a Pagford havien alimentat moltes esperances que deixaria Saint Thomas per sempre més.

El lent progrés de la Krystal per l’escola havia semblat el pas d’una cabra pel cos d’una boa constrictor: molt visible i incòmode per a les dues parts. I no precisament perquè estigués sempre a classe; durant gran part de la seva trajectòria a Saint Thomas, havia hagut de fer classes individuals amb una professora especial.

Per un designi malvat del destí, la Krystal havia coincidit a classe amb la Lexie, la néta més gran d’en Howard i la Shirley. En una ocasió, la Krystal li havia donat un cop de puny tan fort a la cara a la Lexie Mollison que li havia arrencat dues dents. El fet que ja les tingués fluixes abans de l’incident no va ser tingut en compte com un atenuant pels pares i els avis de la Lexie.

Havia estat la convicció que a les seves filles els esperaven classes senceres de Krystals a l’institut Winterdown el que havia fet decidir en Miles i la Samantha Mollison a enviar-les totes dues a Saint Anne, l’escola privada femenina de Yarvil, on passaven internades tota la setmana. El fet que la Krystal Weedon hagués fet fora les seves nétes del lloc que els pertocava havia esdevingut un dels exemples predilectes d’en Howard per il·lustrar sempre que en tenia ocasió la nefasta influència dels Fields en la vida de Pagford.





V


L’erupció inicial de ràbia de Pagford va donar lloc a un sentiment de greuge més serè, però no per això menys intens. Els Fields contaminaven i corrompien un lloc pacífic i bell, i els veïns, plens de ràbia continguda, estaven decidits a desfer-se de la barriada. Però les revisions dels límits del terme municipal i les reformes al govern local es van succeir sense aportar cap novetat: els Fields continuaven formant part de Pagford. Els nouvinguts aprenien aviat que mostrar antipatia cap a aquella barriada era un passaport necessari per obtenir la benevolència del nucli dur de veïns que ho controlaven tot.

I ara, a la fi, més de seixanta anys després que el vell Aubrey Fawley hagués venut a Yarvil aquella funesta parcel·la de terra, al cap de dècades de feina pacient, d’estratègies i peticions, d’aplegar informació i de convèncer subcomitès, els detractors dels Fields es trobaven al tremolós llindar de la victòria.

La crisi obligava les autoritats locals a racionalitzar, reorganitzar i fer retallades. Hi havia persones als òrgans més elevats del consell municipal de Yarvil que preveien obtenir un possible benefici electoral si la petita barriada deixada de la mà de Déu, que probablement sortiria molt mal parada per les mesures d’austeritat imposades pel govern nacional, acabava expulsada del districte i els habitants, contrariats, passaven a formar part de les seves files de votants.

Pagford tenia el seu propi representant al consell municipal de Yarvil: el regidor Aubrey Fawley. No es tractava del mateix home que havia donat peu a la construcció dels Fields, sinó del seu fill, «el jove Aubrey», que havia heretat Sweetlove House i que era executiu d’un banc d’inversió a Londres. La seva implicació en els afers locals desprenia certa aroma de penitència, com si cregués que havia d’adreçar el que el seu pare havia malmès amb tanta despreocupació. Ell i la seva dona, la Julia, feien donacions i entregaven premis a l’exposició agrícola, eren membres d’un munt de comitès locals i organitzaven una festa de Nadal amb unes invitacions d’allò més preuades.

A en Howard l’omplia d’orgull i de plaer pensar que ell i l’Aubrey eren aliats íntims en l’afany continuat per reassignar els Fields a Yarvil, perquè l’Aubrey es movia en una esfera més elevada del comerç que a ell li infonia respecte i fascinació. Cada tarda, quan tancava la xarcuteria, en Howard treia la safata de l’antiga caixa enregistradora i comptava monedes i bitllets bruts abans de desar-los a la caixa forta. L’Aubrey, en canvi, no tocava mai diners a la feina, però els feia moure en quantitats ingents arreu del món. Els gestionava, els multiplicava i, quan els auguris eren menys propicis, contemplava amb posat sobirà com s’esvaïen. Per a en Howard, l’Aubrey tenia un aire místic que ni tan sols una crisi financera mundial podia soscavar; l’amo de la xarcuteria no tolerava que ningú donés la culpa de la situació calamitosa del país a l’Aubrey i els seus iguals. Ningú no s’havia queixat quan les coses anaven bé, no es cansava de replicar. Dedicava a l’Aubrey el respecte que se li professa a un general ferit en una guerra impopular.

Mentrestant, com a regidor municipal, l’Aubrey tenia accés a tota mena d’estadístiques interessants i podia compartir una bona quantitat d’informació sobre el molest barri satèl·lit de Pagford amb en Howard. Tots dos sabien exactament quants recursos del municipi s’invertien en els carrers deteriorats dels Fields sense que se n’obtingués cap retorn ni cap millora visible; que a la barriada ningú era propietari de casa seva (mentre que pràcticament tots els edificis d’obra vista de Cantermill estaven en mans privades i havien millorat d’aspecte fins a fer-se irreconeixibles, amb testos de flors, porxos i jardins cuidats); que gairebé dos terços dels habitants dels Fields vivien exclusivament gràcies als subsidis, i que un percentatge considerable travessaven les portes de la clínica de desintoxicació Bellchapel.





VI


A en Howard no li fugia mai del cap la imatge dels Fields, com el record d’un malson: finestres tapades amb taulons i plenes de pintades obscenes; adolescents fumant i matant el temps a les parades d’autobús, perpètuament empastifades de grafitis; antenes parabòliques pertot arreu, encarades cap al cel, com els fol·licles oberts d’unes sinistres flors metàl·liques. Sovint pronunciava una pregunta retòrica: ¿com era que aquella gent era incapaç d’organitzar-se i millorar el barri? ¿Què els impedia ajuntar els seus escassos recursos i comprar una segadora entre tots? Però allò no passava mai: els Fields es limitaven a esperar que els consells, el del districte i el municipal, netegessin, reparessin, fessin el manteniment; que donessin, i donessin, i tornessin a donar.

Llavors, en Howard recordava la Hope Street de la seva infantesa, amb els seus jardinets minúsculs, uns quadrats de terra que amb prou feines passaven de la mida d’unes tovalles, però gairebé tots, incloent-hi el de la seva mare, ufanosos de mongeteres i patates. En Howard no sabia veure res que pogués impedir als habitants dels Fields cultivar verdures; res que els impedís disciplinar els seus fills sinistres, encaputxats i proveïts d’esprais de pintura; res que els impedís organitzar-se com a comunitat i posar fi a la brutícia i la deixadesa; res que els impedís anar nets i buscar feina: res en absolut. De manera que havia de concloure que escollien, per voluntat pròpia, viure com ho feien, i que l’aire de degradació amenaçadora de la barriada no era sinó una manifestació física de la ignorància i la indolència.

Pagford, en canvi, brillava en el seu cap amb una mena de resplendor moral, com si l’ànima col·lectiva de la comunitat es manifestés en els seus carrers empedrats, els seus turons o les seves cases pintoresques. Per a ell, el seu lloc de naixement era molt més que un reguitzell d’edificis antics, un riu de curs ràpid i flanquejat d’arbres, la silueta majestuosa de l’abadia dalt del turó o els testos florits de la plaça major. Per a ell, el poble era un ideal, una manera de ser; una microcivilització que es mantenia ferma enmig del declivi del país.

«Sóc de Pagford de soca-rel», deia als turistes que visitaven el poble a l’estiu. «Nascut i criat aquí».

I en dir-ho, s’adreçava a si mateix un profund compliment disfressat d’afirmació banal. Havia nascut a Pagford i hi moriria, i no havia somiat mai marxar ni anhelava cap altre canvi que no fos el de les estacions que transformaven els boscos dels voltants i el riu; o el de la plaça major, que floria a la primavera o pampalluguejava quan arribava Nadal.

En Barry Fairbrother sabia tot allò; de fet, ell mateix ho havia dit. Una vegada havia rigut des de l’altra banda de la taula de la sala parroquial, a la mateixa cara d’en Howard: «¿Saps, Howard? Pagford, per a mi, ets tu». I en Howard, sense perdre la serenitat ni per un instant (ja que sempre havia respost amb bromes a les bromes d’en Barry), havia dit: «Sigui quina sigui la intenció, Barry, m’ho prendré com un gran compliment».

Es podia permetre riure. En Howard tenia a l’abast de la mà l’única ambició que li quedava a la vida: el retorn dels Fields a Yarvil semblava imminent i segur.

Llavors, dos dies abans que en Barry Fairbrother caigués fulminat en un aparcament, en Howard havia sabut a través d’una font infal·lible que el seu oponent havia trencat totes les regles conegudes del joc i havia acudit al diari local amb una història sobre la benedicció que havia suposat per a la Krystal Weedon estudiar a Saint Thomas.

La idea que es presentés la Krystal Weedon als lectors com un exemple de l’èxit de la integració dels Fields a Pagford podria haver fet riure (això deia en Howard) si no hagués estat tan seriosa. Sens dubte, en Fairbrother devia haver entrenat la noia, i la veritat sobre la seva llengua llarga, les constants interrupcions de les classes, les llàgrimes dels altres nens o les contínues expulsions i readmissions es perdrien entre un munt de mentides.

En Howard confiava en el bon sentit dels seus conveïns, però temia la parcialitat dels periodistes i la interferència dels salvadors de la humanitat ignorants. L’oposició als Fields li sorgia dels principis, però també de qüestions personals: encara no havia oblidat la imatge de la seva néta plorant entre els seus braços, amb dos forats sanguinolents a les genives, mentre ell mirava de consolar-la prometent-li un regal triple de la fada de les dents.





DIMARTS





I


DOS MATINS DESPRÉS DE LA MORT del seu marit, la Mary Fairbrother es va despertar a les cinc de la matinada. Havia dormit al llit matrimonial amb el seu fill de dotze anys, en Declan, que s’hi havia ficat entre sanglots poc després de mitjanit. Ara dormia com un angelet, o sigui que la Mary va sortir de l’habitació sense fer soroll i va baixar a la cuina per plorar amb més llibertat. Cada hora que passava li feia augmentar el dolor, perquè l’allunyava cada vegada més de l’home viu i perquè era un petit tast de l’eternitat que hauria de suportar sense ell. Una vegada i una altra se sorprenia havent-se oblidat, per espai d’un segon, que ell ja no hi era i que no hi podia acudir buscant consol.

Quan van arribar la seva germana i el seu cunyat per fer l’esmorzar, la Mary va agafar el mòbil d’en Barry, es va tancar a l’estudi i va començar a buscar els números d’alguns dels nombrosíssims coneguts del seu marit. Només feia uns minuts que s’hi entretenia quan li va començar a sonar a les mans.

—Digui? —va murmurar.

—Hola! Estic buscant en Barry Fairbrother. Sóc l’Alison Jenkins, del Yarvil and District Gazette.

A la Mary, la veu jovial d’aquella noia li retrunyia horriblement a l’orella com una fanfàrria triomfal que, amb la seva ona expansiva, destruïa el sentit de les paraules.

—¿Com diu?

—L’Alison Jenkins, del Yarvil and District Gazette. Voldria parlar amb en Barry Fairbrother. És per l’article sobre els Fields.

—Ah —va fer la Mary.

—Miri, és que no ha adjuntat les dades d’aquesta noia, i havíem quedat que l’entrevistaríem. La Krystal Weedon, ¿sap qui vull dir?

Cada paraula era com una bufetada per a la Mary. Es va quedar immòbil i muda a la vella cadira giratòria d’en Barry, amb expressió perversa, deixant que li ploguessin els cops al damunt.

—¿Em sent?

—Sí —va dir la Mary, trencant-se-li la veu—. L’escolto.

—Sé que el senyor Fairbrother tenia molt interès a estar present a l’entrevista amb la Krystal, però ens queda poc temps i…

—No podrà estar-hi present —va dir la Mary, amb la veu evolucionant-li cap a un xisclet—. No podrà parlar dels Fields dels nassos, ni de res, mai més!

—¿Com diu? —va dir la noia a l’altra banda del fil.

—El meu marit és mort, ¿em sent? Mort! O sigui que els Fields s’hauran d’espavilar sense ell, ¿m’entén?

Les mans li tremolaven tant que el mòbil se li escolava entre els dits. Va ser conscient que, durant els segons que va trigar a penjar el telèfon, la periodista la devia sentir sanglotar. De sobte, va recordar que en Barry havia dedicat gran part del seu darrer dia al món, i dia del seu aniversari de bodes, a la seva obsessió amb els Fields i la Krystal Weedon; va tenir un accés de fúria i va llançar el mòbil amb tanta força a través de l’estudi que va acabar impactant contra una fotografia emmarcada dels seus quatre fills, que va caure a terra. Va començar a cridar i plorar fins que la seva germana i el seu cunyat van pujar corrents i van irrompre per la porta.

Al principi, tot el que van aconseguir treure-li va ser:

—Maleïts Fields… maleïts Fields dels nassos…

—És on vam créixer en Barry i jo —va dir el cunyat entre dents, però no va afegir res més per por d’encendre la histèria de la Mary.





II


Feia només quatre setmanes que l’assistenta social Kay Bawden i la seva filla Gaia s’havien mudat de Londres a Pagford, i eren les veïnes més recents del poble. La Kay desconeixia la història del conflicte sobre els Fields; per a ella, eren simplement la barriada on vivien moltes de les famílies a qui feia el seguiment. Tot el que sabia sobre en Barry Fairbrother era que la seva mort havia precipitat la trista escena de la cuina en què el seu amant, en Gavin, havia fugit d’ella i els seus ous remenats, enviant així a fer punyetes totes les esperances que ella havia alimentat des que havien fet l’amor la nit anterior.

La Kay va passar l’hora de dinar de dimarts en una àrea de descans entre Pagford i Yarvil, cruspint-se un sandvitx dins el cotxe i repassant un bon feix d’anotacions. Una col·lega havia agafat la baixa per estrès i a la Kay li havien encolomat una tercera part dels seus casos. Poc abans de la una en punt, va engegar el cotxe i va posar rumb als Fields.

Ja havia visitat el barri unes quantes vegades, però encara no s’orientava en aquells carrers laberíntics. A la fi va trobar Foley Road i va identificar de lluny la casa que devia ser la dels Weedon. El dossier l’havia ajudat a fer-se una idea del que es trobaria, i la primera ullada a la casa no la va decebre en absolut.

Davant de la façana hi havia una pila d’escombraries: bosses de plàstic plenes a vessar, roba vella i bolquers bruts. Part de la porqueria havia caigut o s’havia escampat pel parterre infestat de matolls, però la majoria continuava apilada sota una de les dues finestres de la planta baixa. Al mig del parterre hi havia un neumàtic vell que algú havia desplaçat feia poc, ja que a mig metre es distingia un cercle aixafat d’herba seca de color marró grogós. Quan ja havia picat al timbre, la Kay va descobrir als seus peus un condó fet servir que brillava en l’herba com el capoll finíssim d’una larva gegantina.

L’envaïa aquella lleugera aprensió que no havia aconseguit superar mai, tot i que no era res comparada amb els nervis que havia passat a l’hora de picar a portes desconegudes durant els primers anys de professió. A vegades, malgrat totes les hores de formació i malgrat que normalment l’acompanyava una col·lega, havia passat por de debò. Gossos perillosos; homes amb navalla; nens amb ferides grotesques; ho havia vist tot, i més, en tots aquells anys d’entrar a cases alienes.

Ningú no va contestar al timbre, però la Kay sentia ploriquejar un nen petit a través de la finestra entreoberta que tenia a la seva esquerra. Ho va provar picant a la porta i un bocí de pintura de color crema va saltar i li va caure a la punta de la sabata. Allò li va fer venir al cap l’estat en què es trobava la seva pròpia nova casa. Hauria estat tot un detall que en Gavin s’hagués ofert a ajudar una mica amb la redecoració, però no havia dit ni mitja paraula. A vegades, la Kay feia recompte de totes les coses que en Gavin no havia dit o no havia fet, com un avar repassant els pagarés pendents, i se sentia miserable, i s’empipava, i es mostrava decidida a exigir un pagament.

Va tornar a picar més aviat del que ho hauria fet si no s’hagués volgut distreure el pensament. Aquest cop, es va sentir una veu llunyana:

—Ja vinc, hòstia.

La porta, en obrir-se, va revelar una dona amb aspecte de nen i de vella alhora, que duia una samarreta bruta blau pàl·lid i uns pantalons de pijama d’home. Era igual d’alta que la Kay, però tota encongida; els ossos de la cara i l’estèrnum se li marcaven a través de la pell fina i blanca. Els cabells, tenyits de qualsevol manera, aspres i d’un vermell molt intens, semblaven una perruca al capdamunt d’un crani; tenia unes pupil·les minúscules i el pit completament pla.

—Hola. ¿Ets la Terri? Sóc la Kay Bawden, dels serveis socials. Substitueixo la Mattie Knox.

La dona tenia els braços fràgils i d’un color gris blanquinós plens de marques de to platejat, i se li veia una ferida oberta i encetada a l’interior d’un avantbraç. Una àmplia zona de teixit cicatritzat al braç dret i les cervicals donava a la pell una aparença brillant, com de plàstic. La Kay havia conegut una drogoaddicta a Londres que havia calat foc a casa seva sense adonar-se’n i havia reaccionat massa tard.

—Ah, val —va dir la Terri després d’una pausa llarguíssima.

Quan parlava, semblava molt vés vella; li faltaven unes quantes dents. Va fer mitja volta i va avançar amb caminar trontollós pel passadís fosc. La Kay la va seguir. La casa feia pudor de menjar passat, suor i brutícia acumulada. La Terri va guiar la Kay a través de la primera porta que hi havia a mà esquerra, que donava pas a una sala d’estar minúscula.

No hi havia llibres, ni quadres, ni fotografies, ni televisor; res de res, tret d’un parell de butaques velles i ronyoses i uns quants prestatges trencats. El terra estava esquitxat de brossa, i unes quantes caixes de cartró noves de trinca apilades contra la paret constituïen, en aquell context, una nota d’exotisme.

Al mig de la sala hi havia un nen petit dret amb les cames nues que duia posada una samarreta de màniga curta i un bolquer voluminós. La Kay sabia pel dossier que tenia tres anys i mig. Feia l’efecte que els seus gemecs eren inconscients i no responien a cap motiu, com una mena de brogit de motor per avisar que era allà. Tenia a la mà una capsa de cereals en miniatura.

—I aquest deu ser en Robbie, oi? —va dir la Kay.

El nen la va mirar quan va sentir el seu nom, però va continuar ploriquejant.

La Terri va apartar una capsa de galetes vella d’una de les butaques llardoses i esparracades i s’hi va arrepapar sense deixar d’observar la Kay des de sota les parpelles caigudes. La Kay es va asseure a l’altra butaca, que tenia un cendrer ple en un reposabraços. Algunes puntes de cigarret havien caigut al seient i se les notava entre les cuixes.

—Hola, Robbie —va dir la Kay mentre obria el dossier de la Terri. El nen va continuar gemegant i sacsejant la capsa de cereals, que feia un soroll com de sonall—. ¿Què hi tens, a la mà? —li va preguntar la Kay.

En Robbie no va contestar, però va agitar el paquet amb més força. De sobte, un ninot de plàstic va sortir disparat, va descriure una paràbola i va caure darrere les caixes de cartró. En Robbie va començar a plorar. La Kay va mirar la Terri, que observava el seu fill amb posat inexpressiu.

—Calla, Robbie —va murmurar la Terri al cap d’una bona estona.

—¿Vols que el busquem? —va dir la Kay, contenta de tenir una excusa per aixecar-se i espolsar-se les burilles de les cames—. A veure…

Va apropar el cap a la paret per fer una ullada a l’escletxa de darrere les caixes. El ninotet hi havia quedat atrapat gairebé dalt de tot de la pila, i la Kay va ficar la mà per agafar-lo. Les caixes pesaven molt i costaven de moure. Finalment hi va poder arribar i, un cop el va tenir a la mà, va veure que era una mena de Buda gras i rabassut de color morat per totes bandes.

—Té —va dir.

En Robbie va parar de plorar, va agafar el ninot i el va tornar a ficar dins la capsa de cereals, que va continuar sacsejant.

La Kay va mirar al seu voltant. Sota els prestatges trencats va veure dos cotxets de joguina tombats cap per avall.

—¿T’agraden els cotxes? —va preguntar a en Robbie, assenyalant-los amb el dit.

En Robbie no va seguir la direcció del dit de la Kay, sinó que se la va quedar mirant fixament amb una expressió que semblava alhora de càlcul i de curiositat. De sobte, va sortir disparat, va agafar un dels cotxets i el va aixecar perquè ella el veiés.

—Brum! —va fer—. Co-ta.

—Molt bé —va dir la Kay—. Cotxe. Brum, brum.

Es va tornar a asseure i va treure la llibreta de la bossa de mà.

—Molt bé. Digue’m, Terri, ¿com ha anat tot últimament?

Hi va haver una pausa fins que la Terri va dir:

—Bé.

—Deixa’m que t’expliqui per què sóc aquí: la Mattie està de baixa per malaltia i jo la substitueixo. He de repassar part de la informació que m’ha deixat per comprovar que no ha canviat res des que et va visitar la setmana passada, ¿d’acord? Bé. A veure: en Robbie encara va a la llar d’infants, oi? Quatre matins i dues tardes a la setmana, ¿és correcte?

Feia l’efecte que, a la Terri, la veu de la Kay li arribava des d’una distància remota. Era com parlar a algú que estigués al fons d’un pou.

—Sí —va dir la Terri després d’una pausa.

—¿I com li va? ¿S’ho passa bé?

En Robbie va entaforar el cotxe de joguina a la capsa de cereals. Després va recollir una de les puntes de cigarret que havien caigut dels pantalons de la Kay i la va esclafar contra el cotxe i el Buda de color morat.

—Sí —va dir la Terri, mig endormiscada.

La Kay va llegir l’última de les anotacions desordenades que havia deixat la Mattie abans de la baixa.

—¿No hi hauria de ser, avui, Terri? ¿Oi que els dimarts li toca?

La Terri semblava lluitar contra les ganes de dormir. Un o dos cops, el cap li va caure lleugerament cap a les espatlles.

—L’havia de portar la Krystal, però no… —va dir a la fi.

—La Krystal és la teva filla, oi? ¿Quants anys té?

—Catorze… —va dir la Terri amb posat absent—, i mig.

La Kay sabia per les anotacions que la Krystal tenia setze anys. Hi va haver una llarga pausa.

Al peu de la butaca de la Terri hi havia dues tasses dretes escantonades. El líquid brut d’una d’elles tenia aspecte de sang. La Terri tenia els braços plegats davant del pit pla.

—Jo l’he vestit —va dir la Terri, extraient-se les paraules del fons de la consciència.

—Perdona, Terri, però t’ho he de preguntar —va dir la Kay—: ¿Has consumit, aquest matí?

La Terri es va passar una mà arronsada com una garra d’ocell per la boca.

—Nooo…

—Caca —va dir en Robbie, i va sortir disparat cap a la porta.

—¿Necessita ajuda? —va preguntar la Kay quan en Robbie va desaparèixer i van sentir que pujava les escales.

—Nooo, ja s’espavila sol —va dir la Terri arrossegant les paraules, i va deixar caure el cap sobre el puny, amb el colze repenjat al reposabraços.

—Porta! Porta! —va cridar en Robbie des del replà.

Van sentir com picava sobre la fusta. La Terri no es va moure.

—¿L’ajudo? —es va oferir la Kay.

—Sí —va fer la Terri.

La Kay va pujar per les escales i va moure la maneta de la porta perquè en Robbie pogués entrar. El lavabo feia una pudor horrorosa. La banyera estava coberta per una pàtina de color gris amb successives marques d’aigua marrons al voltant, i ningú havia estirat la cadena del vàter. La Kay ho va fer abans que en Robbie s’enfilés a la tassa i comencés a fer ganyotes i força entre exclamacions, indiferent a la seva presència. Es va sentir un gran «xof» i una nova nota de ferum es va afegir a l’ambient fètid. En Robbie va baixar del vàter i es va apujar el bolquer sense eixugar-se; la Kay el va fer tornar enrere i va mirar de fer-l’hi fer a ell tot sol, però feia l’efecte que aquella acció li era del tot desconeguda. Al final, el va eixugar ella. En Robbie tenia el cul irritat: ressec, vermell i encetat. El bolquer feia pudor d’amoníac. Va provar de treure-l’hi, però ell es va posar a cridar, la va apartar amb el braç i va tornar a baixar a la sala d’estar amb el bolquer mig penjant. La Kay es va voler rentar les mans, però no hi havia sabó. Aguantant-se la respiració, va sortir del lavabo i va tancar la porta.

Abans de baixar, va fer una ullada als tres dormitoris, que vessaven el seu contingut al replà, on amb prou feines ja s’hi cabia. Pel que es veia, tots dormien en matalassos. Tot indicava que en Robbie compartia l’habitació amb la seva mare. Entremig de la roba bruta escampada pertot arreu hi havia unes quantes joguines barates, de plàstic i massa senzilles per a un nen de l’edat d’en Robbie. A la Kay la va sorprendre que l’edredó i els coixins tinguessin funda.

A la sala d’estar, en Robbie plorava altre cop mentre picava amb el puny la pila de caixes de cartró. La Terri l’observava des de sota les parpelles entreclucades. La Kay va espolsar el seient de la butaca i s’hi va asseure.

—Terri, estàs seguint el programa de metadona de la clínica Bellchapel, oi?

—Mmm —va fer la Terri, endormiscada.

—¿I com va, Terri?

Amb el bolígraf a punt, la Kay va esperar la resposta com si no la tingués al davant dels ulls.

—¿Continues anant a la clínica, Terri?

—La setmana passada. Hi vaig els divendres.

En Robbie continuava picant a les caixes.

—¿Em sabries dir quanta metadona et donen?

—Cent quinze mil·lilitres —va respondre la Terri.

A la Kay no la va sorprendre que fos capaç de recordar la dosi, però no, en canvi, l’edat de la seva filla.

—La Mattie va apuntar que la teva mare t’ajudava amb en Robbie i la Krystal. ¿Encara ho fa?

En Robbie va recolzar el pes del seu cos petit i compacte contra la pila de caixes, que es va balancejar.

—Vés amb compte, Robbie —va dir la Kay.

—Aparta’t, Robbie —va dir la Terri amb el màxim nivell de lucidesa que la Kay li havia sentit fins llavors a la veu.

En Robbie va tornar a picar les caixes amb el puny, aparentment pel plaer de sentir el soroll cavernós de tambor.

—Terri, ¿encara t’ajuda la teva mare a cuidar en Robbie?

—Què collons, la meva mare! La meva àvia, voldràs dir!

—¿L’àvia d’en Robbie?

—La meva àvia, hòstia. Ella no… no està bé.

La Kay va tornar a observar en Robbie amb el bolígraf a punt per apuntar. Per com l’havia vist, mig despullat, mentre li eixugava el cul, no estava desnodrit. Duia la samarreta bruta, però quan la Kay se li havia inclinat damunt els cabells, hi havia ensumat, amb sorpresa, olor de xampú. No tenia blaus als braços ni a les cames de pell blanquinosa. Això sí, duia un bolquer humit i mig penjant, i ja tenia tres anys i mig.

—Gana! —va cridar en Robbie, deixant anar un últim cop inútil a una caixa—. Gana!

—Menja una galeta —va balbucejar la Terri, però sense moure ni un dit. Els xiscles d’en Robbie es van convertir en sanglots i crits. La Terri no va fer cap gest d’aixecar-se de la butaca, i es feia impossible parlar amb tot aquell xivarri.

—¿N’hi dono una? —va cridar la Kay.

—Sí.

En Robbie va avançar la Kay de camí cap a la cuina, que estava gairebé tan bruta com el lavabo. A banda de la nevera, els fogons i la rentadora, no hi havia més electrodomèstics; als taulells només hi havia plats bruts, un altre cendrer ple, bosses de plàstic i pa florit. El terra de linòleum estava enganxifós i a la Kay li costava aixecar les soles de les sabates. Les escombraries s’havien vessat de la paperera, que estava coronada per una capsa de pizza en equilibri precari.

—Llà! —va fer en Robbie, allargant un dit cap al moble de paret, sense mirar la Kay—. Llà!

A l’armari hi havia més menjar del que la Kay s’havia esperat: llaunes de conserva, una capsa de galetes, un pot de cafè soluble. Va agafar dues galetes i les va allargar a en Robbie, que les va agafar d’una revolada i va tornar a marxar corrents al costat de la seva mare.

—Digues, Robbie, ¿t’agrada anar a la llar d’infants? —li va preguntar mentre ell rosegava les galetes assegut a terra.

En Robbie no va contestar.

—Sí que li agrada —va dir la Terri, una mica més desperta—. ¿Oi, Robbie? Li agrada.

—¿Quan és l’últim cop que hi ha anat?

—L’últim cop. Ahir.

—No pot ser, ahir era dilluns —va dir la Kay mentre prenia notes—. Els dilluns no li toca.

—Eh?

—Pregunto per la llar d’infants, Terri. Avui li tocaria ser-hi. He de saber quan hi va anar per últim cop.

—Ja t’ho he dit, no? L’últim cop.

Tenia els ulls més oberts que en tota l’estona que feia que la Kay era a casa seva. Continuava parlant amb un timbre monòton, però l’hostilitat lluitava per aflorar a la superfície.

—¿Ets bollera? —li va preguntar.

—No —va dir la Kay sense parar d’escriure.

—Sembles bollera —va dir la Terri.

La Kay va continuar anotant a la llibreta.

—Suc! —va cridar en Robbie amb la galta empastifada de xocolata.

Aquesta vegada, la Kay no es va moure. Al cap d’una altra llarga pausa, la Terri es va aixecar de la butaca i va avançar amb penes i treballs fins al passadís. La Kay es va tirar endavant i va apartar la tapa entreoberta de la capsa de galetes que la Terri havia apartat quan s’havia assegut. A dins hi havia una xeringa, una mica de cotó brut, una cullera mig rovellada i una bossa de plàstic plena d’una pols blanca. La Kay va tornar a tancar bé la capsa sota la mirada d’en Robbie. Al cap d’una estona de fressa distant de plats i gots, la Terri va tornar a la sala amb un vas de suc que va allargar al seu fill.

—Té —va dir, més de cara a la Kay que no a en Robbie, i va tornar a seure. Va calcular malament la distància i al primer intent va impactar amb el reposabraços de la butaca; la Kay va sentir com l’os li picava a la fusta, però no feia cara d’haver notat cap dolor. Finalment, es va acomodar sobre els coixins enfonsats i va mirar l’assistenta social amb una indiferència inexpressiva.

La Kay havia llegit el dossier de cap a peus. Sabia que pràcticament tot el que tenia valor a la vida de la Terri Weedon havia acabat xuclat pel forat negre de la drogoaddicció; que allò li havia costat dos fills; que amb prou feines podia conservar els altres dos; que es prostituïa per pagar-se l’heroïna; que havia comès totes les formes de delictes menors hagudes i per haver, i que ara provava la via de la rehabilitació per enèsima vegada.

Ara que… no sentir res, no tenir preocupacions… En aquests moments, va pensar la Kay, és més feliç que jo.





III


A l’inici de la segona hora després de dinar, l’Stuart «Fats» Wall va marxar de l’institut. No va emprendre el seu experiment de fer campana per un impuls: la nit abans ja havia decidit que no aniria a les dues hores d’informàtica del final de la tarda. Podria haver escollit qualsevol matèria per saltar-se, però es donava el cas que el seu millor amic, l’Andrew Price (a qui en Fats anomenava Arf), feia informàtica en un altre grup, i en Fats, malgrat tots els seus esforços, no havia aconseguit que el baixessin de nivell per anar amb ell.

Probablement, en Fats i l’Andrew eren conscients en la mateixa mesura que, en la seva relació, l’admiració viatjava sobretot de l’Andrew cap a en Fats; íntimament, però, en Fats sospitava que ell necessitava l’Andrew més que no l’Andrew a ell. Últimament, havia començat a veure aquesta dependència com una debilitat, però va raonar que, mentre li durés el gust per la companyia de l’Andrew, bé podia saltar-se una hora doble en què, fet i fet, tampoc no coincidiria amb el seu amic.

Una font d’allò més fiable li havia explicat que l’única manera segura d’abandonar l’edifici de l’institut Winterdown sense ser vist des de cap finestra era enfilar-se al mur lateral a l’altura de l’aparcament de bicicletes. Això va fer, i un cop a dalt, aguantant-se amb la punta dels dits, es va deixar caure al carreró de l’altra banda. Va aterrar sense contratemps, va fer quatre gambades carreró amunt i va tombar a mà esquerra, pel carrer principal brut i transitat.

Un cop fora de perill, es va encendre un cigarret i va avançar passant de llarg les botiguetes atrotinades. Al cap de cinc illes de cases, va tornar a girar a mà esquerra, pel primer dels carrers que formaven part dels Fields. Es va afluixar la corbata de l’uniforme amb una mà mentre caminava, però no se la va treure. No li feia res que es veiés d’una hora lluny que era alumne de l’institut. En Fats no s’havia molestat mai a personalitzar-se l’uniforme, a enganxar-se xapes a les solapes de l’americana o a dur el nus de la corbata com dictés la moda del moment; duia aquella roba amb el menyspreu del presidiari.

Segons en Fats, l’error que cometien el noranta-nou per cent dels humans era avergonyir-se de qui eren, mentir i mirar de ser algú altre. Ell, en canvi, tenia la franquesa com a moneda de canvi, com a arma i com a defensa. Si eres franc, la gent tenia por, perquè els xocava. Havia descobert que les altres persones estaven atrapades en la vergonya i la pretensió, horroritzades per la possibilitat que les seves veritats sortissin a la llum; a ell, en canvi, l’atreia la cruesa, l’atreia tot allò que fos lleig però genuí, l’atreien les coses brutes que feien sentir humiliació i fàstic al seu pare i als de la seva espècie. Pensava sovint en els messies i els pàries, i en els homes titllats de malvats o de criminals; al capdavall, simples inadaptats d’esperit noble rebutjats per les masses adormides.

El més difícil de tot, el més gloriós, era ser qui eres de debò, encara que fossis una persona cruel o perillosa; sobretot, de fet, si eres una persona cruel i perillosa. Exigia valentia no dissimular l’animal que duies dins. D’altra banda, també calia evitar fer veure que eres més animal que no eres: si et ficaves per aquest camí, si començaves a exagerar o a actuar, t’acabaves convertint en un Cubby qualsevol, en un mentider i un hipòcrita. «Autèntic» i «inautèntic» eren paraules que en Fats utilitzava sovint dins del seu cap; per a ell, tenien un sentit precís com un làser que s’aplicava a si mateix i als altres.

Havia arribat a la conclusió que ell tenia trets autèntics, trets que, per tant, calia fomentar i cultivar; però també que alguns dels seus hàbits de pensament eren el producte desnaturalitzat de la seva desafortunada educació i que, en conseqüència, eren inautèntics i calia purgar-los. Darrerament s’havia dedicat a experimentar com podia actuar sobre el que ell considerava els seus impulsos autèntics i alhora ignorar i reprimir la culpa i la por (inautèntiques) que aquestes accions semblaven engendrar. Sens dubte, amb la pràctica cada vegada li resultava més fàcil. Es volia endurir per dintre per tornar-se invulnerable, per alliberar-se de la por a les conseqüències: per deslliurar-se dels conceptes espuris del bé i el mal.

Una de les coses que li havien començat a irritar de la seva dependència de l’Andrew era que, a vegades, la presència del seu amic distorsionava i limitava l’expressió plena del seu jo autèntic. En algun racó de l’Andrew s’hi amagava un mapa dibuixat per ell mateix que marcava què era joc net i què no, i ja feia temps que en Fats enxampava mirades de contrarietat, decepció i desconcert mal dissimulats al rostre del seu vell amic. L’Andrew s’aturava de seguida quan es tractava de mortificar o ridiculitzar algú. En Fats no l’hi retreia; unir-se al joc hauria estat inautèntic per part seva, tret que fos el que de debò desitjava. El problema era que l’Andrew mostrava cada vegada més adhesió a la mena de moralitat contra la qual en Fats havia emprès una guerra cada cop més decidida. En Fats tenia l’íntima sospita que la decisió correcta, l’acte desproveït de tota sentimentalitat que hauria exigit l’assoliment de l’autenticitat absoluta, havia de ser desprendre’s de l’Andrew; amb tot, continuava preferint la seva companyia a la de qualsevol altre.

En Fats estava convençut que es coneixia molt bé; explorava els racons i escletxes de la seva psique amb una atenció que ja feia temps que no dedicava a cap altra cosa. Passava hores interrogant-se sobre els seus propis impulsos, desitjos i temors, mirant de diferenciar aquells que eren seus de debò i aquells que li havien ensenyat a sentir. Va examinar les seves relacions personals (segur que ningú que ell conegués no era tan sincer amb si mateix; la gent, en general, s’arrossegava per la vida mig anestesiada) i les conclusions que en va treure van ser: que l’Andrew, que coneixia des que tenia cinc anys, era la persona per qui experimentava un afecte més sincer; que, tot i que ara ja tenia prou edat per no deixar-se enganyar per ella, conservava per la seva mare cert afecte del qual no tenia cap culpa; i que sentia un menyspreu intens per en Cubby, que representava el súmmum de la inautenticitat.

A la pàgina de Facebook que en Fats mantenia amb un zel que ja no dedicava pràcticament a cap altra cosa, hi havia subratllat una cita que havia trobat a les prestatgeries dels seus pares:

Jo no vull «creients», em sembla que sóc massa maliciós per creure en mi mateix. […] Tinc una por espantosa de ser declarat algun dia sant. […] No vull ser cap sant, sinó, en tot cas, un bufó… Potser sóc un bufó…

A l’Andrew li agradava molt aquella cita, i a en Fats li agradava veure’l impressionat.

En els instants que va tardar a passar per davant de la casa d’apostes —escassos segons—, en Fats va dirigir el pensament cap a l’amic difunt del seu pare, en Barry Fairbrother. Durant les tres ràpides gambades amb què va passar de llarg els pòsters de curses de cavalls penjats darrere el vidre brut, va visualitzar la cara divertida i barbuda d’en Barry i va sentir el riure estrident d’en Cubby, que sovint esclatava abans i tot que en Fairbrother hagués fet un dels seus acudits dolents, simplement per l’emoció que li despertava la seva presència. En Fats, però, ja no volia examinar més aquells records; no li interessaven les raons de l’estremiment interior instintiu que sentia; no es plantejava si el mort havia estat un home autèntic o inautèntic; va foragitar la idea d’en Barry Fairbrother i de l’aflicció ridícula del seu pare i va prosseguir el seu camí.

Aquells dies, tot i que tothom li reia les gràcies com mai, en Fats estava estranyament decaigut. Els seus esforços per deslliurar-se de la moralitat restrictiva eren un intent de recuperar una cosa que estava convençut que li havia estat arrabassada, una cosa que havia perdut quan havia deixat enrere la infantesa. Volia retrobar una mena d’innocència, i la via que havia escollit per assolir-la era experimentar tot allò que se suposava que era dolent per a un mateix, però que a ell, paradoxalment, li semblava que era l’únic camí cap a l’autenticitat, cap a una mena de puresa. Era curiós observar com sovint tot funcionava al revés de com et deien; començava a pensar que capgirar tots i cadascun dels coneixements adquirits era l’única manera de trobar la veritat. Volia travessar laberints foscos i lluitar amb l’estranyesa amenaçadora que hi habitava; volia esberlar la beateria per deixar al descobert la hipocresia; volia trencar tabús i espreme’n els cors sanguinolents per extreure’n saviesa; volia assolir un estat de gràcia amoral i tornar a ser batejat en la ignorància i la senzillesa.

I havia estat així com havia decidit trencar una de les poques normes de l’institut que encara no havia desobeït mai, i havia marxat cap als Fields. No era només que allà, en aquella barriada, el pols cru de la realitat semblés més proper que en cap altre lloc que conegués; també era que tenia la vaga esperança de trobar-hi unes quantes persones notables per qui sentia curiositat, i també, tot i que amb prou feines gosava reconèixer-ho, ja que era un dels pocs anhels per als quals no trobava paraules, que buscava una porta oberta, un reconeixement i una benvinguda a una casa que no sabia que tenia.

Caminant entre els edificis de color crema, en lloc de dalt del cotxe de la seva mare, es va fixar que a molts no hi havia ni grafitis ni escombraries, i que alguns imitaven (o això li semblava) l’elegància de Pagford, amb cortinetes i ornaments als ampits de les finestres. Eren detalls més difícils de veure dalt d’un vehicle en moviment, on els ulls d’en Fats es veien atrets sense remei per les finestres tapades amb taulons i els jardins plens de porqueria. Les cases més polides no li despertaven cap interès. El que buscava eren els llocs on es feien evidents el caos i l’anarquia, encara que fossin de la varietat pueril que cabia dins un pot de pintura en esprai.

Prop d’on es trobava (no sabia exactament on) vivia en Dane Tully. La seva família era tristament cèlebre: els dos germans grans i el pare passaven llargues temporades a la presó. Corria el rumor que l’última vegada que en Dane havia tingut una baralla (amb un noi de dinou anys, deien, del barri de Cantermill), el seu pare l’hi havia acompanyat i s’havia quedat per atonyinar els germans grans de l’oponent. En Dane havia aparegut a l’institut amb talls a la cara, el llavi inflat i un ull de vellut. Tothom va estar d’acord que havia anat a classe, cosa que no feia gairebé mai, només per poder lluir les ferides.

En Fats estava convençut que ell s’hauria comportat d’una altra manera. Preocupar-se del que la gent pogués pensar de la teva cara destrossada era inautèntic. Ell hauria optat per barallar-se i després continuar amb la seva vida normal, i si algú se n’hagués assabentat, hauria estat perquè l’hauria vist per casualitat.

A en Fats no li havia pegat mai ningú, tot i les seves provocacions contínues. Últimament s’imaginava sovint com devia ser participar en una baralla. Sospitava que l’estat d’autenticitat que perseguia inclouria la violència; o, si més no, no l’exclouria. Estar preparat per donar i rebre cops li semblava una forma de valentia a la qual havia d’aspirar per força. No li havia calgut mai fer servir els punys: n’havia tingut prou amb la llengua. Però el nou Fats començava a menysprear la seva pròpia agudesa verbal i a admirar la brutalitat autèntica. La qüestió de les navalles, en canvi, se la va plantejar amb més cautela: comprar-ne una ara i fer saber a tothom que la duia a sobre seria un acte d’inautenticitat clamorosa, una mala imitació d’en Dane Tully i els de la seva estofa; se li va regirar l’estómac només de pensar-hi. Si mai arribava el moment en què es veia obligat a dur navalla, ho faria d’una altra manera. No descartava la possibilitat que aquell moment arribés, però havia d’admetre que la idea li semblava esgarrifosa. Li feia por tot el que perforava la pell, les agulles i els ganivets. Havia estat l’únic que s’havia desmaiat quan, a Saint Thomas, els havien vacunat contra la meningitis. Una de les poques maneres que havia descobert l’Andrew de fer la guitza a en Fats era ensenyar-li el seu EpiPen, l’injector d’adrenalina que havia de dur sempre a sobre per culpa de la perillosa al·lèrgia als fruits secs que patia. En Fats perdia els estreps cada vegada que l’Andrew l’hi brandia davant dels ulls o feia veure que l’utilitzava per punxar-se.

Tot caminant sense rumb fix, en Fats es va trobar de sobte davant del rètol de Foley Road. Era el carrer on vivia la Krystal Weedon. No sabia si aquell dia ella havia anat a l’institut, i no tenia cap ganes que cregués que ell havia anat als Fields per buscar-la.

Havien quedat de veure’s divendres al vespre. En Fats havia dit als seus pares que aniria a casa l’Andrew a fer un treball per a la classe de llengua. Feia l’efecte que la Krystal havia entès què farien, i tot indicava que hi estava disposada. Ja havia deixat que en Fats li introduís dos dits dins el cos calent, ferm i relliscós; ell li havia descordat els sostenidors i ella li havia permès que li posés les mans damunt els pits càlids i turgents. A la discoteca que havien muntat per Nadal, en Fats l’havia anat a buscar i se l’havia endut a la part del darrere del teatre sota les mirades incrèdules de l’Andrew i els altres. Ella semblava tan xocada com la resta, però, tal com havia previst en Fats, pràcticament no hi havia oposat resistència. Havia escollit la Krystal en un acte deliberat, i ja havia tingut a punt la resposta enginyosa i descarada quan li havia tocat plantar cara a les burles i mofes dels companys: «Qui vulgui patates fregides, que no vagi al bufet de les amanides, collons». Havia ideat aquella analogia amb antelació, però al capdavall els ho va haver d’explicar amb totes les lletres: «Vosaltres continueu fent-vos palles. Jo vull follar».

Allò els havia fet passar les ganes de somriure. En Fats va contemplar com tots, incloent-hi l’Andrew, es veien obligats a empassar-se les burles i admirar la seva manera implacable de perseguir l’objectiu autèntic, l’únic que valia pena. Van haver de reconèixer que en Fats havia escollit la via més directa per aconseguir-lo, ningú no li va poder discutir el seu sentit pràctic i ell va endevinar que tots i cadascun d’ells es preguntaven per què no havien tingut els collons de pensar en aquella via directa cap a una fi d’allò més plaent.

«Sisplau, no diguis res de tot això a ma mare, ¿d’acord?», havia dit en Fats entre dents a la Krystal un moment que havien interromput l’exploració llarga i humida de les boques respectives per respirar, i mentre ell li continuava passant els polzes per damunt dels mugrons.

Ella havia deixat anar una rialleta i l’havia petonejat amb més ímpetu encara. No li havia preguntat en cap moment per què l’havia triat a ella; de fet, no li havia preguntat res de res. A tots dos semblava que els divertien les reaccions dels seus respectius grups d’amics, tan allunyats entre si, i gaudien d’allò més del desconcert dels observadors, fins i tot dels seus gestos teatrals de repugnància. Amb prou feines havien bescanviat quatre paraules en les tres altres sessions d’exploració i experimentació carnal que s’havien succeït. Havia estat en Fats qui les havia propiciat totes tres, però ella s’havia fet més visible que de costum voltant per llocs on era més fàcil que ell la trobés. Divendres al vespre seria el primer cop que es trobarien premeditadament. En Fats havia comprat condons.

La perspectiva d’anar per fi fins al final tenia a veure amb el fet que aquell dia hagués fet campana i s’hagués apropat als Fields, tot i que no havia pensat explícitament en la Krystal (encara que sí en els seus pits esplèndids i en aquella miraculosa vagina desprotegida) fins que havia vist el nom del carrer.

Va fer mitja volta i es va encendre un cigarret. Llegir el nom de Foley Road li havia fet tenir l’estranya sensació que el moment no era escaient. Aquell dia, els Fields eren banals i inescrutables, i allò que ell buscava, allò que esperava reconèixer quan ho tingués al davant, estava arraulit en alguna banda, fora de la vista. O sigui que va tornar a l’institut.





IV


Ningú no contestava als telèfons. Feia gairebé dues hores que la Kay marcava números i deixava missatges demanant que li tornessin la trucada a l’oficina del departament de protecció infantil: la infermera a domicili dels Weedon, el seu metge de capçalera, la llar d’infants de Cantermill i la clínica de desintoxicació Bellchapel. Al davant, damunt l’escriptori, descansava el dossier rebregat i voluminós de la família.

—Està tornant a consumir, oi? —va dir l’Alex, una de les dones amb qui la Kay compartia el despatx—. Aquest cop els de Bellchapel la faran fora per sempre. Ella diu que li fa por que li treguin en Robbie, però és que no se’n pot cuidar.

—És la tercera vegada que passa per la clínica —va dir l’Una.

Tenint en compte el que havia vist aquell dia, la Kay havia pensat que havia arribat l’hora de fer una revisió del cas i reunir tots els professionals que tenien responsabilitats en els diversos bocins de la vida de la Terri Weedon. Va continuar prement de tant en tant el botó de repetició de trucada mentre es dedicava a altres coses. A l’altra punta del despatx, un altre telèfon no parava de sonar i de saltar al contestador automàtic. L’oficina del departament de protecció infantil era petita, no hi cabia ni una agulla i a sobre feia pudor de llet rància perquè l’Alex i l’Una tenien la mania de buidar els culs dels cafès amb llet al test d’una planta de iuca que es consumia mig pansida en un racó.

Les anotacions més recents de la Mattie eren incoherents i caòtiques, plenes de paraules barrades, amb les dates equivocades i incompletes. Al dossier hi faltaven diversos documents importants, incloent-hi una carta de la clínica de desintoxicació de feia quinze dies. Faria més via si preguntava el que necessitava saber a l’Alex i l’Una.

—L’última revisió del cas devia ser… —va dir l’Alex, arrufant el front cap a la iuca—, fa més d’un any, diria.

—I llavors es va considerar que estava prou bé per cuidar en Robbie, com és obvi —va dir la Kay, aguantant l’auricular entre l’orella i l’espatlla mentre mirava de trobar els apunts de la revisió al dossier.

—No es tractava de determinar si es quedava amb ella, sinó si hi tornava. L’havien entregat a una mare d’acollida perquè un client havia fotut una pallissa a la Terri i ella havia acabat a l’hospital. Es va curar, li van donar l’alta i va voler recuperar en Robbie com fos. Llavors va seguir el programa de Bellchapel, es va desintoxicar i va fer un gran esforç. La seva mare va dir que l’ajudaria. Total, que va aconseguir que li donessin el marrec i al cap d’uns mesos va començar a consumir altre cop.

—Però la dona que l’ajuda, no és la seva mare, oi? —va dir la Kay, que començava a tenir mal de cap de tant provar de desxifrar la lletra grossa i caòtica de la Mattie—. És la seva àvia, la besàvia del nen. O sigui que ja deu tenir una edat. A més, avui la Terri ha dit que estava malalta o alguna cosa per l’estil. Si la Terri és l’única que se’n cuida…

—La filla té setze anys —va dir l’Una—. Bàsicament és ella qui es cuida d’en Robbie.

—Ja. Doncs no se’n surt gaire bé —va dir la Kay—. Estava en un estat força lamentable quan l’he vist avui.

De tota manera, havia vist coses molt pitjors: ferides i úlceres, talls i cremades, morats negres com el quitrà; sarna i polls; nadons tirats en estores plenes de merda de gos; nens arrossegant-se a quatre grapes amb ossos trencats; i una vegada (encara hi somiava), un nen a qui el seu padrastre psicòtic havia tancat dins un armari durant cinc dies. El cas havia arribat a sortir a les notícies d’àmbit nacional. El perill més evident per a en Robbie Weedon havia estat aquella pila de caixes de la sala d’estar on havia provat d’enfilar-se quan havia notat que així cridava l’atenció de la Kay. Abans de marxar, ella les havia redistribuït en dues piles més baixes. A la Terri no li havia fet cap gràcia que les toqués; ni tampoc que li digués que li havia de canviar el bolquer brut a en Robbie. Fins i tot s’havia revifat prou per insultar-la enfurismada, tot i que havia continuat mostrant un posat confós, i havia dit a la Kay que se’n podia anar a prendre pel cul i que fotés el camp.

Va sonar el mòbil de la Kay. Quan va despenjar, va descobrir que era l’encarregada del seguiment de la Terri a la clínica de desintoxicació.

—Fa dies que miro de contactar amb vostè —va dir la dona, irritada.

La Kay va necessitar uns minuts per explicar-li que no era la Mattie, però allò no va aconseguir calmar-la.

—Sí, encara ve a la clínica, però la setmana passada va donar positiu. Si torna a consumir, la farem fora. Hi ha almenys vint persones que podrien entrar al programa en lloc seu i mirar d’aprofitar-ho una mica més. És la tercera vegada que passa pel mateix.

La Kay no va esmentar que sabia que la Terri s’havia punxat aquell matí.

—¿Teniu paracetamol? —va preguntar a l’Alex i l’Una un cop l’encarregada de seguiment li va haver donat tots els detalls sobre la manca de progrés de la Terri a la clínica i va haver penjat.

Es va prendre els analgèsics amb te tebi; no tenia energies per aixecar-se i anar a buscar aigua al dispensador del passadís. L’aire del despatx estava viciat i el radiador tenia la temperatura altíssima. A mesura que a fora es va anar esvaint la llum del dia, la resplendor del fluorescent del sostre es va anar intensificant i va banyar d’un color blanc grogós viu la pila de papers per on desfilaven fileres interminables de paraules negres i vibrants.

—Ja ho veuràs, al final tancaran Bellchapel —va dir l’Una, que treballava a l’ordinador d’esquena a la Kay—. Han de fer retallades. El consell municipal paga un dels encarregats de seguiment i l’edifici pertany al districte de Pagford. He sentit a dir que el volen remodelar i trobar un llogater que pagui més. En aquella clínica l’hi tenen jurada de fa anys.

La Kay notava punxades a la templa. Sentir el nom del poble on acabava d’anar a viure l’havia fet posar trista. Sense parar-se a reflexionar, va fer el que s’havia promès a si mateixa que no faria després que en Gavin no li hagués trucat el vespre anterior: va agafar el mòbil i va marcar el seu número del despatx.

—Edward Collins & Co., digui? —va dir una veu femenina al cap de tres tons. Al sector privat, on atendre les trucades podia ser sinònim de diners, els telèfons es contestaven de seguida.

—Voldria parlar amb en Gavin Hughes, sisplau —va dir la Kay, amb la vista clavada en el dossier de la Terri.

—¿De part de qui, sisplau?

—De la Kay Bawden —va dir la Kay.

No va alçar els ulls; no volia creuar la mirada ni amb l’Alex ni amb l’Una. L’espera se li va fer interminable.

(S’havien conegut a Londres, a la festa d’aniversari del germà d’en Gavin. La Kay no hi coneixia ningú, tret de l’amiga que l’hi havia arrossegat per no anar-hi sola. En Gavin acabava de tallar amb la Lisa; estava una mica borratxo, però li havia semblat un paio amable, seriós i convencional, l’antítesi del seu tipus d’home. Li havia explicat la història del fracàs de la seva relació i havia acabat al seu pis de Hackney. S’havia mostrat prou engrescat mentre la cosa s’havia mantingut en la distància; la visitava els caps de setmana i li trucava amb regularitat. Però quan, miraculosament, ella havia aconseguit la feina de Yarvil per un sou més baix i havia llogat el pis de Hackney, havia semblat que s’arronsava…)

—Encara comunica. ¿Vol esperar?

—Sí, sisplau —va contestar la Kay, sentint-se molt desgraciada.

(Si allò amb en Gavin no funcionava… però és que havia de funcionar! S’havia traslladat per ell, havia canviat de feina per ell i havia allunyat la seva filla dels seus amics només per ell. ¿No hauria deixat que passés tot això, oi, si les seves intencions no fossin serioses? Segur que havia pensat en les conseqüències d’una separació: seria horrorós i incòmode trobar-se cada dos per tres en un poblet minúscul com Pagford…)

—L’hi passo —va dir la secretària, i la Kay va recuperar les esperances.

—Ei —va dir en Gavin—. ¿Com estàs?

—Bé —va mentir la Kay, perquè l’Alex i l’Una la sentien—. ¿Com et va el dia?

—Molta feina —va dir en Gavin—. ¿I a tu?

—Bé.

Va esperar amb l’auricular premut contra l’orella, fent veure que ell li parlava, escoltant el silenci.

—Estava pensant… ¿vols que ens veiem aquest vespre? —va dir a la fi, experimentant una nàusea.

—Mmm… No crec que pugui —va dir ell.

¿Què vol dir, «no crec»? ¿Què has de fer?

—Potser estaré ocupat… És la Mary. La dona d’en Barry. Vol que sigui portador del fèretre. O sigui que potser… crec que hauré d’esbrinar en què consisteix exactament i tot això.

A vegades, si es quedava callada i deixava que la inconsistència de les seves excuses ressonés en l’aire, en Gavin se n’acabava avergonyint i feia marxa enrere.

—Però suposo que no m’hi estaré tota la nit… —va dir—. Podem quedar més tard, si vols.

—Entesos. ¿Vols venir tu a casa meva? Demà hi ha escola.

—Mmm… sí, d’acord.

—¿A quina hora? —va preguntar ella per veure si ell prenia ni que fos una sola decisió.

—No ho sé… ¿cap a les nou?

Tot i que en Gavin ja havia penjat, la Kay es va aguantar el telèfon premut contra l’orella uns moments i a la fi va dir, prou alt perquè ho sentissin l’Alex i l’Una:

—Jo també. Fins després, xato.





V


Per la seva funció d’orientadora, els horaris de la Tessa eren més variables que els del seu marit. Per regla general, esperava que acabés la jornada escolar per dur el seu fill a casa amb el Nissan i deixava que en Colin (a qui ella —malgrat que sabia perfectament com anomenava el seu marit la resta del món, incloent-hi quasi tots els pares, que havien agafat el costum dels seus fills— no deia mai «Cubby») tornés amb el seu Toyota al cap d’una o dues hores. Aquell dia, però, en Colin i la Tessa es van trobar a l’aparcament a un quart i cinc de cinc, mentre els alumnes començaven a travessar les portes de l’institut en direcció als cotxes dels seus pares o als autobusos gratuïts.

El cel estava cobert d’un color gris fred i ferrós, com el revers d’un escut. Una brisa penetrant aixecava les vores de les faldilles i agitava les fulles dels arbres immadurs; era un vent traïdor i fred que buscava els punts més dèbils —el clatell, el plec dels genolls— i que negava el consol de somiar, d’allunyar-se una mica de la realitat. Fins i tot després de tancar la porta del cotxe, la Tessa es va sentir agitada, violentada, com si algú l’hagués envestit i no li hagués demanat perdó.

Al seu costat, al lloc del copilot, amb els genolls ridículament elevats per culpa de la mida del vehicle, en Colin li explicava el que el professor d’informàtica li acabava d’anar a dir al seu despatx no feia ni vint minuts.

—… no hi era. No ha aparegut en cap moment de les dues hores de classe. Diu que li ha semblat que m’ho havia de venir a explicar de seguida. O sigui que demà tota la sala de professors n’anirà plena. Que és exactament el que volia aconseguir ell… —va dir en Colin, furiós, i la Tessa va deduir que ja no parlaven del professor d’informàtica—. Com sempre, només ho ha fet per donar-me pel cul.

El seu marit estava pàl·lid d’esgotament, feia ulleres, tenia els ulls irritats i les mans li tremolaven lleugerament a la nansa de la cartera. Unes mans boniques, amb uns bons artells i uns dits llargs i prims, no gaire diferents de les del seu fill. La Tessa els ho havia fet notar feia poc, i cap dels dos no havia mostrat el més petit plaer davant la possibilitat de compartir una vaga semblança física.

—No crec que… —va començar a dir la Tessa, però en Colin continuava parlant.

—… total, que el castigaran, com a qualsevol altre alumne. I jo també ho faré, a casa. Ja veurem què li sembla, llavors. Ja veurem si encara té ganes de riure. Podem començar amb un càstig d’una setmana, ja veuràs que divertit.

La Tessa es va mossegar la llengua i va contemplar el mar d’estudiants vestits de negre que caminaven amb el cap cot, encongits pel fred, cenyint-se l’abric prim, amb els cabells arremolinats davant de la boca. Un alumne de primer any de galtes rodanxones i mirada desconcertada mirava a totes bandes buscant un cotxe que no havia arribat. La multitud es va dispersar i va aparèixer en Fats, com de costum al costat de l’Arf Price, amb els cabells tapant-li la cara per culpa del vent. A vegades, des de determinats angles i segons la llum, es feia fàcil endevinar l’aspecte que en Fats tindria de gran. Per un instant, des de les profunditats del seu esgotament, la Tessa va tenir la sensació que el seu fill era un autèntic desconegut i va trobar d’allò més inaudit que es desviés del camí i posés rumb cap al cotxe, i que ella hagués de tornar a sortir i exposar-se a aquella horrorosa brisa hiperreal per deixar-lo pujar. Però quan en Fats es va apropar i va dibuixar la ganyota que solia utilitzar com a somriure, als ulls de la Tessa es va reconstituir de sobte en el noi que, malgrat tot, s’estimava, i va tornar a baixar del cotxe i es va quedar dreta amb posat estoic en aquell vent tallant com un ganivet mentre en Fats entrava a l’encontre del seu pare, que no havia fet cap gest de baixar.

Van sortir de l’aparcament abans que els autobusos gratuïts i van començar a travessar Yarvil passant de llarg les cases lletges i atrotinades dels Fields de camí cap a la ronda de circumval·lació que els permetria arribar a Pagford en un tres i no res. La Tessa observava en Fats a través del retrovisor. Estava escarxofat al seient, mirant per la finestra, com si els seus pares fossin dues persones que se l’havien trobat fent autoestop, sense més relació amb ell que la pura casualitat i la proximitat física.

En Colin va esperar a arribar a la ronda. Llavors va preguntar:

—¿On eres aquesta tarda, a l’hora d’informàtica?

La Tessa no es va poder reprimir de mirar pel retrovisor altra vegada. Va veure com el seu fill badallava. A vegades, tot i que ho negava fins a la sacietat davant d’en Colin, es plantejava si era cert que en Fats havia emprès una guerra bruta i personal contra el seu pare amb l’institut sencer com a públic. Sabia coses del seu fill de les quals no s’hauria assabentat mai si no hagués estat orientadora; sovint els alumnes deixaven escapar detalls, unes vegades innocentment, d’altres amb tota la intenció.

Senyoreta, ¿no li fa res que en Fats fumi? ¿L’hi deixen fer, a casa?

Ella reservava tot aquell botí il·lícit, obtingut sense voler, i no el treia a la llum ni davant del seu marit ni del seu fill, tot i que li costava reprimir-se i li suposava una càrrega que l’oprimia.

—He sortit a fer un volt —va dir en Fats amb to calmat—. M’ha vingut de gust estirar una mica les cames.

En Colin es va girar cap a en Fats lluitant contra el cinturó mentre bramava i gesticulava limitat, també, per l’abric i la cartera. Quan perdia el control, la veu se li feia cada vegada més aguda i acabava cridant gairebé amb un falset. En Fats es va quedar callat amb un mig somriure insolent dibuixat a la boca fina, fins que el seu pare va acabar escridassant-lo amb insults atenuats per la seva antipatia innata per les paraulotes i la vergonya que sentia quan les pronunciava.

—Maleït mocós egocèntric autosuficient de… de merda! —va bramar, i la Tessa, amb els ulls tan inundats de llàgrimes que amb prou feines veia la carretera, hauria pogut posar la mà al foc que l’endemà en Fats imitaria l’espinguet tímid d’en Colin per fer gràcia a l’Andrew Price.

Senyoreta, en Fats fa una imitació boníssima de la manera de caminar d’en Cubby. ¿No ho ha vist mai?

—¿Com t’atreveixes a parlar-me d’aquesta manera? ¿Com t’atreveixes a saltar-te classes?

En Colin cridava fora de si i la Tessa va haver de parpellejar per eixugar-se les llàgrimes abans d’agafar el trencant cap a Pagford i travessar la plaça major, passant de llarg Mollison and Lowe, el monument als caiguts i el Black Canon; a l’altura de Saint Michael and All Saints, va tombar a mà esquerra per Church Row i, a la fi, va enfilar l’entrada de casa seva. Llavors en Colin ja havia entrat en la fase de xisclets mig afònics i les galtes de la Tessa estaven xopes i salades. Quan van haver baixat del cotxe, en Fats, que no havia modificat ni un centímetre l’expressió durant la llarga diatriba del seu pare, va entrar a casa amb la seva pròpia clau i va començar a pujar les escales amb pas parsimoniós sense tombar-se en cap moment.

En Colin va deixar caure la cartera en la foscor del rebedor i va fer mitja volta cap a la Tessa. L’única llum que li arribava era la que travessava la vidriera del damunt de la porta, que li projectava colors estranys al cap enfurismat, bombat i amb entrades, mig color de sang, mig d’un blau fantasmal.

—¿Ho veus? —va exclamar, alçant els braços—. ¿Veus què he d’aguantar?

—Sí —va dir ella mentre agafava un grapat de mocadors de la capsa que hi havia a la tauleta del rebedor per eixugar-se la cara i mocar-se—. Sí que ho veig.

—No pensa ni per un segon en tot el que estem passant! —va dir en Colin, i va començar a somicar amb sanglots estridents i secs, com un nen amb crup. La Tessa s’hi va apropar i el va abraçar una mica per damunt de la cintura, ja que, baixa i grassoneta com era, no li arribava més amunt. Ell es va ajupir, aferrat a la seva dona; la Tessa notava com tremolava i com se li agitava la caixa toràcica per sota de l’abric.

Al cap d’uns minuts, la Tessa es va separar d’ell a poc a poc, el va dur fins a la cuina i li va preparar un te.

—He de dur-li una cassola d’estofat a la Mary —va dir després d’estar-se una estona asseguda al seu costat acariciant-li la mà—. Té la meitat de la família a casa. Quan torni ens ficarem al llit ben d’hora, ¿d’acord?

Ell va fer que sí i va aspirar els mocs; ella li va fer un petó en un costat del cap i va anar cap a la nevera. Quan va tornar amb la cassola pesada i freda a les mans, ell continuava assegut a la taula, amb les mans grosses al voltant de la tassa de te i els ulls clucs.

La Tessa va deixar la cassola dins una bossa de plàstic sobre les rajoles del costat de la porta d’entrada i es va posar la rebeca verda gruixuda que sovint feia servir com a jaqueta, però no es va calçar. Va pujar les escales de puntetes fins al replà i després, ja menys preocupada per no fer soroll, va continuar fins a l’habitació de les golfes.

Corredisses i moviments apressats van saludar la seva aproximació a la porta. Hi va trucar i va deixar prou temps a en Fats perquè amagués el que hagués estat mirant a internet, o potser els cigarrets, ja que no sabia que la Tessa sabia que fumava.

—Què?

La Tessa va obrir la porta. El seu fill estava ajupit teatralment damunt la cartera d’escola.

—¿Havies de triar precisament avui per faltar a classe?

En Fats es va incorporar amb tota la seva llargada; era molt més alt que la seva mare.

—No hi he faltat. He arribat tard, però en Bennett no se n’ha adonat. És un inútil.

—Sisplau, Stuart. Sisplau, t’ho demano.

A vegades, a l’institut, també sentia l’impuls d’escridassar els nois. Tenia ganes de cridar: Has d’acceptar que la resta de la gent és real. Et penses que la realitat es pot negociar, que ens pensem que és el que tu dius que és. Has d’acceptar que som tan reals com tu; has d’acceptar que no ets Déu.

—El teu pare està molt disgustat, Stu. Per això d’en Barry. ¿Que no ho entens?

—Sí —va dir en Fats.

—Pensa com et sentiries si es morís l’Arf.

Ell no va dir res ni li va canviar gaire l’expressió, però la Tessa endevinava el seu menyspreu i com es divertia per dins.

—Ja sé que et penses que tu i l’Arf sou éssers superiors a les persones com el teu pare o en Barry…

—No —va dir en Fats, però ella sabia que només ho deia per mirar d’acabar la conversa.

—Vaig a portar una mica de menjar a la Mary. Stuart, et demano sisplau que no facis enfadar més el teu pare mentre sóc fora. Sisplau, Stu.

—Està bé —va dir ell mig rient mig encongint-se d’espatlles. La Tessa va notar com el pensament li voleiava de nou com un ocell cap a les seves pròpies preocupacions abans i tot que ella tanqués la porta.





VI


El vent maliciós va escombrar els núvols baixos del capvespre i, en pondre’s el sol, va amainar. Tres cases més enllà de la dels Wall, la Samantha Mollison contemplava asseguda el seu reflex al mirall del tocador. El silenci i la quietud que imperaven li semblaven depriments.

Els dos últims dies havien estat molt decebedors. No havia venut pràcticament res. El representant de la casa Champêtre havia resultat ser un home de galtes flàccides i posat agressiu amb una maleta plena de sostenidors de mal gust. Pel que es veia, reservava tot el seu encant per als prolegòmens, perquè en persona només pensava en els negocis; l’havia tractat amb aires de suficiència, li havia criticat l’estoc i l’havia pressionat perquè fes una comanda. Ella s’havia imaginat un home més jove, més alt i més sexi; l’havia volgut fer fora a ell i la seva col·lecció de llenceria barata des que havia posat els peus a la seva boutique.

A l’hora de dinar, havia comprat una targeta de condol per a la Mary Fairbrother, però no se li acudia què posar-hi, ja que, després d’haver compartit l’experiència horrible de l’hospital, una simple signatura no semblava suficient. No havien estat mai bons amics. En un llogarret com Pagford, tothom es trobava contínuament a tot arreu, però ella i en Miles no havien conegut mai de debò en Barry i la Mary. Si de cas, es podia considerar que pertanyien a bàndols oposats, tenint en compte les baralles interminables d’en Howard i en Barry a propòsit dels Fields… A ella, en realitat, aquells assumptes no li feien ni fred ni calor. Ella estava per sobre de la mesquinesa de la politiqueria local.

Cansada, irritada i inflada per culpa d’haver picat tot el dia, l’últim que li venia de gust era anar a sopar a casa dels sogres. Davant el mirall, es va posar les mans planes als costats de la cara i es va estirar la pell suaument cap a les orelles. Mil·límetre a mil·límetre va aparèixer una Samantha més jove. Tombant el cap a banda i banda, va observar aquella màscara de pell tensa. Millor, molt millor. Es va plantejar què devia costar; si feia gaire mal; si s’hi atreviria. Va provar d’imaginar què diria la seva sogra si es presentava a casa seva amb un rostre nou. La Shirley i en Howard, tal com la Shirley s’encarregava de recordar-los sovint, els ajudaven a pagar l’educació de les filles.

En Miles va entrar a l’habitació; la Samantha es va treure les mans de la cara, va agafar la crema antiulleres i va tirar el cap enrere, tal com feia sempre que es posava maquillatge: així se li estirava la pell flàccida de les barres i se li minimitzaven les bosses dels ulls. Se li veien unes línies curtes, profundes com una agulla, a les comissures dels llavis. Havia llegit que es podien omplir amb un compost sintètic injectable i es preguntava si realment es notaria la diferència; segur que sortia més bé de preu que un lífting, i potser així la Shirley ni se n’adonaria. Al reflex del mirall, per damunt de l’espatlla, va veure en Miles traient-se la corbata i la camisa; la panxa prominent li queia per damunt de la cintura dels pantalons de la feina.

—¿Oi que tenies una reunió, avui? Amb un representant o una cosa per l’estil, no? —va preguntar mentre mirava dins l’armari, gratant-se amb indolència el melic pelut.

—Sí, però no ha anat gens bé —va dir la Samantha—. Un material molt dolent.

En Miles estava orgullós del que feia la seva dona; havia crescut en una casa on una botiga era l’únic negoci considerat digne i no havia perdut mai el respecte pel comerç que li havia inculcat en Howard. A més, el sector en el qual es movia la Samantha donava peu a tota mena d’acudits i altres formes menys dissimulades d’autosatisfacció. Feia l’efecte que en Miles no es cansava de repetir sempre les mateixes gràcies i les mateixes al·lusions enginyoses.

—¿Mal tallat? —va preguntar, fent-se l’entès.

—Mal dissenyat. Uns colors horrorosos.

La Samantha es va pentinar i recollir els cabells castanys espessos i ressecs mentre observava a través del mirall com en Miles es posava uns pantalons de cotó i un polo. Estava molt crispada i tenia la sensació que es podia ensorrar o posar-se a plorar amb la més petita provocació.

Evertree Crescent era a pocs minuts a peu, però Church Row era molt costerut, o sigui que van agafar el cotxe. Es feia fosc i, al capdamunt del carrer, van veure passar un home en la penombra amb la silueta i la manera de caminar d’en Barry; a la Samantha li va fer un salt el cor i es va girar per mirar-lo mentre pensava qui devia ser. En Miles va girar a mà esquerra i, al cap d’un minut escàs, a mà dreta, cap a la mitja lluna de casetes dels anys trenta.

La casa d’en Howard i la Shirley, una construcció baixa d’obra vista i finestres àmplies, tenia dos generosos parterres de gespa al davant i al darrere que, a l’estiu, en Miles segava a franges. Durant els anys que feia que hi vivien, en Howard i la Shirley hi havien incorporat fanals, una tanca blanca de ferro forjat i testos de terracota amb geranis a banda i banda de la porta d’entrada. També havien penjat un rètol al costat del timbre, una peça de fusta rodona i polida on es llegia amb lletres negres gòtiques i entre cometes: «Ambleside».

A vegades, la Samantha gastava un sarcasme cruel contra la casa dels seus sogres. En Miles li tolerava les pulles perquè acceptava la insinuació que ell i la Samantha, amb els seus terres i portes sense decorar, les seves estores senzilles damunt del parquet, les seves reproduccions d’obres d’art emmarcades i el seu sofà elegant i incòmode, tenien més bon gust; en el fons, però, a ell li agradava més la caseta on havia crescut. Gairebé totes les superfícies estaven cobertes amb alguna cosa apelfada i suau, no hi havia corrents d’aire i les butaques reclinables eren d’una comoditat deliciosa. A l’estiu, després de segar la gespa, la seva mare li duia una cervesa freda i ell s’escarxofava en una d’aquelles butaques i mirava partits de criquet a la pantalla de televisió panoràmica. A vegades l’acompanyava una de les seves filles, que s’asseia al seu costat i menjava el gelat amb salsa de xocolata que la Shirley havia preparat especialment per a les seves nétes.

—Hola, rei —va dir la Shirley quan va obrir la porta. La seva silueta baixa i compacta enfundada en un davantal de motius florals recordava una petita pebrera. Es va posar de puntetes perquè el seu fill li fes un petó i va afegir—: Hola, Sam —i immediatament va fer mitja volta—. El sopar ja està gairebé a punt. Howard! En Miles i la Sam són aquí!

La casa feia olor de cera per a mobles i de bon menjar. En Howard va sortir de la cuina amb una ampolla de vi en una mà i un llevataps a l’altra. Amb un moviment entrenat, la Shirley es va retirar discretament cap al menjador per deixar passar en Howard, que ocupava pràcticament tota l’amplada del rebedor, i va córrer cap a la cuina.

—Mi-te’ls, els bons samaritans! —va vociferar en Howard—. ¿Què, Sammy, com va el negoci dels sostenidors? ¿La crisi t’ha deixat en pilotes?

—La veritat, estimat Howard, és que la botiga té més trempera que mai —va replicar la Samantha.

En Howard va esclatar a riure i la Samantha s’hauria pogut jugar qualsevol cosa que, si no hagués tingut les mans ocupades pel llevataps i l’ampolla, li hauria picat el cul. Tolerava al seu sogre tots els petits pessics i copets que constituïen l’exhibicionisme inofensiu d’un home massa gras i massa vell per anar més enllà; a més, aquelles sortides irritaven la Shirley, i això sempre suposava un plaer per a la Samantha. La Shirley no mostrava mai obertament el seu enuig; no li flaquejava el somriure ni el to de perenne sensatesa, però no deixava passar mai gaire estona després de cada petit gest lasciu d’en Howard sense llançar a la seva jove un dard amagat en alguna floritura verbal aparentment innocent. Esmentava com de passada que les quotes de l’escola de les nenes no paraven d’augmentar, mostrava un gran interès per la dieta que seguia la Samantha, preguntava a en Miles si no estava d’acord que la Mary Fairbrother tenia molt bon tipus… La Samantha s’ho empassava tot amb un bon somriure i després ho feia pagar a en Miles.

—Hola, Mo! —va dir en Miles mentre passava precedint la Samantha cap a la sala que en Howard i la Shirley anomenaven «el saló»—. No sabia que hi series!

—Hola, guapo —va dir la Maureen amb la seva veu greu i profunda—. Fes-me un petó.

La sòcia d’en Howard seia en una cantonada del sofà amb un minúscul vas de xerès a la mà. Duia un vestit fúcsia, mitges negres i sabates altes de xarol. Amb quilos de laca, s’havia fet un cardat als cabells tenyits de negre intens, sota els quals lluïa el seu rostre pàl·lid i simiesc amb la boca coberta amb una espessa capa de pintallavis d’un rosa cridaner que es va arrugar quan en Miles es va ajupir per fer-li un petó a la galta.

—Hem parlat de negocis. Plans per al nou cafè. Hola, Sam, maca —va afegir la Maureen, convidant la Samantha a seure al seu costat donant uns copets al sofà—. Estàs preciosa. ¿Aquest bronzejat encara és d’Eivissa? Vine, seu aquí. ¿Quin ensurt, oi, allò del club de golf? Devia ser horrorós.

—Sí, espantós —va dir la Samantha.

I, per primera vegada, la Samantha va tenir oportunitat d’explicar la història de la mort d’en Barry a algú, mentre en Miles es mantenia a l’aguait per aprofitar la més petita ocasió per interrompre-la. En Howard va servir copes generoses de pinot gris italià sense deixar d’escoltar amb atenció el relat de la Samantha. De mica en mica, a la llum de l’interès que mostraven en Howard i la Maureen, i amb l’agradable sensació d’escalfor que li donava l’alcohol, la Samantha va canalitzar tota la tensió que havia acumulat durant dos dies i va veure com li naixia a l’interior una fràgil sensació de benestar.

El saló era càlid i immaculat. A banda i banda de la llar de foc de gas, sobre uns prestatges, hi havia exposada una col·lecció de porcellana ornamental, gairebé tota commemorativa d’esdeveniments de la monarquia o d’aniversaris del regnat d’Elisabet II. En una cantonada, una petita llibreria allotjava una barreja de biografies reials i els llibres de receptes il·lustrats que ja no cabien a la cuina. Els prestatges i parets estaven plens de fotografies: en Miles i la seva germana petita Patricia somrient des d’un marc doble amb el mateix uniforme escolar; les dues filles d’en Miles i la Samantha, la Lexie i la Libby, profusament representades de nadons a adolescents. En aquella galeria familiar, la Samantha només hi apareixia una vegada, tot i que en una de les fotografies més grans i destacades: el dia del seu casament amb en Miles, feia setze anys. En Miles estava jove i guapo, amb els ulls de color blau intens arrufats i mirant cap a la càmera; ella, en canvi, hi sortia amb els ulls mig aclucats i la cara de costat, amb la papada marcada perquè somreia a un altre objectiu. El setí blanc del vestit suportava la tensió d’uns pits inflats per l’embaràs prematur que la feien semblar enorme.

Una de les mans fines com garres de la Maureen jugava amb la cadena que duia sempre al coll, en la qual penjava un crucifix i l’anell de casat del seu difunt marit. Quan la Samantha va arribar al moment del relat en què la metgessa comunicava a la Mary que no s’hi podia fer res, la Maureen va posar-li l’altra mà al genoll i la va prémer amb força.

—A taula! —va cridar la Shirley.

La Samantha no havia volgut anar al sopar, però la veritat és que se sentia com no s’havia sentit en els últims dos dies. La Maureen i en Howard la tractaven com una barreja d’heroïna i d’invàlida, i tots dos li van donar uns copets suaus a l’espatlla quan els va passar per davant de camí cap al menjador.

La Shirley havia abaixat la intensitat de la llum i havia encès unes espelmes llargues de color rosa de conjunt amb el paper de la paret i els seus millors tovallons. En la penombra, el vapor que es desprenia dels plats de sopa feia que fins i tot el rostre ample i rubicund d’en Howard semblés eteri. La Samantha, que gairebé s’havia begut tota la copa de vi blanc, va pensar que seria la mar de divertit que en Howard anunciés que es disposaven a celebrar una sessió d’espiritisme per demanar a en Barry la seva pròpia versió dels esdeveniments del club de golf.

—Bé —va dir en Howard amb veu greu—, em sembla que hauríem de brindar per en Barry Fairbrother.

La Samantha va abaixar la seva copa de seguida per evitar que la Shirley veiés que gairebé ja l’havia buidat.

—És pràcticament segur que va ser un aneurisma —va anunciar en Miles quan les copes tornaven a descansar sobre les tovalles. Havia preservat aquella informació fins i tot de la Samantha, i se n’alegrava, perquè si no ho hagués fet, probablement ella ho hauria esbombat feia un moment, mentre xerrava amb la Maureen i en Howard—. En Gavin ha trucat a la Mary per donar-li el condol de part del bufet i començar a parlar del testament, i ella l’hi ha confirmat. En poques paraules, una artèria del cap que se li va inflamar i va rebentar —(a l’oficina, després de parlar amb en Gavin, havia buscat el terme a internet un cop havia descobert com s’escrivia correctament)—. Hauria pogut passar en qualsevol moment. Una mena de malformació congènita.

—És espantós —va dir en Howard; però llavors es va adonar que la Samantha tenia la copa buida i es va regirar a la cadira per omplir-l’hi.

La Shirley va xarrupar sopa una bona estona amb les celles alçades prop del naixement dels cabells. La Samantha, desafiadora, va engolir més vi.

—¿Sabeu què? —va dir, amb la llengua una mica pastosa—. M’ha semblat veure’l quan veníem cap aquí. Enmig de la foscor. En Barry.

—Devia ser un dels seus germans —va dir la Shirley amb menyspreu—. Tots s’assemblen.

Però la Maureen, que va intervenir tota excitada, va ofegar les seves paraules.

—A mi em va semblar veure en Ken la tarda després que morís. Clar com la llum del dia, mirant-me fixament des del jardí a través de la finestra de la cuina. Al bell mig dels seus rosers.

Ningú no va dir res; ja coneixien aquella història. Va passar un minut en què només es van sentir uns quants xarrups discrets, fins que la Maureen va tornar a irrompre amb el seu grall de corb.

—En Gavin es fa força amb els Fairbrother, ¿oi, Miles? ¿Oi que juga a esquaix amb en Barry? Jugava, vull dir.

—Sí, en Barry l’apallissava un cop per setmana. Deu ser un jugador pèssim, perquè en Barry era deu anys més gran que ell.

Una expressió pràcticament idèntica de diversió autosuficient tenyia els rostres il·luminats per les espelmes de les tres dones assegudes a taula. Si tenien alguna cosa en comú, era un interès fins a cert punt pervers pel jove soci eixut de carns d’en Miles. En el cas de la Maureen, es tractava ni més ni menys que d’una manifestació més de la seva fam insaciable per qualsevol xafarderia de Pagford, i en aquest sentit les aventures i desventures d’un jove solter eren material de primera. La Shirley, per la seva banda, gaudia particularment de sentir totes les mancances i inseguretats d’en Gavin perquè realçaven encara més els èxits i el caràcter resolut dels dos déus de la seva vida, en Howard i en Miles. A la Samantha, en canvi, la passivitat i la discreció d’en Gavin li despertaven una crueltat felina; experimentava un desig irrefrenable de veure’l bufetejat, renyat o maltractat per una altra dona. Ella mateixa el mortificava una mica sempre que hi coincidia, i es divertia pensant que ell la trobava dominant i intractable.

—Explica’ns —va dir la Maureen—, ¿com li va amb la seva amigueta de Londres?

—Ja no viu a Londres, Mo —va dir en Miles—. S’ha instal·lat en una casa de Hope Street. I si vols saber què en penso, diria que en Gavin ja s’està penedint d’haver-la conegut. Ja el coneixes. És un cagat.

En Miles havia anat uns quants cursos per davant d’en Gavin a escola, i conservava el to d’alumne més experimentat quan parlava del seu soci.

—¿Una noia molt morena? ¿Amb els cabells molt curts?

—Això mateix —va dir en Miles—. Assistenta social. Sabata plana.

—Llavors ha vingut a la xarcuteria, ¿oi, How? —va dir la Maureen plena d’emoció—. Tot i que, per la pinta que fa, no crec que cuini gaire.

Després de la sopa hi havia llom de porc rostit. Amb la connivència d’en Howard, la Samantha anava assolint a poc a poc un estat d’ebrietat agradable, però alguna cosa al seu interior protestava amb desesperació, com un home ofegant-se al mig del mar. Va decidir sufocar aquell sentiment amb més vi.

Un altre moment de silenci es va estendre per la taula com unes tovalles noves, un silenci impecable i expectant, i aquesta vegada tothom tenia clar que pertocava a en Howard treure un altre tema. Ell va menjar una estona amb ganes, fent glops de vi de tant en tant, aparentment indiferent als ulls que el miraven. A la fi, un cop havia engolit la meitat del plat, es va eixugar la boca amb el tovalló i va parlar.

—Sí, serà interessant veure què passa ara al consell. —Es va veure obligat a interrompre el discurs per reprimir un rot de magnitud considerable; per un instant, va fer l’efecte que es trobava malament. Es va donar un cop al pit—. Perdó. Sí, ja ho crec, serà d’allò més interessant. Sense en Fairbrother… —Ara que parlava de negocis, passava a referir-s’hi pel cognom, com tenia per costum—. No crec que al final el diari li publiqui l’article. Tret que s’hi escarrassi la Benzina, naturalment —va afegir.

En Howard havia batejat la Parminder Jawanda amb el sobrenom de «Benzina Bhutto» després de veure amb quina facilitat s’encenia en la seva primera sessió com a regidora del districte. Era una broma força popular entre els detractors dels Fields.

—Quina cara que va fer qual l’hi vam dir… —va dir la Maureen, adreçant-se a la Shirley—. L’haguéssiu vist. En fi… jo sempre he pensat… en fi, ja ho saps…

La Samantha va parar l’orella, però sens dubte la insinuació de la Maureen era del tot ridícula. La Parminder estava casada amb l’home més esplèndid de Pagford: en Vikram, alt i ben plantat, amb un nas aquilí, els ulls envoltats de pestanyes negres i gruixudes i el somriure flegmàtic i omniscient. Durant anys, la Samantha s’havia tirat els cabells enrere i havia rigut més sovint del necessari cada vegada que s’havia trobat en Vikram pel carrer i hi havia intercanviat quatre paraules. En Vikram tenia el mateix tipus que en Miles havia lluït abans de deixar el rugbi i tornar-se flàccid i panxut.

Poc després que en Vikram i la Parminder es mudessin al poble, la Samantha havia sentit a dir que el seu matrimoni era arranjat. Ho havia trobat d’allò més eròtic. Imagina’t, que algú t’ordeni que et casis amb en Vikram, que ho hagis de fer per força; havia alimentat una petita fantasia en què la duien a una habitació amb un vel al cap, una verge abocada al seu destí… Imagina’t que aixeques la vista i veus aquell tros d’home… Per no esmentar l’excitació addicional que suposava la feina d’en Vikram: tanta responsabilitat hauria pogut tornar sexi qualsevol home molt més lleig que ell…

(En Vikram era qui havia dut a terme el bypass quàdruple d’en Howard set anys enrere. De resultes d’allò, no podia posar els peus a Mollison and Lowe sense veure’s sotmès a una allau d’afalacs de caire festiu.

«Senyor Jawanda, sisplau, passi al davant de la cua! Apartin-se, sisplau, senyores… No, senyor Jawanda, hi insisteixo… Aquest home em va salvar la vida! Em va apedaçar el rellotge rovellat! Digui’m, senyor Jawanda, ¿què hi posarem, avui?».

En Howard sempre insistia perquè en Vikram s’endugués mostres gratuïtes i una mica més de tot allò que comprava. A causa d’aquests numerets, sospitava la Samantha, en Vikram ja no passava gairebé mai per la xarcuteria.)

Havia perdut el fil de la conversa, però no hi feia res. Els altres continuaven xerrant sobre no sé què que en Barry Fairbrother havia escrit per al diari local.

—… havia de parlar amb ell sobre el tema —vociferava en Howard—. Era una manera molt poc honesta de fer les coses. En fi, tot això ja és aigua passada.

»El que hauríem de pensar és qui substituirà en Fairbrother. No podem subestimar la Benzina, per més afectada que estigui en aquests moments. Seria un greu error. És probable que ja estigui buscant algú, o sigui que nosaltres també hauríem de pensar en un substitut amb cara i ulls. Com més aviat, millor. És una qüestió de bon govern.

—¿Què passarà, exactament? —va preguntar en Miles—. ¿Hi haurà eleccions?

—És possible —va dir en Howard amb aire assenyat—, però ho dubto. És una simple vacant imprevista. Si no hi ha prou interès a fer unes eleccions… tot i que, repeteixo, no hem de subestimar la Benzina… però vaja, si no aconsegueix que nou membres donin suport a una votació, només caldrà cooptar un nou regidor. En aquest cas, necessitaríem els vots de nou membres per ratificar la cooptació. Nou és el quòrum. Queden tres anys perquè acabi el mandat d’en Fairbrother. Val la pena. Posar algú de la nostra corda al lloc d’en Fairbrother podria decantar-ho tot.

En Howard feia sonar els dits contra el vidre de la copa de vi amb els ulls clavats en el seu fill, assegut a l’altra banda de la taula. La Shirley i la Maureen també miraven en Miles, i ell, va pensar la Samantha, es mirava el seu pare com si fos un labrador panxut que es delia per un terròs de sucre.

Una mica més tard que si hagués estat sòbria, la Samantha va entendre de sobte de què anava tot allò i per què en aquella taula flotava un ambient de celebració estrany. El seu estat etílic havia estat alliberador, però de sobte era una llosa, perquè no estava segura que pogués mossegar-se la llengua després d’una ampolla i escaig de vi i d’una llarga estona de silenci. En conseqüència, en comptes de pronunciar les paraules, les va pensar.

Val més que els diguis que primer ho hauràs de parlar amb mi, Miles.





VII


La Tessa Wall no havia previst quedar-se gaire estona a casa la Mary —no li feia gràcia deixar sols el seu marit i en Fats junts a casa—, però entre una cosa i l’altra la visita s’havia allargat ben bé dues hores. La casa dels Fairbrother estava plena de llits plegables i sacs de dormir; tota la família s’havia aplegat al voltant del buit deixat per la mort, però ni el xivarri ni l’activitat podien amagar l’abisme en què s’havia esfumat en Barry.

Sola amb els seus pensaments per primera vegada des que havia mort el seu amic, la Tessa va desfer els seus passos per Church Row quan ja s’havia fet fosc; li feien mal els peus i la rebeca no la protegia prou del fred. L’únic soroll que se sentia era el clic-clic de les boles de fusta que li penjaven al coll i els sons esmorteïts dels televisors de les cases que passava de llarg.

De sobte, va pensar: ¿I si en Barry ho sabia?

No li havia passat mai pel cap que el seu marit hagués pogut explicar a en Barry el gran secret de la seva vida, aquell episodi podrit que dormia enterrat a les profunditats del seu matrimoni. Ella i en Colin no en parlaven mai (tot i que a moltes converses se n’hi percebia una lleugera flaire, sobretot últimament…).

Fos com fos, aquell vespre a la Tessa li havia semblat endevinar una mirada fugaç de la Mary quan li havia esmentat en Fats…

Estàs esgotada, comences a imaginar coses, es va dir amb fermesa. En Colin era tan escrupolós, tan maniàtic amb la intimitat, que es feia impensable que ho hagués explicat; ni tan sols a en Barry, a qui idolatrava. La Tessa amb prou feines podia suportar la idea que en Barry ho sabés… i que la seva amabilitat amb en Colin pogués haver sorgit per compassió pel que ella havia fet…

Quan va entrar a la sala d’estar, va trobar el seu marit davant del televisor, amb les ulleres posades, escoltant les notícies de fons. Tenia un plec de papers a la falda i un bolígraf a la mà. Gràcies a Déu, va pensar la Tessa, no es veia ni rastre d’en Fats.

—¿Com està la Mary? —va preguntar en Colin.

—Ja t’ho pots imaginar… no gaire bé —va dir la Tessa, que es va deixar caure en una de les butaques velles amb un petit gemec d’alleujament i es va treure les sabates gastades—. Però el germà d’en Barry s’està portant la mar de bé.

—¿En quin sentit?

—Doncs… ja ho saps… l’està ajudant.

La Tessa va tancar els ulls i es va passar el polze i l’índex pel pont del nas i les celles.

—Sempre m’ha semblat un home poc de fiar —va dir la veu d’en Colin.

—¿Ah, sí? —va dir la Tessa des de les profunditats de la seva foscor voluntària.

—Sí. ¿Recordes quan va dir que vindria a fer d’àrbitre al partit contra Paxton High i se’n va desdir quan faltava mitja hora i ho va haver de fer en Bateman?

La Tessa es va reprimir l’impuls de deixar anar un sospir d’exasperació. En Colin tenia la mania de jutjar les persones amb una rigidesa implacable a partir de la primera impressió o d’actes aïllats. Semblava no entendre l’enorme mutabilitat de la natura humana ni adonar-se que, darrere de cada rostre anodí, s’amagava tot un món ric i únic com el seu.

—Doncs s’entén molt bé amb els fills de la Mary —va dir la Tessa amb cautela—. Necessito ficar-me al llit.

En comptes d’aixecar-se de la butaca, es va concentrar en els dolors que tenia a diferents parts del cos: els peus, les cervicals, les espatlles.

—Tess, he estat pensant.

—Mmm?

A en Colin, les ulleres li empetitien els ulls com si fos un talp i li realçaven encara més el front ample, d’entrades pronunciades i angulós.

—Tot el que en Barry mirava de tirar endavant al consell del districte. Tot allò pel que lluitava. Els Fields. La clínica de desintoxicació. Tot el dia que hi dono voltes. —Va fer una inspiració profunda—. Estic pràcticament decidit a substituir-lo.

L’estupor va deixar la Tessa clavada a la butaca, incapaç de pronunciar paraula durant uns instants. Es va esforçar per mantenir una expressió professional i neutra.

—Estic convençut que és el que en Barry hauria volgut —va dir en Colin. La seva estranya excitació estava tenyida d’una actitud defensiva.

De cap manera, va dir el jo més sincer de la Tessa, en Barry no ho hauria volgut mai de la vida. Ell hauria tingut molt clar que tu ets precisament la persona menys indicada del món.

—Renoi —va dir—. Vaja. Ja sé que en Barry estava molt… però seria un compromís molt gran, Colin. A més, la Parminder no se n’ha anat. Continua al consell, i lluitarà per tot el que defensava en Barry.

Hauria d’haver trucat a la Parminder, va pensar la Tessa mentre pronunciava aquelles paraules amb un nus de culpabilitat a la panxa. Déu meu, ¿com és que no he pensat a trucar a la Parminder?

—Sí, però necessitarà ajuda. No es veurà amb cor d’enfrontar-s’hi tota sola —va dir en Colin—. Perquè ja pots pujar-hi de peus que en Howard Mollison ja deu estar buscant algun titella per substituir en Barry. Probablement ara mateix ja…

—Vinga, Colin…

—M’hi jugaria qualsevol cosa! Ja saps com és!

Els papers li van caure de la falda descrivint una suau cascada blanca fins a terra.

—Vull fer-ho per en Barry. Agafaré el testimoni on ell el va deixar. M’asseguraré que tot allò pel que va lluitar no s’esvaeix en l’aire com el fum. Em sé els arguments de memòria. Ell sempre deia que havia tingut oportunitats que d’altra manera no hauria tingut mai, i no cal ni parlar de tot el que ell va retornar a la societat. Sí, hi estic decidit, em presentaré a la seva vacant. Demà miraré què s’ha de fer.

—Molt bé —va dir la Tessa.

Els anys d’experiència li havien ensenyat que no convenia contradir en Colin en els primers moments d’entusiasme, perquè l’únic que se’n treia era que s’atrinxerés en la seva determinació de tirar endavant. Els mateixos anys que havien ensenyat a en Colin que la Tessa sovint feia veure que estava d’acord amb una cosa i poc després hi plantejava tota mena d’objeccions. Aquells estira-i-arronses sempre estaven amarats pel record no confessat d’aquell secret enterrat feia un munt d’anys. La Tessa tenia la sensació que li devia alguna cosa; ell, que tenia un deute per cobrar.

—Vull fer-ho, Tessa.

—Ho entenc, Colin.

La Tessa es va aixecar de la butaca i es va preguntar si tindria prou energies per pujar a l’habitació.

—¿Véns al llit?

—No trigo gens. Vull acabar de repassar això.

En Colin recollia els fulls que havia deixat caure a terra; feia l’efecte que el seu nou projecte temerari li donava una energia febril.

La Tessa es va despullar a poc a poc a l’habitació. Semblava que la força de la gravetat s’hagués multiplicat; li costava moure braços i cames, i la cremallera, tossuda, no volia obeir. Es va posar la bata i va entrar al lavabo, des d’on se sentia en Fats remenant al pis de sobre. Feia temps que se sentia sola i esgotada, anant d’una banda a l’altra entre el seu marit i el seu fill, que s’hauria dit que vivien una vida completament independent, tan estranys l’un per a l’altre com un propietari i el seu llogater.

Va voler treure’s el rellotge, però es va adonar que l’havia perdut. Estava tan cansada… no parava de perdre coses… A més, ¿com es podia haver oblidat de trucar a la Parminder? Plorosa, amoïnada i tensa, es va arrossegar fins al llit.





DIMECRES





I


LA KRYSTAL WEEDON HAVIA PASSAT les nits de dilluns i dimarts a casa la seva amiga Nikki després d’una baralla particularment forta amb la seva mare. Tot havia començat quan la Krystal havia arribat a casa després de sortir amb les amigues pel centre i havia trobat la Terri parlant amb l’Obbo al llindar de la porta. Als Fields, tothom coneixia l’Obbo, un paio amb la cara inflada i dessaborida, somriure desdentat, ulleres de cul de got i una vella jaqueta de cuir llardosa.

—Guarda’ns-els uns dies, ¿eh, Ter? I et donarem una mica de pasta, val?

—¿Què cony ha de guardar? —havia preguntat la Krystal. En Robbie havia sortit d’entre les cames de la Terri i s’havia abraçat fort als genolls de la seva germana. A en Robbie no li agradava que apareguessin homes per casa. I no n’hi faltaven motius.

—Res. Ordinadors.

—No —havia dit la Krystal a la Terri.

No volia que la seva mare tingués diners en metàl·lic i no pensava permetre a l’Obbo que se saltés l’etapa intermèdia i li pagués el favor amb una bossa de cavall.

—Que no te’ls quedis, hòstia.

Però la Terri havia dit que sí. Durant tota la vida de la Krystal, la seva mare havia dit que sí a tot i a tothom: acceptant, consentint, sempre transigint: Sí, d’acord, entesos, som-hi, va, cap problema.

La Krystal havia marxat de casa sota el cel del capvespre camí dels gronxadors, on havia quedat amb les amigues. Estava tensa i irritable. No semblava acabar d’entendre la mort del senyor Fairbrother, però no parava de notar uns cops a l’estómac que li feien venir ganes d’estomacar algú. També se sentia malament i culpable per haver robat el rellotge a la Tessa Wall. ¿Però per què cony l’hi havia deixat al davant dels morros, aquella estúpida, i havia tancat els ulls? ¿Què es pensava?

La companyia de les amigues no va ser una gran ajuda. La Jemma no l’havia parat de burxar parlant-li d’en Fats Wall, fins que ella havia explotat i s’hi havia encarat; la Nikki i la Leanne l’havien hagut de parar. Al final, irritada, havia tornat a casa i havia descobert que els ordinadors de l’Obbo ja havien arribat. En Robbie provava d’enfilar-se a la pila de caixes de la sala d’estar, i la Terri, mentrestant, seia a la butaca en estat d’estupor, amb els estris d’injectar-se escampats per terra. Tal com la Krystal havia temut, l’Obbo li havia pagat amb una bossa d’heroïna.

—Puta ionqui de merda! Et tornaran a fotre fora de la clínica!

Però l’heroïna feia viatjar la mare de la Krystal a un lloc remot i inabastable. Tot i que li va respondre tractant-la de pendó i de puta, ho va fer amb una desídia indiferent. La Krystal li va clavar una bona bufetada. Ella li va dir que se n’anés a prendre pel cul i que ja es podia morir.

—Doncs a partir d’ara, per variar, te n’ocupes tu, puta desgraciada inútil de merda! —va cridar la Krystal. En Robbie la va seguir pel passadís sense parar de bramar, però ella li va tancar la porta als nassos.

A la Krystal li agradava casa la Nikki més que cap altra. No era tan polida com la de la iaia Cath, però sí més acollidora, sorollosa i animada. La Nikki tenia dos germans i una germana, o sigui que la Krystal dormia en un edredó doblegat entre els llits de les dues germanes. Les parets estaven cobertes de fotografies de nois i noies guapos retallades de revistes i disposades a manera de collage. A la Krystal no se li havia acudit mai decorar les parets de la seva habitació.

Malgrat tot, la culpa no parava de rosegar-li la consciència; no es treia del cap la cara de terror d’en Robbie quan li havia tancat la porta als morros, de manera que dimecres al matí va tornar a casa. Fet i fet, a la família de la Nikki tampoc no li feia gràcia que es quedés a dormir a casa seva més de dues nits seguides. Una vegada, la Nikki li havia dit amb la seva franquesa característica que per la seva mare no hi havia cap problema si no passava gaire sovint, però que casa seva no era una pensió i que sobretot havia de deixar d’aparèixer més tard de les dotze de la nit.

La Terri es va mostrar tan contenta com sempre de veure que la Krystal havia tornat. Li va explicar la visita de la nova assistenta social i la Krystal es va preguntar amb inquietud què devia haver pensat aquella desconeguda de la casa, que últimament havia batut la seva pròpia marca de brutícia. La preocupava sobretot que la Kay hagués trobat en Robbie a casa quan hauria d’haver estat a la llar d’infants, perquè el compromís de la Terri de dur-l’hi, després que en Robbie hagués començat a anar-hi quan encara vivia amb la mare d’acollida, havia estat una condició clau per aconseguir el retorn del seu germà a casa feia un any. També la feia emprenyar que l’assistenta social hagués enxampat en Robbie amb bolquers després de tots els esforços que havia fet per ensenyar-li a anar sol al lavabo.

—¿I què ha dit? —va preguntar la Krystal a la Terri.

—Que tornaria —va dir la Terri.

A la Krystal, allò no li va fer gaire bona espina. L’assistenta social de sempre les deixava fer sense ficar-s’hi gaire. Era vaga i incoherent, i sovint confonia els noms o les circumstàncies amb altres famílies que duia. Es presentava cada dues setmanes, s’hauria dit que amb l’únic objectiu de comprovar que en Robbie continuava viu.

La nova amenaça va empitjorar l’humor de la Krystal. Quan no anava col·locada, a la Terri l’acovardia la fúria de la seva filla i li permetia manar i disposar. Aprofitant la seva autoritat temporal, la Krystal va ordenar a la seva mare que es vestís com Déu mana, va obligar en Robbie a posar-se pantalons nets, li va recordar que en aquells no s’hi podia pixar i el va dur a la llar d’infants. Ell va fer una rebequeria quan va veure que la seva germana tocava el dos; ella de primer s’hi va enfadar, però al final es va ajupir i li va prometre que tornaria a recollir-lo a la una. En Robbie la va deixar marxar.

Aquell matí, tot i que el dimecres era el dia que li agradava més perquè tenia educació física i sessió d’orientació, la Krystal no va anar a l’institut i es va dedicar a netejar una mica la casa. Va fregar la cuina amb desinfectant amb aroma de pi i va recollir totes les puntes de cigarret i restes de menjar. Va amagar la capsa de galetes amb els estris de la Terri i va desar els ordinadors que quedaven (ja n’havien passat a recollir tres) a l’armari del passadís.

Mentre arrencava la brutícia incrustada als plats, no parava de donar voltes a l’equip de rem. L’endemà al vespre li hauria tocat entrenar si el senyor Fairbrother hagués continuat viu. Normalment, ell la duia d’anada i de tornada amb el seu monovolum, ja que ella no tenia cap altre mitjà per anar al canal de Yarvil. Les seves dues filles bessones, la Niamh i la Siobhan, i la Sukhvinder Jawanda també anaven dins del cotxe. La Krystal no es feia amb aquelles tres noies a l’institut, però, des que havien format l’equip, sempre s’havien saludat amb un «¿Com va?» quan s’havien creuat pels passadissos. La Krystal s’havia pensat que elles la mirarien amb aires de suficiència, però eren bones noies un cop les coneixies. Li reien les bromes i havien adoptat algunes de les seves expressions preferides. En cert sentit, ella era la líder del grup.

A la família de la Krystal, ningú no havia tingut mai cotxe. Si es concentrava, podia notar l’olor del monovolum fins i tot per damunt de la pudor de la cuina de la Terri. Li encantava aquella aroma càlida com de plàstic. No tornaria a pujar mai més a aquell cotxe. També havien fet viatges amb un microbús llogat que conduïa el senyor Fairbrother, i a vegades fins i tot s’havien quedat a dormir a fora quan havien competit amb escoles de molt lluny. Al darrere de l’autobús, les noies cantaven «Umbrella», de Rihanna; s’havia convertit en el seu ritual de la sort, en la seva cançó talismà, i la Krystal era qui s’encarregava del rap inicial de Jay-Z. El senyor Fairbrother gairebé s’havia enfadat el primer cop que li havia sentit cantar:

Uh huh uh huh, Rihanna…

Good girl gone bad —

Take three —

Action.

No clouds in my storms…

Let it rain, I hydroplane into fame

Comin’ down with the Dow Jones… [2]



La Krystal no havia entès mai aquella lletra.

En Cubby Wall els havia enviat una carta on els comunicava que l’equip no s’entrenaria fins que trobessin un nou entrenador, però no en trobarien mai cap altre, o sigui que tot allò eren bestieses, i totes ho sabien.

L’equip havia estat el projecte personal del senyor Fairbrother. La Krystal havia suportat tota mena d’improperis de la Nikki i la resta quan s’hi havia apuntat. En realitat, totes aquelles burles amagaven certa incredulitat i, més tard, admiració, perquè l’equip havia guanyat medalles (la Krystal les guardava en una capsa que havia robat de casa la Nikki. Tenia molta tendència a pispar coses a la gent que li queia bé. Aquella capsa era de plàstic i estava decorada amb un estampat de roses; era, de fet, un joier de nena. Ara també allotjava el rellotge de la Tessa).

El millor moment de l’equip havia estat quan havien derrotat aquelles mocoses estirades de Saint Anne; de fet, per a la Krystal havia estat el millor dia de la seva vida. La directora havia fet sortir l’equip davant de tot l’institut a la següent assemblea (la Krystal estava una mica irritada perquè la Nikki i la Leanne s’havien rigut d’ella) però llavors tothom les havia aplaudit… Que Winterdown hagués apallissat Saint Anne havia estat tot un esdeveniment.

Però tot allò s’havia acabat: els viatges amb cotxe, el rem, l’entrevista amb el diari local… Li havia fet gràcia la idea de tornar a sortir al diari. El senyor Fairbrother li havia promès que ell hi seria. Ells dos i prou.

—¿I de què volen parlar?

—De la teva vida. Els interessa la teva vida.

Com si fos una persona famosa. Ella no tenia diners per comprar-se revistes, però les fullejava a casa la Nikki i a la consulta del metge quan hi duia en Robbie. Allò encara hauria estat millor que quan havia sortit l’article sobre l’equip. S’havia emocionat molt amb aquella possibilitat, però per alguna raó havia aconseguit no dir-ho a ningú, ni tan sols a la Nikki ni a la Leanne. Havia volgut que fos una sorpresa. I encara sort, perquè no hi tornaria a sortir mai més, al diari.

Notava una buidor a l’estómac. Va mirar de no pensar més en el senyor Fairbrother mentre anava amunt i avall per la casa, netejant aquí i allà amb més diligència que traça, i mentre la seva mare passava l’estona asseguda a la cuina, fumant i mirant per la finestra.

Poc abans de les dotze del migdia, una dona va aparcar un vell Vauxhall blau davant de la casa. La Krystal la va veure des de la finestra de l’habitació d’en Robbie. Era una dona amb els cabells foscos i molt curts, que duia pantalons negres i un collaret de granadura d’aire ètnic i carregava a l’espatlla una bossa de mida considerable que semblava plena de papers.

La Krystal va córrer al pis de baix.

—Em sembla que és ella —va cridar a la Terri des de la cuina—. L’assistenta.

La dona va picar a la porta i la Krystal va anar a obrir.

—Hola. Sóc la Kay. Substitueixo la Mattie. I tu deus ser la Krystal, oi?

—Sí —va dir la Krystal sense molestar-se a tornar-li el somriure.

La va fer passar a la sala d’estar i va observar com es fixava en l’ordre relatiu de la casa: el cendrer buit i bona part dels objectes que hi havia hagut escampats per terra apilats als prestatges trencats. La moqueta continuava bruta, perquè l’aspiradora no funcionava, i la tovallola i la crema de zinc d’en Robbie encara eren a terra, al costat de la banyereta de plàstic, en un marge de la qual descansava un dels cotxets de joguina. La Krystal havia mirat de distreure el seu germà mentre li netejava el cul.

—En Robbie està a la llar —va dir la Krystal—. L’he portat jo. I li he posat pantalons. Ma mare continua posant-li bolquers. Ja li he dit que no ho faci. I li he posat crema al cul. No té res, només és la irritació del bolquer.

La Kay li va tornar a somriure. La Krystal va mirar cap a la porta i va cridar:

—Mare!

La Terri va sortir de la cuina i es va unir a la reunió. Duia una samarreta vella i bruta, i uns texans. Anar una mica més vestida ja li donava millor aspecte.

—Hola, Terri —va dir la Kay.

—Ei —va fer la Terri, fent una bona xuclada al cigarret.

—Seu —va ordenar la Krystal a la seva mare, que es va deixar caure a la mateixa butaca de l’altre dia—. ¿Vols una tassa de te o així? —va preguntar després a la Kay.

—M’encantaria —va dir la Kay mentre s’asseia i obria el dossier—. Gràcies.

La Krystal va sortir de la sala i va parar l’orella per escoltar què deia la Kay a la seva mare.

—Probablement no esperaves veure’m tan aviat, Terri —va sentir que deia l’assistenta social (tenia un accent estrany, com de Londres, igual que aquella nena maca de merda, la nova de l’institut que posava calents a la meitat dels nois)—, però ahir em vaig quedar una mica amoïnada per en Robbie. La Krystal diu que avui ha tornat a la llar, oi?

—Sí —va dir la Terri—. L’ha portat ella. Ha tornat aquest matí.

—¿Ha tornat? ¿D’on?

—He anat… he dormit a casa una col·lega —va dir la Krystal, que es va afanyar a tornar a la sala per parlar per si mateixa.

—Sí, però ha tornat aquest matí —va dir la Terri.

La Krystal va tornar a la cuina a ocupar-se del bullidor. Feia tant de soroll quan estava a punt d’arrencar el bull que no podia sentir res del que parlaven la seva mare i l’assistenta social. Va abocar ràpidament la llet a les tasses, que ja tenien les bosses de te, i les va dur ben roents a la sala just a temps de sentir la Kay:

—… ahir vaig parlar amb la senyora Harper de la llar d’infants…

—Aquella puta —va dir la Terri.

—El te —va dir la Krystal adreçant-se a la Kay mentre deixava les tasses a terra i en girava una perquè la nansa quedés encarada cap a l’assistenta social.

—Moltes gràcies —va dir la Kay—. Terri, la senyora Harper em va dir que en Robbie ha faltat molt els últims tres mesos. ¿És veritat que fa temps que no hi va durant una setmana seguida?

—¿Que què? —va dir la Terri—. No, no és veritat. Vull dir que no… que sí que hi ha anat, hòstia. Només hi va faltar ahir. I quan va tenir el coll xungo.

—¿Quan va ser, això?

—¿Eh? Fa un mes… mes i mig… més o menys.

La Krystal va seure al reposabraços de la butaca de la seva mare. Es mirava la Kay des de la seva posició elevada mentre mastegava xiclet enèrgicament amb els braços plegats, com la Terri. La Kay tenia un dossier molt gruixut obert sobre la falda. La Krystal odiava els dossiers. Hi escrivien tota mena de coses sobre tu, i quedaven guardades, i tard o d’hora les utilitzaven en contra teva.

—El porto jo, en Robbie —va dir—. De camí a l’insti.

—A veure, segons la senyora Harper, en Robbie ha faltat sovint —va dir la Kay mentre repassava les notes que havia pres durant la conversa amb la directora de la llar d’infants—. La qüestió, Terri, és que et vas comprometre a dur en Robbie a la llar quan te’l van tornar ara fa un any.

—Mecàgon tot, jo no… —va començar la Terri.

—No, ara calla una estona, val? —va cridar la Krystal a la seva mare. Després es va adreçar a la Kay—: Va estar malalt, val?, tenia les amígdales totes inflades. El metge li va donar antibiòtics.

—¿Quan va ser, tot això?

—Doncs farà unes tres setmanes… més o menys, però…

—Quan vaig venir ahir, Terri —va dir la Kay, altre cop cap a la mare d’en Robbie (la Krystal mastegava sonorament, amb els braços davant del pit com una barrera doble)—, em va fer l’efecte que et costava molt atendre les necessitats d’en Robbie.

La Krystal va abaixar els ulls cap a la seva mare. La seva cuixa en feia dues com les de la Terri.

—Jo no… jo mai… —De sobte, va canviar d’opinió—: En Robbie està bé.

Una sospita va ennegrir el pensament de la Krystal com l’ombra d’un voltor planant en cercles.

—Terri, quan vaig venir ahir, havies consumit, oi?

—Que no, cony! Això és una puta… ets una… no m’he punxat, val?

La Krystal notava pressió al pit i li xiulaven les orelles. L’Obbo no devia haver donat a la seva mare només una bossa, sinó unes quantes. L’assistenta social l’havia vist col·locada. Ara la Terri donaria positiu a Bellchapel i la tornarien a fer fora…

(… i, sense metadona, tornarien a aquella situació en què la Terri es tornava com una bèstia i obria la boca desdentada per als penis de desconeguts per poder-se alimentar les venes. I es tornarien a endur en Robbie, i aquesta vegada potser no tornaria mai més. La Krystal duia una foto del seu germanet quan tenia un any en un petit cor vermell de plàstic penjat al clauer. El seu cor de veritat li va començar a bategar com quan remava a tota màquina, estirant els rems una vegada i una altra a través de l’aigua, i els músculs li cantaven i contemplava com l’altre equip anava quedant enrere…)

—Ionqui de merda…! —va cridar, però no la va sentir ningú, perquè la Terri continuava escridassant la Kay, que s’havia quedat immòbil, amb posat immutable, amb la tassa de te entre les mans.

—Que no m’he punxat, hòstia, no tens cap prova que…

—Imbècil, estúpida! —va cridar la Krystal més alt.

—Que no m’he punxat, cony, és una puta mentida! —va cridar la Terri; era un animal atrapat en una xarxa que envestia a totes bandes, cada vegada més entrampat—. Que no, val?, que dic que no m’he…

—Et tornaran a fotre fora de la clínica, vella estúpida de merda!

—A mi no em parlis així, hòstia!

—Ja n’hi ha prou! —va dir la Kay per damunt del xivarri.

Va deixar la tassa de te a terra i es va aixecar, espantada pel que havia provocat.

—Terri! —va cridar de sobte alarmada quan va veure que la Terri s’incorporava a la butaca i, recolzada amb l’altre braç, s’encarava amb la Krystal.

Mare i filla es van quedar escridassant-se amb el nas gairebé a tocar, com dues gàrgoles.

—Krystal, no! —va bramar la Kay quan la Krystal va aixecar el puny.

La Krystal es va apartar amb violència de la butaca i de la seva mare. Es va sorprendre de notar un líquid càlid que li regalimava per les galtes i va pensar, desconcertada, que potser era sang, però eren llàgrimes i res més que llàgrimes, transparents i brillants a les puntes dels dits quan se les va eixugar.

—Molt bé —va dir la Kay, agitada—. Tranquil·litzem-nos una mica, sisplau.

—Calma’t tu, hòstia! —va dir la Krystal. Tremolant, es va eixugar la cara amb l’avantbraç i va tornar cap a la butaca de la seva mare. La Terri es va encongir un moment, però la Krystal només va agafar el paquet de tabac, en va treure l’últim cigarret i se’l va encendre. Mentre hi feia pipades, es va allunyar de la seva mare cap a la finestra i es va tombar d’esquena, mirant de reprimir més llàgrimes.

—Molt bé —va repetir la Kay, encara dreta—. A veure si podem parlar de tot plegat amb una mica de calma.

—Au, vés a prendre pel cul —va dir la Terri amb indolència.

—Es tracta d’en Robbie —va dir la Kay. Continuava de peu, amb por de relaxar-se—. És per això que sóc aquí, per assegurar-me que en Robbie està bé.

—Val, ha faltat a la puta guarderia —va dir la Krystal des de la finestra—. ¿I què? No és cap crim, que jo sàpiga.

—… no és cap crim —va estar d’acord la Terri, com un dèbil eco.

—No es tracta només de la llar —va dir la Kay—. En Robbie estava neguitós i tenia el cul irritat quan el vaig veure ahir. És massa gran per dur bolquers.

—Que ja li he tret el puto bolquer, hòstia! Ara porta pantalons, ja t’ho he dit! —va exclamar la Krystal amb fúria.

—Em sap greu, Terri —va dir la Kay—, però no estaves en condicions de cuidar tota sola d’un nen petit.

—Que dic que jo no…

—Pots continuar repetint-me que no has consumit tantes vegades com vulguis —va dir la Kay, i la Krystal va sentir-li per primera vegada un sentiment real i humà a la veu: exasperació, irritació—, però a la clínica et faran les proves corresponents. I totes dues sabem que donaràs positiu. Diuen que és la teva última oportunitat, que et tornaran a fer fora.

La Terri es va eixugar la boca amb el dors de la mà.

—Mireu, ja sé que cap de les dues no voleu perdre en Robbie…

—Doncs no us l’emporteu, hòstia! —va cridar la Krystal.

—No és tan senzill —va dir la Kay. Es va asseure, va recollir el feixuc dossier de terra, on havia caigut, i se’l va tornar a posar a la falda—. Quan et van tornar en Robbie fa un any, Terri, havies deixat l’heroïna. Vas acceptar un compromís ferm de continuar neta i de seguir el programa, i vas prometre altres coses, com dur en Robbie a la llar d’infants…

—Sí, ja, i l’he portat…

—… durant un temps —va dir la Kay—. Ho vas complir durant un temps, Terri, però amb un petit esforç no n’hi ha prou. Després del que em vaig trobar ahir aquí, i de tenir una xerrada amb l’encarregada del teu seguiment a la clínica i amb la senyora Harper, em sembla que ha arribat l’hora que considerem les coses des d’un altre punt de vista.

—¿Què vol dir, això? —va dir la Krystal—. Una altra revisió del cas, oi? ¿Per què cony la necessites? Eh? ¿Per què? En Robbie està bé, jo me n’ocupo… I tu calla la puta boca, hòstia! —va etzibar a la Terri, que mirava d’unir-se a la cridòria des de la butaca—. Ella no… Me n’ocupo jo, val? —va xisclar cap a la Kay picant-se amb un dit al pit, vermella com un tomàquet, amb els ulls, generosament maquillats, plens de llàgrimes de ràbia.

La Krystal havia visitat regularment en Robbie a casa dels seus pares d’acollida durant el mes que no havia viscut amb elles. Ell se li abraçava amb força, volia que es quedés a sopar, plorava quan se n’anava. Havia estat com si li haguessin tallat la meitat dels budells i els haguessin retingut com a ostatges. Ella hauria volgut que en Robbie anés a viure amb la iaia Cath, com ella havia fet tantes vegades en la seva infantesa, sempre que la Terri havia caigut en les drogues. Ara, però, la iaia Cath era vella i fràgil, i no tenia temps per a en Robbie.

—Entenc que t’estimes el teu germà i que procures fer el millor per ell, Krystal —va dir la Kay—, però tu no ets la seva…

—¿I per què no, hòstia? Sóc la seva puta germana, no?

—Molt bé —va dir la Kay amb to ferm—. Terri, em sembla que val més que diguem les coses pel seu nom. Bellchapel et farà fora sense contemplacions si hi vas, dius que no has consumit i després dónes positiu. L’encarregada del teu seguiment m’ho va deixar ben clar per telèfon.

Enfonsada a la butaca, com un híbrid estrany de dona gran i de nen desdentat, la mirada de la Terri era absent i inconsolable.

—Em sembla que l’única manera d’evitar que t’expulsin —va continuar la Kay— és que admetis sense embuts que has consumit, acceptis la responsabilitat del teu acte i mostris un compromís ferm per girar full.

La Terri va continuar amb la mirada perduda. Mentir era l’única manera que coneixia d’enfrontar-se a totes les acusacions. Sí, d’acord, entesos, som-hi, va, cap problema, i després: No, jo mai, i què més, jo no, i una merda, que dic que jo no…

—¿Hi ha alguna raó especial per la qual hagis consumit heroïna aquesta setmana quan ja prens una dosi considerable de metadona? —va preguntar la Kay.

—Sí —va dir la Krystal—. Sí, perquè ha aparegut l’Obbo, i ella no li diu mai que no, a l’Obbo dels collons!

—Calla —va dir la Terri, tot i que sense convicció. Feia l’efecte que provava d’assimilar el que li acabava de dir la Kay: aquell consell estrafolari i perillós sobre dir la veritat.

—L’Obbo —va repetir la Kay—. ¿Qui és, l’Obbo?

—Un malparit de merda —va dir la Krystal.

—¿És el teu camell? —va preguntar la Kay.

—Calla —va tornar a advertir la Terri a la Krystal.

—¿Per què no li has dit que no, hòstia? —va cridar la Krystal a la seva mare.

—Molt bé —va dir la Kay un cop més—. Terri, trucaré a l’encarregada del teu seguiment a la clínica. Miraré de convèncer-la que la família pot sortir beneficiada del fet que continuïs amb el programa.

—¿De veritat? —va preguntar la Krystal, estupefacta. Havia pres la Kay per una mala pècora, fins i tot pitjor que aquella mare d’acollida, amb la seva cuina immaculada i aquella manera que tenia de parlar-li amb amabilitat i que a ella la feia sentir com una merda.

—Sí —va dir la Kay—. Però, Terri, pel que fa a nosaltres, i em refereixo al departament de protecció infantil, el cas és greu. Haurem de controlar la situació familiar d’en Robbie molt de prop. Hem de veure un canvi, Terri.

—Sí, d’acord —va dir la Terri, cedint com sempre cedia davant de tot i de tothom.

Però la Krystal va dir:

—I canviaràs, ja ho crec, que canviaràs. Canviarà. Jo l’ajudaré. Canviarà.





II


La Shirley Mollison anava cada dimecres a l’hospital South West General de Yarvil. Ella i unes quantes voluntàries més duien a terme tasques no mèdiques, com passar el carro de la biblioteca per les habitacions, cuidar les flors dels pacients o fer viatges a la botiga del vestíbul per als que no es podien desplaçar i no tenien qui els visités. L’activitat preferida de la Shirley era anar de llit en llit per agafar la comanda dels àpats. Una vegada, mentre passejava amb la carpeta amb pinça i el passi plastificat, un dels metges l’havia pres per una gerent de l’hospital.

La idea de fer-se voluntària li havia vingut durant la conversa més llarga que havia tingut mai amb la Julia Fawley, en una de les magnífiques festes de Nadal que organitzaven a Sweetlove House. En aquella memorable ocasió, havia descobert que la Julia participava en la recollida de donatius per a la secció de pediatria de l’hospital local.

«El que ens aniria bé de debò és una visita reial», havia dit la Julia mirant cap a la porta per damunt de l’espatlla de la Shirley. «Hauré de dir a l’Aubrey que parli amb en Norman Bailey. Permeti’m, he d’anar a saludar en Lawrence…».

La Shirley s’havia quedat palplantada al costat del piano de cua, dient «Oh, i tant, faci, faci» a la pols de l’aire. No tenia ni idea de qui era en Norman Bailey, però havia tingut la sensació que li rodava el cap. L’endemà mateix, sense ni tan sols comunicar la seva decisió a en Howard, havia trucat al South West General i havia demanat de fer-hi de voluntària. Després d’informar-se que no hi havia altres requisits que un caràcter irreprotxable, estar bé del cap i unes bones cames, havia demanat el formulari de sol·licitud.

La feina de voluntària li havia obert tot un món nou i meravellós. Aquell era el somni que la Julia Fawley li havia ofert sense saber-ho al costat del piano de cua: el d’ella mateixa, dreta, amb les mans pudorosament plegades al davant i el passi plastificat penjat al coll, mentre la reina anava avançant a poc a poc per una filera de voluntaris somrients. S’imaginava fent una reverència perfecta; la reina, atreta per aquell gest, s’aturava a fer petar la xerrada; felicitava la Shirley per oferir el seu temps amb tanta generositat de cor… un flaix, una fotografia, i els diaris de l’endemà: «La reina parla amb la voluntària d’hospital Shirley Mollison…». A vegades, quan es concentrava molt en aquella escena imaginària, es veia transportada per una sensació gairebé mística.

El voluntariat a l’hospital havia donat a la Shirley una nova arma per fer baixar els fums a la Maureen. Quan la vídua d’en Ken s’havia transformat, com una Ventafocs, de dependenta de botiga a sòcia del negoci, havia adquirit una arrogància que la Shirley (tot i que havia dibuixat el seu somriure més inofensiu) havia trobat francament irritant. Però ara ella havia guanyat la batalla: treballava, ja no per guanyar diners, sinó per bondat de cor. Per fer de voluntària calia tenir classe; era el que feien les dones que no tenien necessitat de més diners; dones com ella o la Julia Fawley. I el que era més important: l’hospital proporcionava a la Shirley accés a una mina insondable de xafarderies capaç d’ofegar en la misèria la xerrameca avorrida de la Maureen sobre el nou cafè.

Aquell matí, la Shirley va expressar la seva preferència per la sala vint-i-vuit amb veu ferma al supervisor de voluntàries i, tal com era d’esperar, la van enviar a la secció d’oncologia. A la sala vint-i-vuit era on havia fet l’única amistat entre la plantilla d’infermeres; algunes de les més joves es mostraven seques i altives davant de les voluntàries, però la Ruth Price, que havia tornat a fer d’infermera després d’un parèntesi de setze anys, s’havia mostrat encantadora des del primer moment. Totes dues, tal com havia dit la Shirley, eren dones de Pagford de soca-rel, i allò suposava un lligam.

(Tot i que, de fet, la Shirley no era nascuda a Pagford. Ella i la seva germana petita s’havien criat amb la seva mare en un pis petit i caòtic de Yarvil. La mare de la Shirley bevia molt; no s’havia divorciat mai del pare de les nenes, a qui no veien. Feia l’efecte que tots els homes de la zona coneixien el nom de la mare de la Shirley, i tots feien un somriure burleta quan el pronunciaven… Però tot allò havia estat feia molt de temps i la Shirley era de l’opinió que el passat es desintegrava si no l’esmentaves mai. Ella es negava a recordar.)

La Shirley i la Ruth es van saludar amb efusió, però era un matí molt atrafegat i no hi havia temps per a res més que per a un intercanvi rudimentari sobre la mort sobtada d’en Barry Fairbrother. Després de quedar d’acord de veure’s a l’hora de dinar, a quarts d’una, la Shirley va anar a buscar el carro de la biblioteca.

Estava d’un humor excel·lent. Veia el futur amb tanta claredat com si ja hagués passat. En Howard, en Miles i l’Aubrey Fawley s’unirien per desfer-se dels Fields per sempre més, èxit que mereixeria un bon sopar de celebració a Sweetlove House…

A la Shirley, aquella casa li semblava enlluernadora: el jardí enorme amb el rellotge de sol, les tanques d’arbustos retallats i els estanys; el vestíbul de panells immensos; la fotografia amb marc de plata damunt del piano de cua, on sortia en Fawley fent broma amb la princesa reial. No ensumava ni la més petita flaire de suficiència en l’actitud dels Fawley cap a ella o el seu marit; és clar que, sempre que estava dins l’òrbita d’aquell matrimoni, hi havia tantes aromes que competien per la seva atenció… S’imaginava perfectament sopant tots cinc en una d’aquelles delicioses habitacions laterals: en Howard al costat de la Julia, ella a la dreta de l’Aubrey, i en Miles entremig. (A la fantasia de la Shirley, la Samantha tenia algun altre compromís ineludible.)

La Shirley i la Ruth es van trobar al costat dels iogurts a dos quarts d’una. La sorollosa cantina de l’hospital encara no estava tan plena com ho estaria a la una, de manera que la infermera i la voluntària van trobar, sense gaire dificultat, una taula enganxifosa i plena de molles per a dos al costat de la paret.

—¿Com estan en Simon i els nens? —va preguntar la Shirley quan la Ruth va haver netejat la taula i totes dues van poder deixar-hi el que tenien a les safates i es van haver assegut cara a cara, a punt per xafardejar.

—En Simon, bé, gràcies. Avui portarà l’ordinador nou a casa. Els nens es moren d’impaciència, ja te’n pots fer la idea.

En realitat, era fals. L’Andrew i en Paul tenien portàtils barats propis; ja tenien un ordinador de sobretaula a la sala d’estar minúscula i cap dels dos no s’hi acostava, ja que s’estimaven més no fer res que comportés estar en les immediacions del seu pare. Sovint la Ruth parlava dels seus fills a la Shirley com si fossin molt més petits del que eren: suportables, tractables, fàcils d’entretenir. Potser ho feia per mostrar-se ella més jove, per realçar la diferència d’edat amb la Shirley —que era de gairebé dues dècades—, per fer que fossin, encara més, com mare i filla. La mare de la Ruth havia mort deu anys enrere i trobava a faltar la companyia d’una dona més gran a la seva vida; i, tal com ella mateixa li havia deixat entendre, la Shirley no s’entenia amb la seva filla tal com li hauria agradat.

«En Miles i jo sempre hem estat molt units. La Patricia, en canvi, sempre ha tingut un caràcter difícil. Ara viu a Londres».

La Ruth es moria de ganes de ficar-hi cullerada, però una qualitat que ella i la Shirley compartien i admiraven l’una de l’altra era una certa reserva refinada, un cert orgull de presentar al món una superfície sense arrugues. Així doncs, va deixar de banda la seva curiositat, tot i que sense abandonar una íntima esperança de descobrir, en el moment oportú, què feia de la Patricia una noia tan difícil.

La simpatia que havia nascut de forma instantània entre la Shirley i la Ruth havia sorgit del reconeixement mutu que l’altra era una igual, una dona que tenia com a orgull més preuat el fet d’haver capturat i retingut l’afecte del seu marit. Com els francmaçons, compartien un codi fonamental i se sentien segures l’una amb l’altra com no s’hi sentien amb altres dones. A més, el plaer sorgit de la complicitat augmentava pel sentiment de superioritat que el condimentava, ja que totes dues es compadien secretament de l’altra pel marit que li havia tocat en gràcia. Als ulls de la Ruth, en Howard tenia un físic grotesc i no se sabia avenir que la seva amiga, que conservava una bellesa rodanxona però delicada, hagués accedit mai a casar-s’hi. Per a la Shirley, que no recordava haver vist mai de la vida en Simon, que no l’havia sentit esmentar ni una sola vegada en relació amb els assumptes més destacats de Pagford, i que trobava que la seva amiga no tenia una vida social que es pogués considerar ni tan sols rudimentària, el marit de la Ruth tenia tota la pinta de ser un personatge esquerp i poca cosa.

—Vaig veure com en Miles i la Samantha duien en Barry —va dir la Ruth, saltant al tema principal sense més preàmbuls. A l’hora de conversar, tenia molta menys elegància que la Shirley i li costava dissimular l’ànsia per escoltar qualsevol xafarderia de Pagford, privada com n’estava pel fet de viure reclosa al capdamunt del turó, aïllada per la insociabilitat d’en Simon—. ¿Van presenciar tota l’escena?

—I tant —va dir la Shirley—. Estaven sopant al club de golf. Un diumenge a la nit, ja t’ho pots imaginar: les nenes ja havien marxat a l’escola i la Sam s’estima més sopar fora, cuinar no és precisament el seu fort…

De mica en mica, a través d’aquelles estones de descans compartides, la Ruth havia conegut alguns detalls íntims sobre el matrimoni d’en Miles i la Samantha. La Shirley li havia explicat que el seu fill s’havia vist obligat a casar-s’hi perquè ella s’havia quedat embarassada de la Lexie.

«Han fet el que han pogut», deia la Shirley amb un sospir que volia indicar una gran valentia. «En Miles va fer el que calia. Jo no ho hauria acceptat de cap altra manera. Les nenes són un encant. És una pena que en Miles no hagi tingut cap nen, s’hi hauria entès de meravella. Però la Sam no volia un tercer fill».

La Ruth retenia cada crítica velada que la Shirley deixava anar sobre la seva jove. A ella, la Samantha li havia desagradat des del mateix instant en què l’havia conegut juntament amb la seva filla Lexie feia anys, quan duia l’Andrew al parvulari de Saint Thomas. Amb les seves rialles escandaloses, el seu escot de vertigen i la seva afició a explicar acudits pujats de to a la resta de mares, la Samantha li havia semblat una depredadora perillosa. Durant anys l’havia observat amb menyspreu cada vegada que l’havia vist realçant els seus pits enormes mentre parlava amb en Vikram Jawanda a les reunions de pares, on havia fet anar en Simon d’aquí cap allà per tal d’evitar-la i no haver-la de saludar.

La Shirley continuava explicant la història de segona mà de l’últim viatge en vida d’en Barry, mirant de donar tot el pes que podia a la ràpida actuació d’en Miles a l’hora de trucar a l’ambulància, al seu suport a la Mary Fairbrother, a la seva insistència de quedar-se al seu costat a l’hospital fins que hi havien arribat els Wall. La Ruth escoltava amb atenció, tot i que amb certa impaciència; la Shirley resultava molt més distreta quan enumerava les deficiències de la Samantha que quan lloava les virtuts d’en Miles. A més, es moria de ganes de dir-li una cosa espaterrant.

—O sigui que ara hi ha un lloc buit al consell del districte —va intervenir la Ruth quan la Shirley arribava al punt en què en Miles i la Samantha deixaven el testimoni a en Colin i la Tessa Wall.

—En diem una vacant imprevista —va dir la Shirley amb to amable.

La Ruth va fer una inspiració profunda.

—En Simon —va dir, excitada ja només de pronunciar aquelles paraules— s’està plantejant presentar-s’hi!

La Shirley va somriure per automatisme, va aixecar les celles amb sorpresa educada i va fer un glop de te per amagar l’expressió del seu rostre. La Ruth no tenia cap mena de consciència d’haver dit res que pogués desconcertar la seva amiga. Havia donat per fet que es mostraria encantada davant la perspectiva que els seus respectius marits fossin membres del consell del districte, i de fet tenia la vaga sensació que ella podia ajudar d’alguna manera a fer-ho realitat.

—Va comunicar-m’ho ahir al vespre —va continuar la Ruth, amb aire pompós—. Diu que fa un temps que hi dóna voltes.

Altres coses que en Simon també havia dit, com la possibilitat d’acceptar suborns d’en Grays per mantenir-los com a contractistes del consell, les havia eliminat de la seva ment, igual com feia amb totes les trampes i petits delictes d’en Simon.

—No tenia ni idea que en Simon volia implicar-se en l’administració local —va dir la Shirley amb to suau i agradable.

—I tant —va dir la Ruth, que tampoc no en tenia ni idea—. Se’n mor de ganes.

—¿Que ha parlat amb la doctora Jawanda? —va preguntar la Shirley mentre xarrupava novament el te—. ¿Ha estat ella qui li ha suggerit que es presentés?

La Ruth es va veure sorpresa per aquell comentari i el seu estupor genuí va quedar patent.

—No, jo… Fa segles que en Simon no va al metge. Vull dir que té una salut de ferro.

La Shirley va dibuixar un somriure. Si actuava tot sol, sense el suport de la facció de la Jawanda, l’amenaça que podia suposar en Simon era insignificant. Fins i tot es va compadir de la Ruth, que tindria una sorpresa ben desagradable. Ella mateixa, la Shirley Mollison, que coneixia tothom que comptava a Pagford, hauria tingut serioses dificultats per reconèixer en Simon si un dia el veia comprant a la xarcuteria: ¿qui es pensava la pobra Ruth que el votaria? D’altra banda, hi havia una pregunta que la Shirley sabia que en Howard i l’Aubrey voldrien que fes a la Ruth. Pura qüestió de rutina.

—En Simon sempre ha viscut a Pagford, oi?

—No, va néixer als Fields —va dir la Ruth.

—Ah —va fer la Shirley.

Va aixecar la tapa del iogurt i se’n va posar una cullerada a la boca amb posat pensatiu. La probable inclinació favorable als Fields d’en Simon era, malgrat les seves nul·les perspectives electorals, digna de saber.

—¿Que ho penjareu al web, què s’ha de fer per presentar-se? —va preguntar la Ruth, encara amb esperances d’obtenir ni que fos una petita alenada de predisposició i entusiasme.

—Mmm, sí —va dir la Shirley, absent—. Suposo que sí.





III


L’Andrew, en Fats i vint-i-set alumnes més van passar l’última hora de la tarda de dimecres a la classe que en Fats anomenava «espasmàtiques». Es tractava de la classe de matemàtiques per al grup del penúltim nivell, i la feia la professora més incompetent de tot el departament: una noia amb la pell de la cara plena de taques, acabada de sortir del curs de formació per a docents, que era incapaç de mantenir l’ordre i que sovint feia l’efecte que estava a punt de posar-se a plorar. A en Fats, que el curs anterior havia decidit emprendre una via irrenunciable cap al mal rendiment acadèmic, l’havien degradat a espasmàtiques des del grup de més nivell. L’Andrew, que tota la vida havia estat negat per als números, vivia amb la por que el releguessin a l’últim nivell de tots, amb la Krystal Weedon i el seu cosí, en Dane Tully.

L’Andrew i en Fats seien junts a la part del darrere de la classe. De tant en tant, quan es cansava de divertir o d’instigar al xivarri a la resta de companys, en Fats ensenyava a l’Andrew a fer alguna suma. El nivell de soroll era eixordador. La senyoreta Harvey xisclava per damunt de la cridòria, suplicant silenci. Els fulls d’exercicis acabaven coberts d’obscenitats; els alumnes s’aixecaven cada dos per tres fent xerricar la cadira contra el terra per anar a visitar un altre pupitre; petits míssils sobrevolaven l’aula cada vegada que la senyoreta Harvey es girava. A vegades, en Fats s’inventava excuses per recórrer la sala imitant la manera de caminar d’en Cubby, amb els braços rígids i fent botar el cap. En aquell context, feia servir el seu humor més groller; a la classe de llengua, on tant ell com l’Andrew eren al primer nivell, no es rebaixava a recórrer a en Cubby per fer gràcia.

La Sukhvinder Jawanda seia just al davant de l’Andrew. Feia temps, a primària, l’Andrew, en Fats i la resta de nens s’havien dedicat a estirar-li les llargues trenes de color negre blavós, ja que era el que costava menys d’atrapar quan jugaven a tocar i parar i, a més, constituïen una temptació irresistible quan li penjaven, com ara, esquena avall, resguardades de la mirada de la professora. A l’Andrew, però, ja no li venia de gust estirar aquelles trenes, ni acostar-se a cap part del cos de la Sukhvinder; era una de les poques noies per les quals els ulls li passaven sense que se li despertés el més petit interès. Des que en Fats l’hi havia fet notar, ja no havia pogut deixar de veure-li l’ombra fosca que tenia sobre el llavi superior. La germana gran de la Sukhvinder, la Jaswant, tenia una figura gràcil i voluptuosa, una cintura minúscula i una cara que, abans de l’arribada de la Gaia, li havia semblat bonica, amb els pòmuls elevats, la pell d’un daurat subtil i els ulls ametllats de color mel. Naturalment, la Jaswant sempre havia estat fora del seu abast: era dos anys més gran que ell i la noia més intel·ligent de sisè, amb aires de ser perfectament conscient, fins a l’última de les tremperes, dels seus atractius.

La Sukhvinder era l’única persona de la classe que no feia gens de soroll. Amb l’esquena encorbada i el cap acotat sobre el full de paper, semblava reconcentrada. S’havia abaixat la màniga esquerra del jersei fins a cobrir completament el puny. La seva quietud absoluta era gairebé ostentosa.

—El gran hermafrodita reposa silenciós —va murmurar en Fats amb els ulls clavats al clatell de la Sukhvinder—. Proveït de bigoti, però també d’unes mamelles de mida considerable, els científics continuen desconcertats davant les contradiccions de l’home-dona pelut.

L’Andrew va fer un somriure discret, però experimentava certa incomoditat. S’hauria divertit més si hagués sabut que la Sukhvinder no sentia el que deia en Fats. L’última vegada que havia estat a casa del seu amic, ell li havia ensenyat els missatges que li deixava regularment al Facebook: havia buscat informació sobre l’hirsutisme a internet i cada dia n’hi enviava una cita o una imatge.

Fins a cert punt, era divertit, però l’Andrew no s’hi acabava de trobar a gust. En sentit estricte, la Sukhvinder no s’ho buscava: era un objectiu molt fàcil. A l’Andrew li agradava més quan en Fats dirigia la llengua afilada cap a figures d’autoritat, pretensiosos o gent pagada de si mateixa.

—Separat del seu ramat barbut amb sostenidors —va dir en Fats—, reposa absort, sospesant si li escauria una barba de pera.

L’Andrew va riure i de seguida es va sentir culpable, però en Fats ja havia perdut l’interès i havia desviat l’atenció cap a la conversió de tots els zeros del seu exercici en un anus contret. Per la seva banda, l’Andrew es va dedicar a mirar d’encertar on havia d’anar la coma dels decimals i a pensar en el viatge de tornada a l’autobús i en la Gaia. Sempre era molt més difícil trobar un seient des d’on tenir-la dins la seva línia de visió en el viatge de l’institut a casa, perquè quan ell hi arribava, ella ja estava envoltada de gent o massa lluny. La seva estona de diversió compartida a l’assemblea de dilluns al matí no havia tingut continuïtat. A l’autobús, ella no l’havia ni mirat cap dels dos matins en què havien coincidit des d’aquell dia, ni li havia demostrat de cap altra manera que sabia que existia. De fet, l’Andrew no havia parlat en cap moment amb la Gaia des que, feia quatre setmanes, s’havia enamorat d’ella. Enmig del fragor d’espasmàtiques, va provar de pensar frases per trencar el gel: Va ser divertit, dilluns, a l’assemblea…

—Sukhvinder, ¿et trobes bé?

La senyoreta Harvey, que s’havia inclinat sobre l’exercici de la Sukhvinder per marcar-hi alguna cosa, mirava fixament la seva alumna. L’Andrew va veure com la Sukhvinder feia que sí amb el cap i es tapava la cara, encara encorbada sobre l’exercici.

—Wallah! —va xiuxiuejar en Kevin Cooper des de dues files més endavant, prou fort perquè el sentís tothom—. Wallah! Peanut!

En Kevin provava de fer-los veure allò que ja sabien: que la Sukhvinder, tal com indicava l’agitació suau de les seves espatlles, plorava, i que la senyoreta Harvey feia intents esforçats però inútils per saber què passava. La classe, després de detectar un nou punt dèbil en la vigilància de la professora, feia més escàndol que mai.

—Peanut! Wallah!

L’Andrew sempre es veia incapaç de determinar si en Kevin Cooper irritava deliberadament o sense voler; en qualsevol cas, era innegable que tenia un do especial per tocar els nassos. «Peanut» era un sobrenom molt vell que li havien posat a primària i que sempre havia odiat. En Fats havia fet que passés de moda per la via de no utilitzar-lo mai, ja que sempre havia estat el jutge definitiu en aquella mena de qüestions. En Cooper fins i tot s’equivocava amb el sobrenom d’en Fats: «Wallah» només havia gaudit de certa popularitat durant un breu període de l’any anterior.

—Peanut! Wallah!

—Vés a cagar, Cooper, cap de fava —va dir en Fats per sota el nas.

En Cooper estava abocat al respatller de la cadira, mirant la Sukhvinder, que s’havia encongit encara més i tenia el nas gairebé a tocar del pupitre. La senyoreta Harvey estava ajupida al seu costat, movent les mans còmicament, sense poder-la tocar, incapaç d’extreure-li cap explicació. Uns quants alumnes que s’havien adonat que en passava alguna van començar a mirar encuriosits, però molts continuaven fent xivarri a la part del davant de l’aula, aliens a tot tret de la seva pròpia diversió. Un va agafar l’esborrador amb mànec de fusta de la taula buida de la senyoreta Harvey i el va llançar.

L’esborrador va travessar l’aula i va impactar contra el rellotge de la paret del darrere, que va caure a plom a terra i es va trencar en mil bocins: fragments de plàstic i peces metàl·liques es van escampar pertot arreu, i unes quantes noies, incloent-hi la senyoreta Harvey, van xisclar espantades.

De sobte, la porta de la classe es va obrir i va rebotar amb un cop sec contra la paret. Es va fer el silenci. En Cubby, vermell con un pebrot, furiós, era al llindar.

—¿Què passa, aquí? ¿Què és tot aquest xivarri?

La senyoreta Harvey es va aixecar d’un bot, com accionada per una molla, al costat del pupitre de la Sukhvinder. Feia cara de culpable i d’espantada.

—Senyoreta Harvey! La seva classe està fent un escàndol intolerable. ¿Què passa?

Feia l’efecte que la senyoreta Harvey havia emmudit. En Kevin Cooper, encara abocat al respatller de la cadira, somreia i mirava alternativament la senyoreta Harvey, en Cubby i en Fats.

Va parlar en Fats:

—Amb tota franquesa, pare, el que passa és que ens hem dedicat a prendre el pèl a aquesta pobra dona.

Va esclatar una enorme rialla. A la senyoreta Harvey se li va desfigurar el coll amb una invasió de color granat. En Fats es gronxava com qui no vol la cosa amb la cadira inclinada sobre les potes del darrere, amb el rostre impertorbable i la mirada indiferent i desafiadora clavada en els ulls d’en Cubby.

—Ja n’hi ha prou! —va dir en Cubby—. Si torno a sentir soroll, us castigaré a tots després de classe. ¿M’heu entès? A tots!

I va tancar la porta a les rialles.

—Ja heu sentit el sotsdirector! —va cridar la senyoreta Harvey, corrent cap al davant de l’aula—. Silenci! He dit silenci! Tu, Andrew, i tu, Stuart, colliu tots aquests trossos de rellotge!

L’Andrew i en Fats van escenificar uns quants escarafalls com a crit d’injustícia davant d’aquell càstig, amb el suport estrident de dues o tres noies. Els autèntics perpetradors de la destrucció, a qui, com tothom sabia, la senyoreta Harvey tenia por, seien als seus pupitres amb somriure burleta. Com que només quedaven cinc minuts per acabar la classe i el dia, l’Andrew i en Fats es van disposar a emprendre la neteja conscients que la deixarien inacabada. Mentre en Fats provocava més rialles fent bots d’una banda a l’altra, amb els braços rígids, a la manera d’en Cubby, la Sukhvinder s’eixugava els ulls repetidament amb la mà coberta per la llana del jersei i es tornava a submergir en la foscor.

Quan va sonar el timbre, la senyoreta Harvey no va fer cap intent de controlar o contenir el clamor eixordador i les corredisses cap a la porta. L’Andrew i en Fats van enviar d’una puntada uns quants bocins de rellotge sota els armaris del final de l’aula i es van col·locar la cartera a les espatlles.

—Wallah! Wallah! —va cridar en Kevin Cooper encalçant l’Andrew i en Fats pel corredor—. ¿És veritat que a en Cubby, a casa, li dius «pare»? ¿De debò? ¿És veritat?

Es pensava que havia enxampat en Fats; es pensava que ja el tenia.

—Ets un cap de cony, Cooper —va dir en Fats amb fatiga, i l’Andrew va riure.





IV


—La doctora Jawanda va amb quinze minuts de retard —va dir la recepcionista a la Tessa.

—No passa res —va dir la Tessa—. No tinc pressa.

Era primera hora de la tarda i les finestres de la sala d’espera semblaven pedaços de color blau cel cosits a les parets. Només hi havia dues persones més: una dona gran deforme que no parava d’esbufegar i duia sabatilles d’estar per casa i una mare jove que llegia una revista mentre la seva nena remenava la capsa de les joguines en un racó. La Tessa va agafar de la tauleta un exemplar vell i atrotinat de Heat, es va asseure i el va fullejar per mirar les fotografies. El retard li donava més temps per pensar què diria a la Parminder.

Aquell matí havien parlat un moment per telèfon. La Tessa tenia un gran sentiment de culpa per no haver-li trucat de seguida per comunicar-li la notícia sobre en Barry. La Parminder li havia dit que no passava res, que no fos ridícula, que no estava gens enfadada, però la Tessa, amb la seva llarga experiència amb les persones fràgils i de pell fina, endevinava que, sota la seva closca d’espines, la Parminder estava dolguda. Havia mirat d’explicar-li que els dos últims dies havien estat extenuants i que havia hagut de manegar-se-les amb la Mary, en Colin, en Fats i la Krystal Weedon; que s’havia sentit sobrepassada, perduda i incapaç de pensar en cap altra cosa que els problemes més immediats. Però la Parminder li havia tallat el reguitzell d’excuses i li havia dit amb to calmat que ja la veuria després a la consulta.

El doctor Crawford va emergir de la seva consulta amb els cabells canosos i el seu aspecte d’ós, va saludar alegrement la Tessa amb un gest de la mà i va cridar:

—¿Maisie Lawford?

A la mare jove li va costar una mica convèncer la seva filla que abandonés el vell telèfon de joguina amb rodes que havia trobat a la capsa. Mentre la seva mare l’arrossegava de la mà darrere el doctor Crawford, la petita va llançar una mirada melancòlica per damunt de l’espatlla al telèfon, els secrets del qual ja no descobriria mai.

Quan es va tancar la porta, la Tessa es va adonar que tenia un somriure estúpid dibuixat al rostre i es va afanyar a recol·locar-se les faccions. Estava a punt de convertir-se en una d’aquelles velles horribles que es passaven el dia fent monades als nens petits i els espantaven. Li hauria encantat tenir una filleta rossa i galtuda al costat del seu nen prim i de cabells foscos. És horrible, va pensar la Tessa, recordant en Fats de petit, fins a quin punt ens mortifiquen els fantasmes menuts dels nostres fills vius; no poden saber, i si ho sabessin no els agradaria gens, que veure’ls créixer és un dol constant.

Es va obrir la porta de la Parminder. La Tessa va aixecar els ulls.

—Senyora Weedon —va dir la doctora. Es va creuar la mirada amb la Tessa i li va fer un somriure que no era cap somriure, sinó una simple contracció de la boca. La dona gran i encongida que duia sabatilles es va aixecar amb penes i treballs i va desaparèixer darrere l’envà amb la Parminder. La Tessa va sentir com es tancava la porta de la consulta.

Va llegir els peus de foto d’un reportatge de la dona d’un futbolista amb tots els vestits que havia dut durant els últims cinc dies. Mentre es fixava en les cames llargues i primes d’aquella noia, es va imaginar fins a quin punt la seva vida hauria estat una altra si hagués tingut unes cames com aquelles. No podia evitar sospitar que tot hauria estat molt diferent. Ella tenia les cames rabassudes i informes; li hauria agradat amagar-les sempre dins unes botes, però no en trobava cap que es pogués cordar per damunt dels bessons. Recordava haver dit a una noia tirant a grassa en una sessió d’orientació que les aparences no eren importants, que la personalitat ho era molt més. Quantes bestieses diem als nens, va pensar mentre passava la pàgina de la revista.

Amb un cop es va obrir una porta que no es veia des de la sala d’espera. Algú cridava amb la veu trencada.

—Amb vostè només em trobo pitjor. Això no funciona. He vingut aquí a buscar ajuda. És la seva feina… és la seva…

La Tessa i la recepcionista es van mirar un instant i es van girar cap a l’origen de la cridòria. La Tessa va sentir la veu de la Parminder, a qui després de tants anys a Pagford encara se li reconeixia l’accent de Birmingham.

—Senyora Weedon, no ha deixat de fumar, i això afecta la dosi que li he de receptar. Si pogués deixar el tabac… els fumadors metabolitzen més ràpid la teofilina, o sigui que els cigarrets no només li fan empitjorar l’emfisema, sinó que afecten la capacitat del medicament de…

—No em cridi! Ja n’estic fins al cul, de vostè! La denunciaré! M’ha donat unes pastilles equivocades! Vull veure un altre metge! Vull veure el doctor Crawford!

La dona va aparèixer per darrere l’envà tentinejant, esbufegant, amb la cara sufocada.

—M’acabarà matant, aquesta paki de merda! Ni s’hi acosti! —va cridar, adreçant-se a la Tessa—. La matarà amb les seves pastilles! Cony de paki!

I va avançar cap a la sortida trontollant sobre les cames de filferro, amb pas inestable per culpa de les sabatilles, respirant amb dificultat, deixant anar renecs amb el màxim volum que li permetien els pulmons malalts. La porta es va tancar darrere seu. La recepcionista va intercanviar una altra mirada amb la Tessa. Van sentir com la porta de la consulta de la Parminder es tornava a tancar.

Van passar cinc minuts abans no va tornar a aparèixer. La recepcionista no apartava els ulls de la pantalla.

—Senyora Wall —va dir la Parminder amb un altre no-somriure garratibat.

—¿Què ha estat, això? —va preguntar la Tessa un cop s’havia assegut davant de la taula de la Parminder.

—Les noves pastilles de la senyora Weedon li provoquen molèsties a l’estómac —va dir la metgessa amb posat tranquil—. Així doncs, avui ens toca fer anàlisis de sang, oi?

—Sí —va dir la Tessa, alhora intimidada i dolguda per l’actitud freda i professional de la Parminder—. ¿Com estàs, Minda?

—Jo? —va fer ella—. Bé. ¿Per què?

—Doncs… en Barry… Sé què significava per a tu i què significaves tu per a ell.

A la Parminder se li van omplir els ulls de llàgrimes que va mirar d’eixugar pestanyejant, però era massa tard: la Tessa ja les havia vist.

—Minda —va dir, posant una mà rabassuda damunt una de les mans estilitzades de la metgessa, però la Parminder la va apartar com si l’hi hagués punxat; després, traïda pel seu propi reflex, va començar a plorar obertament, incapaç d’amagar-se en aquella consulta minúscula, tot i que es va tombar tant com va poder a la cadira giratòria—. Em va saber molt de greu quan em vaig adonar que no t’havia telefonat —va dir la Tessa per damunt dels intents furiosos de la Parminder de sufocar-se els sanglots—. Em volia morir. Vaig pensar a trucar-te —va mentir—, però no havíem dormit, vam passar gairebé tota la nit a l’hospital, i després vam haver d’anar directament a treballar. En Colin es va ensorrar a l’assemblea de l’institut, quan ho va anunciar, i va provocar una escena horrible amb la Krystal Weedon davant de tothom. I llavors a l’Stuart no se li va acudir res més que fer campana. I la Mary està destrossada… Però em sap greu, Minda, t’hauria d’haver trucat.

—… ícul —va dir la Parminder amb veu de nas i la cara amagada darrere un mocador que s’havia tret de la màniga—. La Mary… el més important…

—Tu hauries estat una de les primeres persones a qui hauria trucat en Barry —va dir la Tessa amb pesar i, davant del seu propi estupor, va esclafir també a plorar—. Minda, em sap tant de greu —va somicar—, però vaig haver d’estar pendent d’en Colin i de tota la resta…

—No siguis ridícula —va dir la Parminder, empassant-se la saliva mentre s’eixugava la cara—. Ens estem comportant com un parell de bledes ridícules.

No, no és cert. Au, vinga, Parminder, deixa’t anar per una vegada…

Però la metgessa va incorporar les seves delicades espatlles, es va mocar i va tornar a seure bé a la cadira.

—¿Qui t’ho va dir? ¿En Vikram? —va preguntar la Tessa amb timidesa mentre agafava un grapat de mocadors de la capsa que descansava sobre la taula de la Parminder.

—No —va dir la Parminder—. En Howard Mollison. A la xarcuteria.

—Déu meu, Minda. Em sap tant de greu.

—No siguis ridícula. No passa res.

Plorar havia fet sentir la Parminder una mica millor, i més empàtica amb la Tessa, que també s’eixugava la cara agradable i anodina. Era tot un consol, ja que, ara que en Barry ja no hi era, la Tessa era l’única amistat de debò que tenia a Pagford. (Sempre es repetia a si mateixa «a Pagford», fent veure que en algun lloc més enllà d’aquell poblet tenia un centenar d’amics que li eren fidels. No havia estat mai capaç d’admetre que aquells suposats amics no eren sinó els records del seu grup de companys d’escola de Birmingham, de qui el pas de la vida l’havia allunyat feia molt i molt de temps; i els col·legues de professió amb qui havia estudiat i fet les pràctiques, que encara li enviaven postals de Nadal, però que no la venien a visitar mai, i a qui ella tampoc no visitava.)

—¿Com està, en Colin?

La Tessa va deixar anar un gemec.

—Oh, Minda… Déu meu, diu que es vol presentar a la plaça d’en Barry al consell del districte.

El profund solc vertical que la Parminder tenia entre les celles espesses i fosques se li va accentuar.

—¿Et pots imaginar en Colin presentant-se a unes eleccions? —va preguntar la Tessa amb els mocadors molls arrugats dins del puny—. ¿Enfrontant-se amb gent com l’Aubrey Fawley o en Howard Mollison? Mirant de substituir en Barry, convençut que ha de guanyar la batalla per ell… i tota la responsabilitat que això…

—En Colin assumeix molta responsabilitat a la feina —va dir la Parminder.

—Pots comptar —va dir la Tessa, irreflexivament. Al moment es va sentir deslleial i va començar a plorar altra vegada. Era ben curiós: havia entrat a la consulta creient que consolaria la Parminder i ara es dedicava a parlar dels seus propis problemes—. Ja coneixes en Colin, tot s’ho pren tan a pit, tan personalment…

—Se’n surt prou bé, trobo, tenint en compte les circumstàncies —va dir la Parminder.

—Sí, ja ho sé —va dir la Tessa amb veu cansada. Va fer l’efecte que l’abandonava tot esperit combatiu—. Ja ho sé.

En Colin era gairebé l’única persona per qui la Parminder, sempre dura i reservada, mostrava compassió. A canvi, en Colin no permetia que ningú parlés malament d’ella; era el seu cavaller infatigable a Pagford. «Una metgessa de capçalera excel·lent», etzibava a qualsevol que gosés criticar-la en presència seva. «La millor que he tingut mai». La Parminder no tenia gaires defensors a Pagford; no gaudia de gaire popularitat entre la vella guàrdia, que la consideraven reticent a receptar antibiòtics i renovar receptes.

—Si en Howard Mollison se surt amb la seva, no hi haurà eleccions —va dir la Parminder.

—¿Què vols dir?

—Ens ha enviat un correu electrònic fa mitja hora.

Es va girar cap a l’ordinador, va teclejar una contrasenya i va fer aparèixer la seva safata d’entrada. Llavors va tombar una mica la pantalla perquè la Tessa pogués llegir el missatge d’en Howard. El primer paràgraf expressava pesar per la pèrdua d’en Barry. El següent suggeria que, tenint en compte que ja havia passat un any del seu mandat, potser era preferible la cooptació d’un substitut a haver de passar pel procés costós d’unes eleccions.

—Ja deu tenir un candidat al cap —va dir la Parminder—. Mira de col·locar algú de la seva corda abans no sigui massa tard. No m’estranyaria que es tractés d’en Miles.

—I ara, no ho crec —va saltar la Tessa de seguida—. En Miles era a l’hospital amb en Barry… no, estava molt afectat…

—Renoi, Tessa, ets tan ingènua —va dir la Parminder, i a la Tessa la va sorprendre la ferocitat del to de veu de la seva amiga—. No entens com funciona en Howard Mollison. És un home dolent, malvat. Tu no el vas sentir quan va descobrir que en Barry havia escrit al diari sobre els Fields. No tens ni idea de què pretén fer amb la clínica de metadona. Espera i ho veuràs. —La mà li tremolava tant que li va costar diversos intents tancar el missatge d’en Mollison—. Ja ho veuràs —va repetir—. En fi, val més que enllestim, la Laura se n’ha d’anar de seguida. Et miraré la pressió, primer.

La Parminder feia un favor a la Tessa visitant-la a aquelles hores, després d’escola. La infermera, que vivia a Yarvil, deixaria les seves mostres de sang al laboratori de l’hospital de camí cap a casa. Neguitosa, amb una estranya sensació de vulnerabilitat, la Tessa es va apujar la màniga de la vella rebeca verda. La metgessa li va lligar el braçal amb velcro al voltant del braç. De tan a prop, la semblança de la Parminder amb la seva segona filla es feia evident, ja que les seves constitucions diferents (la Parminder era escanyolida, la Sukhvinder grassoneta) es feien imperceptibles i es realçaven les similituds de les seves faccions: el nas aguilenc, la boca ampla amb el llavi superior carnós i els ulls grossos, rodons i foscos. El braçal flàccid es va contreure dolorosament al braç de la Tessa mentre la Parminder observava l’indicador de pressió.

—Cent seixanta-cinc i vuitanta-vuit —va dir, arrufant el front—. Estàs alta, Tessa, massa alta.

Hàbil i destra en tots els seus moviments, va trencar l’embolcall d’una xeringa estèril, va estirar el braç pàl·lid i pigat de la Tessa i li va enfonsar l’agulla al plec.

—Demà a la tarda he de dur l’Stuart a Yarvil —va dir la Tessa, mirant cap al sostre—, per trobar-li un vestit per a l’enterrament. No em vull ni imaginar l’escena si se li acut presentar-s’hi amb texans. En Colin perdria els estreps.

Mirava de distreure el pensament del líquid fosc i misteriós que fluïa cap al petit tub de plàstic. Tenia por que la trairia; que no havia fet gaire bondat; que totes les xocolatines i magdalenes que s’havia cruspit sortirien en forma de glucosa deslleial.

Llavors va pensar amb amargor que li resultaria molt més senzill resistir-se a la xocolata si tingués una vida menys estressada. Tenint en compte que es passava l’estona mirant d’ajudar els altres, costava veure les magdalenes com una cosa tan nociva. Mentre observava com la Parminder etiquetava els vials que contenien la seva sang, es va sorprendre desitjant, per més que el seu marit i la seva amiga ho haurien trobat una heretgia, que en Howard Mollison triomfés i evités que se celebressin eleccions.





V


En Simon Price marxava de la impremta a les cinc en punt de la tarda cada dia sense excepció. Havia fet les hores que li pertocaven i ja n’hi havia prou; l’esperava casa seva, fresca i neta, al capdamunt del turó, un món a part de tota la fressa i el brogit del taller de Yarvil. Quedar-se a la fàbrica més enllà de l’hora (tot i que havia arribat a gerent, en Simon no havia deixat mai de pensar en els mateixos termes que quan era aprenent) volia dir admetre la terrible veritat que la teva vida familiar era insatisfactòria o, encara pitjor, que miraves de llepar el cul als caps.

Aquell dia, però, en Simon havia de fer una petita volta abans de tornar a casa. Es va trobar amb el conductor de toros mastegaxiclets a l’aparcament i junts van travessar el laberint de carrers banyats pel crepuscle seguint les indicacions del noi fins a arribar als Fields. Casualment, van passar de llarg la casa on en Simon havia nascut i crescut. Feia anys que no hi posava els peus; la seva mare era morta i al seu pare no l’havia vist des dels catorze anys i no tenia ni idea d’on parava. El va desconcertar i deprimir veure que hi havia una finestra tapada amb taulons de fusta i l’herba alta fins al turmell. La seva difunta mare havia estat molt orgullosa d’aquella casa.

El noi va indicar a en Simon que aparqués al final de Foley Road. Llavors va baixar del cotxe i va anar cap a una casa d’aspecte particularment miserable. Pel que en Simon veia a la llum del fanal més proper, hi havia un munt d’escombraries apilades sota una de les finestres. A en Simon se li va acudir pensar per primera vegada si havia estat gaire prudent anar a buscar l’ordinador robat amb el seu propi cotxe. Avui en dia, segur que a la barriada hi havia càmeres de vigilància per controlar els gamberros i delinqüents. Va mirar al seu voltant, però no en va veure cap; no l’observava ningú, tret d’una dona grassa que el mirava fixament sense contemplacions a través d’una de les petites finestres quadrades d’aspecte institucional. En Simon li va clavar una mirada fulminant, però ella no es va immutar i va continuar fumant, de manera que en Simon es va acabar tapant la cara amb la mà i va mirar a través del parabrisa.

El noi va sortir de la casa i va caminar cap al cotxe una mica eixarrancat amb l’ordinador dins d’una caixa a les mans. Darrere seu, al llindar de la porta, en Simon hi va veure una adolescent amb un nen petit als peus que de seguida van desaparèixer dins la casa.

Va accionar el contacte i va posar el motor en marxa quan el mastegaxiclets s’apropava al vehicle.

—Amb compte —va dir, estirant-se per desbloquejar la porta del copilot—. Aquí mateix.

El noi va deixar la caixa sobre el seient del copilot, encara calent. En Simon va fer el gest d’obrir-la per comprovar que hi havia allò pel que havia pagat, però la sensació creixent que estava cometent una imprudència va ser més gran que l’impuls. Es va conformar a empènyer una mica l’embalum: pesava massa per moure’l fàcilment. Volia tocar el dos.

—¿Et va bé que et deixi aquí mateix? —va cridar cap al noi, com si ja se n’hagués allunyat amb el cotxe.

—¿Ens pot dur al Crannock Hotel?

—Em sap greu, nano, vaig en direcció contrària —va dir en Simon—. Merci.

Va accelerar. A través del retrovisor va veure el noi palplantat i amb cara d’enfadat, i va llegir-li als llavis un clar «fill de puta», però tant li era. Si escampava ràpid la boira, potser encara evitaria que li identifiquessin la matrícula en una d’aquelles gravacions granuloses i en blanc i negre que acabaven sortint a les notícies.

Al cap de deu minuts ja era a la ronda de circumval·lació, però fins i tot quan havia deixat Yarvil enrere, havia abandonat l’autovia i havia pujat turó amunt en direcció a l’abadia en ruïnes, continuava agitat i tens. No va experimentar aquella sensació de satisfacció que l’envaïa cada tarda quan arribava al capdamunt de la pujada i distingia casa seva per primer cop, en la llunyania, a l’altra banda de la fondalada ocupada per Pagford, com un mocador blanc i minúscul al vessant contrari del turó.

La Ruth feia només vint minuts que havia arribat a casa, però ja havia començat a fer el sopar i parava taula quan en Simon va entrar amb l’ordinador; per desig d’ell, a Hilltop House tot es feia d’hora. Les exclamacions d’emoció de la Ruth en veure la caixa van irritar el seu marit. Ella no entenia tot el que havia hagut de passar; no entenia mai que aconseguir coses barates comportava riscos. Ella, per la seva banda, va notar que en Simon estava d’aquell humor difícil que solia precedir una explosió, i hi va reaccionar de l’única manera que sabia: xerrotejant amb entusiasme sobre el seu dia, amb l’esperança que a ell li passaria el mal humor un cop tingués la panxa plena i si no passava res més que el pogués irritar.

A les sis en punt, quan en Simon ja havia tret l’ordinador de la caixa i havia descobert que no hi havia manual d’instruccions, la família va seure diligentment a taula.

L’Andrew va endevinar que la seva mare estava neguitosa perquè no parava de xerrar amb un to de falsa alegria que se sabia de memòria. Malgrat els anys d’experiència que demostraven el contrari, semblava convençuda que, si feia que l’ambient fos prou correcte, el seu marit no gosaria esmicolar-lo. L’Andrew es va servir pastís de carn (preparat per la Ruth i descongelat durant les nits que tenia guàrdia) i va evitar la mirada d’en Simon. Tenia coses més interessants en què pensar que no els seus pares. La Gaia Bawden li havia dit «hola» quan se l’havia trobat de cara a l’entrada del laboratori de biologia; ho havia dit de forma automàtica i com de passada, però no l’havia mirat ni un sol cop en tota la classe.

A l’Andrew li hauria agradat saber més coses sobre les noies. No n’havia conegut mai cap prou per copsar com els funcionava el cap. Aquella llacuna no li havia importat mai gaire fins al dia que la Gaia havia pujat a l’autobús per primera vegada i li havia provocat un interès focalitzat com un raig làser en ella com a individu; una sensació molt diferent de la fascinació generalitzada i impersonal que li havia anat augmentant al llarg dels anys en relació amb el sorgiment dels pits i l’aparició de les vetes dels sostenidors a través de les camises blanques de l’uniforme de l’escola, i de la seva curiositat una mica aprensiva per saber en què consistia exactament la menstruació.

En Fats tenia cosines que el visitaven de tant en tant. Una vegada que l’Andrew havia entrat al lavabo dels Wall després que hi hagués anat la més guapa de totes, hi havia trobat l’embolcall transparent d’una compresa al costat de la paperera. Aquella prova física i tangible que una noia del seu entorn tenia el període allà i en aquell moment havia estat per a l’Andrew, que tot just tenia tretze anys, com la visió d’un cometa rar. Havia tingut prou seny per no explicar a en Fats el que havia vist ni fins a quin punt l’havia trasbalsat la descoberta. En canvi, havia recollit l’embolcall amb les puntes dels dits, l’havia llançat a la paperera d’una revolada i s’havia rentat les mans amb més vehemència que mai.

L’Andrew passava molt de temps navegant amb el portàtil a la pàgina de Facebook de la Gaia, on encara l’intimidava més que en persona. Passava hores i hores estudiant fotografies de les persones que havia deixat enrere a la capital. Venia d’un món totalment diferent: tenia amics negres, asiàtics, amb noms que ell hauria estat incapaç de pronunciar. Hi havia una foto d’ella amb vestit de bany que se li havia quedat gravada al cervell, i una altra en què es recolzava sobre un noi amb la pell de color cafè i ben plantat fins a la nàusea. No tenia ni una piga, i sí, en canvi, una barba espessa. Després d’analitzar amb deteniment tots els missatges, l’Andrew havia arribat a la conclusió que es tractava d’un noi de divuit anys anomenat Marco de Luca. Examinava les comunicacions entre en Marco i la Gaia amb la concentració d’un desxifrador de codis, incapaç de decidir si indicaven una relació que encara perdurava o no.

Sovint aquesta navegació anava acompanyada d’ansietat, perquè en Simon, que tenia una comprensió limitada de com funcionava internet, i que se’n malfiava instintivament perquè la considerava l’única àrea de la vida dels seus fills on ells eren més lliures i se’n sortien millor que ell, a vegades entrava de sobte en una de les seves habitacions per controlar què miraven. Ell deia que només es volia assegurar que no s’hi gastaven un munt de diners, però l’Andrew sabia que allò només era una altra manifestació de la necessitat que tenia el seu pare d’exercir control sobre tot, i, sempre que tafanejava la vida de la Gaia a la xarxa, feia anar contínuament el cursor per damunt del botó que tancaria la pàgina de cop.

La Ruth continuava saltant de tema en tema, en un intent infructuós que en Simon pronunciés alguna cosa més que monosíl·labs sorruts.

—Per cert, Simon! —va exclamar de sobte—. Me n’havia oblidat: avui he dit a la Shirley que potser et presentaves a la vacant del consell del districte.

Aquelles paraules van impactar en l’Andrew com un cop de puny.

—Com? ¿Que et presentes al consell del districte? —va deixar anar.

En Simon va aixecar lentament les celles. No parava de contreure un múscul de la mandíbula.

—¿Algun problema? —va preguntar amb un to de veu que vibrava d’agressivitat.

—No —va mentir l’Andrew.

Deu ser una puta broma. Tu? ¿En unes eleccions? Au, vinga, i què més.

—Doncs sona com si et suposés algun problema —va dir en Simon sense deixar de mirar l’Andrew fixament als ulls.

—No —va repetir l’Andrew, abaixant la vista cap al pastís de carn.

—¿Què hi ha de mal, que vulgui ser membre del consell del districte? —va insistir en Simon. No tenia cap intenció de deixar-ho estar. Volia canalitzar tota la seva tensió amb una explosió catàrtica de ràbia.

—Res. Només és que m’ha sobtat.

—Potser t’ho hauria d’haver consultat.

—No.

—Ah, moltes gràcies! —va fer en Simon. Li sobresortia la mandíbula inferior, com li passava sovint quan es preparava per perdre el control—. I tu, paràsit, tros de merda seca inútil, ¿ja has trobat feina?

—No.

En Simon va observar com el seu fill, que havia parat de menjar, aguantava un tros de pastís de carn amb la forquilla a mig camí de la boca. De sobte, l’Andrew va tornar a dirigir l’atenció cap al menjar, decidit a no proporcionar-li cap més provocació. Era com si hagués augmentat la pressió de l’aire a la cuina. El ganivet d’en Paul picava contra el plat.

—Diu la Shirley —va intervenir la Ruth amb veu estrident, disposada a fer veure que tot anava bé fins que es fes del tot impossible— que ho penjaran a la pàgina del consell, Simon. Què has de fer per presentar-te, vull dir.

En Simon no va contestar.

Desbaratat el seu últim i millor intent, la Ruth també es va sumir en el silenci. Li va semblar endevinar què havia provocat el mal humor d’en Simon. L’ansietat la rosegava per dins; era una dona patidora, sempre ho havia estat, no hi podia fer res. Sabia que en Simon perdia els estreps quan ella li demanava que la tranquil·litzés. Valia més que no digués res.

—Simon.

—Què?

—Tot ha anat bé, oi? Amb l’ordinador, vull dir.

Era una actriu pèssima. Va intentar que la veu li sonés desenfadada i tranquil·la, però li va sortir tremolosa i aguda.

No era la primera vegada que havien entrat objectes robats a casa seva. En Simon, a més, havia descobert com manipular el comptador de la llum i a la impremta feia feinetes de sotamà a canvi de diners en efectiu. A ella, tot allò li provocava petites punxades a la panxa i no la deixava dormir, però en Simon menyspreava la gent que no s’atrevia a agafar dreceres (i, en part, el que a ella li havia agradat d’ell quan s’havien conegut era que aquell noi tan dur i salvatge, que es comportava amb desdeny, mala educació i agressivitat amb tothom, s’hagués pres la molèstia de seduir-la; que aquell noi tan difícil d’acontentar l’hagués triat a ella i a cap altra).

—¿De què parles? —va preguntar en Simon amb to calmat. Va desviar tota l’atenció de l’Andrew cap a la Ruth, però no va modificar la seva mirada fixa i malvada.

—Doncs que no… no tindrem cap problema, oi?

En Simon va experimentar un impuls brutal de castigar-la per haver intuït les seves pors i haver-les empitjorat amb la seva pròpia ansietat.

—Bé… No us en pensava explicar res, però… —va dir a poc a poc, donant-se temps per inventar-se una història—. Sembla que hi va haver un problema quan els van pispar. —L’Andrew i en Paul van parar de menjar i van aixecar els ulls—. Es veu que van apallissar un guarda de seguretat. Jo no ho he sabut fins que ja era massa tard. Només espero que no hi hagi conseqüències.

A la Ruth li costava respirar. No es podia creure que hagués parlat d’un robatori violent amb aquell to tan neutre, amb aquella parsimònia. Allò explicava el mal humor quan havia arribat a casa; allò ho explicava tot.

—I és per això que és molt important que ningú no xerri que el tenim a casa —va dir en Simon.

Els va sotmetre tots tres, un per un, a una mirada ferotge per deixar-los gravats els perills per la simple força de la seva personalitat.

—No direm res —va sospirar la Ruth.

La seva vívida imaginació ja li feia visualitzar la policia a la porta; l’ordinador registrat; en Simon detingut i acusat injustament d’assalt a mà armada; empresonat.

—¿Heu sentit el pare? —va dir als seus fills amb una veu amb prou feines més audible que un xiuxiueig—. No heu de dir a ningú que tenim un ordinador nou.

—No passarà res —va dir en Simon—. No ha de passar res de res mentre tothom mantingui la boca tancada.

Dit això, va tornar a fixar l’atenció en el pastís de carn. La Ruth va mirar alternativament en Simon i els seus dos fills. En Paul feia córrer el menjar pel plat, en silenci, espantat.

L’Andrew, en canvi, no s’havia empassat ni una paraula del que havia dit el seu pare.

Ets un malparit i un mentider de merda. L’únic que vols és espantar-la.

Quan van haver acabat de sopar, en Simon es va aixecar i va dir:

—En fi, comprovem que el trasto funciona, almenys. Tu —va dir, assenyalant en Paul—: treu-lo de la caixa i deixa’l sobre la taula amb compte. Amb compte, he dit, ¿em sents? Tu —aquest cop va assenyalar l’Andrew—: ¿oi que estudies informàtica? Doncs digue’m què he de fer.

En Simon va guiar el camí fins a la sala. L’Andrew sabia perfectament que només mirava d’enxampar-los, que volia que l’espifiessin: potser a en Paul, que era petit i nerviós, li cauria l’ordinador a terra, i ell, l’Andrew, segur que cometria algun error. Darrere seu, a la cuina, la Ruth trastejava recollint les coses del sopar. Si més no, ella estava fora de la línia directa de foc.

L’Andrew va anar a ajudar en Paul quan el va veure aixecar la torre.

—Ja pot fer-ho tot sol, no és tan marieta! —va deixar anar en Simon.

Miraculosament, en Paul, amb els braços tremolosos, va aconseguir deixar l’ordinador sa i estalvi a la taula. Després es va quedar immòbil, amb els braços morts als costats, i tapava l’accés d’en Simon a l’aparell.

—Surt del mig, mocós dels collons! —va cridar en Simon. En Paul va sortir disparat i es va amagar darrere el sofà per observar l’escena. En Simon va agafar un cable a l’atzar i es va adreçar a l’Andrew.

—¿On el fico?

Fica-te’l pel cul, desgraciat.

—Dóna-me’l, que miro…

—T’he preguntat que on l’he de ficar, collons! —va bramar en Simon—. ¿No fas informàtica? Doncs digue’m on va!

L’Andrew es va ajupir darrere l’ordinador. El primer cop es va equivocar, però després, per casualitat, va encertar la connexió.

Gairebé havien enllestit quan la Ruth va entrar a la sala d’estar. Amb una sola mirada fugaç, l’Andrew va endevinar que no volia que l’aparell funcionés; volia que en Simon el fes desaparèixer, que es deixés perdre les vuitanta lliures.

En Simon es va asseure davant la pantalla. Al cap d’uns quants intents infructuosos, es va adonar que el ratolí sense fils no tenia piles. Va enviar en Paul a agafar-ne unes quantes de la cuina sense perdre temps. Quan en Paul les va allargar al seu pare, ell les hi va agafar d’una estrebada, com si el seu fill pogués provar d’endur-se-les.

Amb la llengua posada entre les dents inferiors i el llavi, cosa que li provocava una protuberància a la barbeta que li donava un aspecte estúpid, en Simon va convertir la col·locació de les piles en un procés exageradament complicat. Sempre posava aquella cara d’enfadat i d’animal com a advertiment que estava a punt de perdre la paciència i de baixar a aquell lloc on ja no era responsable dels seus actes. L’Andrew es va imaginar que tocava el dos i deixava el seu pare sol, privant-lo del públic que preferia tenir quan es preparava per a l’acció; gairebé podia notar com el ratolí li impactava darrere l’orella en el mateix instant en què, en la seva imaginació, feia mitja volta.

—Que entris d’una vegada, collons!

En Simon va començar a emetre aquell soroll greu i animal tan característic i que tant esqueia a la seva expressió farcida d’agressivitat.

—Aaaagg… Aaaagggg… Merda de trasto! Hòstia, fes-ho tu! Té! Ja que tens aquests ditets de nena…!

Va clavar-li el ratolí i les piles al pit a en Paul. A ell, les mans li tremolaven mentre introduïa els tubets metàl·lics al seu lloc. En acabat, va col·locar la tapa de plàstic i va tornar el ratolí al seu pare.

—Gràcies, Pauline, maca.

En Simon continuava amb la barbeta sobresortida com un neandertal. Sempre actuava com si els objectes inanimats conspiressin per fer-li la guitza. Va tornar a deixar el ratolí sobre l’estoreta.

Que funcioni, sisplau.

Va aparèixer una fletxa blanca i petiteta que va remenar alegrement per la pantalla quan en Simon va moure el ratolí.

Es va alliberar un torniquet de por; una sensació d’alleujament va envair tres dels espectadors; en Simon va parar de posar la cara de neandertal. L’Andrew es va imaginar una filera d’homes i dones japonesos amb bata blanca: les persones que havien fabricat aquella màquina perfecta, tots amb dits hàbils com en Paul; li feien una reverència, deliciosament civilitzats i amables. L’Andrew els va beneir a ells i a les seves famílies en silenci. No sabrien mai quantes coses havien depès del fet que aquell aparell funcionés.

La Ruth, l’Andrew i en Paul van esperar atents mentre en Simon posava a prova l’ordinador. Va fer aparèixer menús que després li costava fer desaparèixer, va clicar icones amb funcions que no entenia i va quedar desconcertat amb els resultats, però ja havia davallat dels perillosos cims de la còlera. Quan va haver tornat a l’escriptori amb penes i dificultats, va dir, aixecant la vista cap a la Ruth:

—Sembla que funciona bé, oi?

—És meravellós! —va exclamar ella de seguida, forçant un somriure, com si no hagués existit l’última mitja hora, com si el seu marit hagués comprat l’ordinador a Dixons i l’hagués muntat sense amenaces de violència—. És més ràpid, Simon, molt més ràpid que l’últim.

Encara no ha entrat a internet, estúpida.

—Sí, a mi també m’ho ha semblat.

Va mirar els seus dos fills.

—Aquest aparell és nou i car, o sigui que tracteu-lo amb compte, ¿em sentiu? I no digueu a ningú que el tenim —va afegir, fent que una nova alenada de maldat glacés la sala—. Entesos? ¿Ho heu entès?

Ells van fer que sí altra vegada. En Paul tenia la cara tensa i contreta. Sense que el veiés el seu pare, es va dibuixar un número vuit a l’exterior de la cama amb la punta de l’índex.

—I un de vosaltres, que corri les cortines, hòstia! ¿Com és que encara estan obertes?

Perquè ens hem quedat tots aquí palplantats contemplant com et comportaves com un imbècil.

L’Andrew va córrer les cortines i va marxar de la sala.

Fins i tot a la seva habitació, estirat en la comoditat del seu llit, es veia incapaç de reprendre les agradables meditacions sobre la Gaia Bawden. La possibilitat que el seu pare es presentés a les eleccions del consell havia sorgit del no-res com un iceberg gegantí que projectava ombra sobre tot i tothom, fins i tot sobre la Gaia.

Durant tota la vida de l’Andrew, en Simon havia estat un resignat presoner del seu propi menyspreu cap als altres i havia convertit casa seva en una fortalesa contra el món, una fortalesa en què la seva voluntat era llei i els seus canvis d’humor constituïen la situació meteorològica diària de la família. A mesura que s’havia anat fent gran, l’Andrew havia anat prenent consciència que l’aïllament gairebé total de la seva família no era normal, i fins a cert punt se n’havia avergonyit. Els pares dels amics volien saber on vivia, incapaços de situar la seva família, o li preguntaven com de passada si la seva mare o el seu pare tenien intenció d’anar a tal o tal altre esdeveniment social o acte per recaptar fons. A vegades recordaven la Ruth dels anys d’escola primària, quan les mares la feien petar al parc infantil. Ella era molt més sociable que en Simon. Potser si no s’hagués casat amb un home tan esquerp s’hauria assemblat més a la mare d’en Fats i ara quedaria amb amics per dinar o per sopar i coneixeria un munt de gent al poble.

En les poquíssimes ocasions en què en Simon es trobava cara a cara amb algú a qui considerava digne d’anar al darrere, adoptava un personatge falsíssim de bona persona que a l’Andrew li feia tenir vergonya aliena. Parlava tallant a tothom, feia acudits fora de lloc i, sovint, feria sense ni adonar-se’n tota mena de sensibilitats, perquè ni sabia res sobre les persones amb qui es veia obligat a conversar, ni li importava. Últimament, l’Andrew s’havia arribat a plantejar si en Simon veia la resta dels humans com a éssers reals.

L’Andrew no podia endevinar per què al seu pare li havia agafat la dèria d’actuar en un escenari més gran, però la desgràcia que se’n derivava era del tot inevitable. Ell coneixia altres pares que muntaven excursions ciclistes patrocinades per recollir fons per als nous llums de Nadal de la plaça major, o que s’encarregaven del grup d’escoltes femení, o que organitzaven clubs de lectura. En Simon no feia res que exigís col·laboració i no havia mostrat mai ni el més petit interès en res que no li reportés un benefici personal.

La imaginació de l’Andrew bullia d’imatges horribles: en Simon pronunciant un discurs farcit de la mena de mentides clamoroses que la seva dona s’empassava una rere l’altra; en Simon posant cara de neandertal per mirar d’intimidar un contrincant; en Simon perdent els estreps i deixant anar tots els seus renecs predilectes a través d’un micròfon: collons, hòstia, burro, merda seca…

Es va apropar el portàtil, però el va apartar gairebé al moment. No va fer cap moviment per tocar el mòbil, que descansava sobre l’escriptori. Un neguit i una vergonya tan grans no es podien resumir en un missatge de xat o un SMS; s’hi havia d’enfrontar tot sol, i ni tan sols en Fats ho entendria. No sabia què fer.





DIVENDRES


HAVIEN TRASLLADAT EL CADÀVER d’en Barry Fairbrother al tanatori. La mata espessa de cabells li tapava els talls negres i profunds del cap, com marques de patins sobre el gel. Fred, ceruli i buit, jeia, novament vestit amb la camisa i els pantalons de la nit del seu aniversari de bodes, en una sala d’il·luminació tènue i música suau de fons. Unes quantes pinzellades de maquillatge discret havien restituït a la pell una certa lluïssor d’aspecte vital. Gairebé s’hauria dit que dormia; però no dormia, ni molt menys.

Els dos germans d’en Barry, la vídua i els quatre fills es van anar a acomiadar del cadàver la vigília de l’enterrament. La Mary no havia sabut decidir pràcticament fins al moment de marxar de casa si havia de permetre que tots els seus fills veiessin les restes del seu pare. En Declan era un noi sensible i amb tendència als malsons. Divendres a la tarda, mentre continuava sumida en la indecisió, hi havia hagut un petit daltabaix.

En Colin «Cubby» Wall havia decidit que ell també volia acomiadar-se del seu amic. La Mary, sempre condescendent i amable, ho havia trobat excessiu. Parlant-ne amb la Tessa per telèfon, la veu li havia adquirit certa estridència; després s’havia posat a plorar i havia dit que el que passava era que no havia comptat amb una processó de gent per visitar el cadàver i que tot plegat era un afer familiar… La Tessa s’havia disculpat sentidament i havia dit que ho entenia, i després ho havia hagut d’explicar a en Colin, que s’havia retirat immers en un silenci ferit i humiliat.

L’únic que volia era estar una estona a soles amb el cadàver d’en Barry per retre un homenatge silenciós a un home que havia ocupat un lloc únic a la seva vida. En Colin li havia confiat veritats i secrets que no havia explicat a cap altre amic, i els ullets marrons d’en Barry, vius com els d’un pit-roig, no l’havien deixat mai de mirar amb calidesa i bonhomia. En Barry havia estat el seu millor amic i li havia proporcionat una experiència de camaraderia masculina que no havia conegut mai abans d’anar a viure a Pagford, i que estava convençut que no trobaria mai més. Que ell, en Colin, que sempre se sentia com un foraster, com un inadaptat, per qui la vida era una lluita diària, hagués aconseguit forjar amistat amb en Barry, l’home alegre, popular i eternament optimista, sempre li havia semblat un petit miracle. Va reunir el que li quedava de dignitat, va decidir no tenir-l’hi mai en compte a la Mary i va passar la resta del dia meditant com s’hauria sentit sens dubte sorprès i ferit en Barry davant l’actitud de la seva vídua.

A uns cinc quilòmetres de Pagford, en una bonica casa de camp anomenada The Smithy, en Gavin Hughes mirava de foragitar el seu creixent sentiment de melancolia. Li acabava de trucar la Mary. Amb veu tremolosa pel pes de les llàgrimes, li havia explicat que els seus fills havien aportat idees per a l’enterrament de l’endemà. La Siobhan volia tallar el gira-sol que havia plantat i cultivat a partir d’una llavor i posar-lo damunt del fèretre. Havien escrit cadascun una carta per enterrar-la al costat del seu pare. La Mary també n’havia escrit una, que tenia intenció de posar-li a la butxaca de la camisa, damunt del cor.

En Gavin havia penjat l’auricular tot trasbalsat. No volia saber res de les cartes dels nens, ni del gira-sol cultivat durant mesos, però no es podia treure del cap totes aquelles coses mentre menjava lasanya tot sol a la taula de la cuina. Hauria donat el que fos per no llegir la carta de la Mary, però no podia deixar d’imaginar-se què hi devia haver escrit.

Al seu dormitori, com un convidat indesitjat, hi havia penjat un vestit negre dins una bossa de plàstic de la tintoreria. L’agraïment per l’honor que la Mary li havia fet assenyalant-lo públicament com una de les persones més properes al popular Barry aviat s’havia vist completament superat pel sentiment de terror. Així que rentava el plat i els coberts a la pica, ja havia arribat al punt de desitjar no assistir a l’enterrament. Pel que feia a veure el cadàver del seu amic difunt, ni li havia passat pel cap.

Ell i la Kay s’havien barallat de valent la tarda anterior i no havien tornat a parlar més. Tot ho havia començat la Kay preguntant-li si volia que l’acompanyés a l’enterrament.

«No, i ara», havia dit en Gavin per sota el nas sense poder-se reprimir.

En veure l’expressió de la Kay, havia sabut immediatament que l’havia sentit. Hòstia, no, la gent es pensaria que som parella. Hòstia, ¿per què hauria de voler que m’hi acompanyessis? Aquests eren exactament els seus sentiments, però ell havia mirat de sortir-se’n fingint: «Vull dir que… no el coneixies, oi? ¿No seria una mica estrany?».

La Kay n’hi havia dit de tots colors. Havia mirat d’acorralar-lo i fer-li confessar què sentia de debò, què volia, quin futur veia a la relació. Ell havia lluitat amb totes les armes que havia tingut a l’abast, mostrant-se alternativament cabut, evasiu o perepunyetes, ja que fer veure que volies ser precís era una manera fabulosa d’introduir un mar de confusió en una discussió emocional. Al final, la Kay li havia dit que fotés el camp de casa seva; ell l’havia obeït, però era conscient que tot plegat no s’havia acabat. Hauria estat esperar massa. El reflex d’en Gavin a la finestra de la cuina es veia demacrat i trist; tenia la sensació que el futur robat a en Barry s’obria davant de la seva pròpia vida com un penya-segat amenaçador; se sentia culpable i fora de lloc, però no deixava de desitjar que la Kay tornés a Londres.

Queia la nit a Pagford quan, a Old Vicarage, la Parminder Jawanda repassava el seu armari pensant què es podia posar per acomiadar-se d’en Barry. Tenia uns quants vestits negres d’una i dues peces, tots perfectament escaients, però ella continuava regirant cap a una banda i cap a l’altra del penjador, sumida en la indecisió.

Posa’t un sari. Segur que la Shirley Mollison s’indigna. Au, vinga, posa’t un sari.

Era d’allò més estúpid pensar d’aquella manera; era malvat i incorrecte, i encara era pitjor que ho pensés amb la veu d’en Barry. En Barry era mort. Havia passat gairebé cinc dies de dol intens per ell, i l’endemà l’enterrarien. Era una perspectiva que no li agradava gens. Sempre havia odiat la idea d’un cadàver podrint-se a poc a poc a tres metres de terra, ple de cucs i de mosques. El costum sikh era incinerar el mort i escampar-ne les cendres en un corrent d’aigua.

Va recórrer amb els ulls la filera de vestits, però era com si els saris, que havia dut en ocasió de casaments i trobades familiars a Birmingham, la cridessin. ¿D’on li venia, aquella estranya necessitat de posar-se’n un? Era d’un exhibicionisme que feia molt poc per ella. Va allargar la mà per tocar els plecs del seu favorit, un de blau marí i daurat. L’última vegada que l’havia dut havia estat a la festa de Cap d’Any dels Fairbrother, quan en Barry havia provat d’ensenyar-li a ballar jive. L’experiment havia estat un fracàs estrepitós, sobretot perquè ni ell mateix sabia què es feia. Amb tot, la Parminder recordava haver rigut gairebé com mai, de manera descontrolada, fora de si, tal com havia vist riure a vegades les dones que s’emborratxaven.

El sari era una peça elegant i femenina, indulgent amb els quilos que sobrevenien a la mitjana edat: la mare de la Parminder, de vuitanta-dos anys, el duia cada dia. En realitat, a la Parminder no li calien les seves propietats de camuflatge: era tan prima com ho havia estat als vint anys. Fos com fos, va treure aquella peça llarga de material suau i se la va aguantar al damunt de la bata, deixant-la caure fins que li va acariciar els peus descalços, contemplant-ne els brodats subtils. Posar-se’l seria com una mena d’acudit privat entre en Barry i ella, com la casa amb cara de vaca i totes les bromes que ell havia fet sobre en Howard cada vegada que havien tornat caminant a casa després d’aquelles interminables i malhumorades reunions del consell.

Notava una pressió horrorosa al pit, però el guru Granth Sahib, ¿no exhortava els amics i parents del difunt a no mostrar dolor, sinó a celebrar la reunió del seu ésser estimat amb Déu? En un intent per sufocar-se les llàgrimes traïdores, va entonar en silenci la pregària de la nit, el kirtan sohila.

Amic meu, deixa’m que et digui que ara és l’hora escaient per servir els sants.

Acumula guanys divins en aquest món i viu en pau i tranquil·litat a l’altre.

La vida s’escurça nit i dia.

Oh, ànima, reuneix-te amb el guru i arranja els teus afers…



Ajaguda al llit, a les fosques, la Sukhvinder podia saber què feia cadascun dels membres de la seva família. Just a sota seu, se sentia el murmuri del televisor interromput per les rialles esmorteïdes del seu germà i el seu pare, que miraven una comèdia de divendres a la nit. Distingia des de l’altra banda del replà la veu de la seva germana gran, que parlava a través del mòbil amb una de les seves nombroses amigues. Qui tenia més a prop era la seva mare, que remenava l’armari rober de l’altra banda de la paret fent tota mena de sorollets.

Havia corregut les cortines i havia col·locat un borlet amb forma de gos salsitxa a la juntura de la porta. Com que no tenia pestell, el gos impedia que s’obrís i l’avisava si venia algú, tot i que estava segura que no entraria ningú: era on havia de ser i feia el que havia de fer. O això és el que es pensaven ells.

Acabava de dur a terme un dels seus rituals diaris: obrir la seva pàgina de Facebook i esborrar un nou missatge d’un remitent desconegut. Cada vegada que bloquejava aquell usuari perquè no la bombardegés més, la persona canviava de perfil i continuava fent-li la guitza. No sabia mai quan arribaria el següent. El d’aquell dia havia estat una imatge en blanc i negre d’un pòster de circ del segle XIX on es llegia: «La Véritable Femme à Barbe, Miss Anne Jones Elliot». Hi sortia la fotografia d’una dona que duia un vestit de randa i lluïa una barba i un bigoti d’allò més poblats.

Estava convençuda que era en Fats Wall qui li enviava tots aquells missatges, tot i que podia ser algú altre. En Dane Tully i els seus amics, per exemple, que deixaven anar grunyits simiescos cada vegada que ella parlava en anglès. Ho haurien fet a qualsevol que tingués el seu color de pell; a Winterdown gairebé no hi havia alumnes de pell fosca. La feia sentir humiliada i estúpida, sobretot perquè el senyor Garry no els feia parar mai. Feia veure que no sentia res, com si fos una xerrameca de fons. Potser ell també creia que la Sukhvinder Kaur Jawanda era un mico, un mico pelut.

Ajaguda cap per amunt sobre els llençols, desitjava amb totes les seves forces estar morta. Si hagués pogut provocar-se el suïcidi només amb la força de voluntat, ho hauria fet sense dubtar-ho ni un instant. La mort havia atès el senyor Fairbrother, ¿per què no li podia passar el mateix a ella? O encara millor, ¿per què no podien intercanviar-se el lloc? La Niamh i la Siobhan recuperarien el seu pare, i ella s’esmunyiria cap a la inexistència: eliminada, descartada.

La repugnància cap a si mateixa era com un vestit d’ortigues: li picava i li coïa a tots els racons del cos. A cada moment s’havia d’obligar a aguantar una mica més, a quedar-se quieta, a no precipitar-se a fer l’única cosa que la feia sentir bé. Abans d’actuar, tota la família havia d’estar dormint. Però era agònic esperar ajaguda d’aquella manera, escoltant-se la respiració, conscient de la inutilitat del pes que el seu cos lleig i fastigós exercia sobre el llit. Li agradava imaginar-se que s’ofegava, que s’enfonsava en l’aigua verda i freda i penetrava a poc a poc en el no-res…

El gran hermafrodita reposa silenciós…

Ajaguda en la foscor, la vergonya li davallava pel cos com una erupció roent. No havia sentit mai aquella paraula fins que en Fats Wall l’havia pronunciat a la classe de matemàtiques de dimecres. Tampoc no hauria estat capaç de buscar-ne el significat: era dislèctica. Ell, però, havia estat prou amable per explicar-ho, o sigui que no li va caldre.

… l’home-dona pelut.

Era pitjor que en Dane Tully, que no tenia cap varietat d’insults. La llengua viperina d’en Fats Wall, en canvi, ideava una tortura nova i feta a mida cada vegada que la veia, i ella era incapaç de no fer-ne cas. Tenia gravades a la memòria totes i cadascuna de les seves mofes i pulles com mai no se li havia quedat gravada cap informació realment útil. Si l’haguessin examinat sobre els insults d’en Fats, hauria tret la primera matrícula d’honor de la seva vida. Mamelles i Mostatxo. Hermafrodita. La Mamelluda Barbuda.

Peluda, grassa i estúpida. Avorrida i negada per a tot. Gandula, segons la seva mare, de qui cada dia rebia una pluja de crítiques i exasperació. Una mica lenta, segons el seu pare, que ho deia amb un afecte que no amagava la seva indiferència. Es podia permetre tractar amb magnanimitat les males notes de la Sukhvinder: ja tenia la Jaswant i en Rajpal, els millors de la classe en totes les matèries.

«Pobreta Jolly», deia en Vikram amb desgana cada vegada que li arribava el butlletí de qualificacions. Amb tot, la indiferència del seu pare era millor que la ràbia de la seva mare. Feia l’efecte que la Parminder era incapaç d’entendre o acceptar que havia donat a llum una criatura que no estava dotada. Si algun dels professors feia la més petita insinuació que la Sukhvinder s’hi havia d’esforçar més, ella s’hi aferrava amb aire triomfal. «“La Sukhvinder es desanima aviat, li cal més confiança en les seves pròpies capacitats”. Ah! ¿Ho veus? El professor diu que no t’hi esforces prou, Sukhvinder».

Sobre l’única matèria en què la Sukhvinder havia arribat al segon nivell, informàtica —en Fats Wall no hi era, o sigui que a vegades fins i tot s’atrevia a aixecar la mà per fer una pregunta—, la Parminder en deia amb desdeny: «Amb la quantitat de temps que passeu a internet els nens d’avui dia, m’estranya que no estiguis al nivell més alt».

A la Sukhvinder no li hauria passat mai pel cap parlar ni al seu pare ni a la seva mare dels grunyits simiescos o del reguitzell interminable d’insults de l’Stuart Wall. Fer-ho hauria estat com confessar que les persones de fora de la família també la consideraven inferior i inútil. A més, la Parminder era amiga de la mare de l’Stuart Wall. A vegades, la Sukhvinder es preguntava com era que a l’Stuart Wall no li feia por que les seves mares es coneguessin, però havia arribat a la conclusió que sabia perfectament que ella no xerraria res. Li veia les intencions. N’endevinava la covardia, igual que endevinava tots els seus pitjors pensaments sobre si mateixa i els verbalitzava per divertir l’Andrew Price. Feia temps, li havia agradat l’Andrew Price, però havia estat abans d’adonar-se que no era apta per agradar ningú, que era ridícula i estranya.

Va sentir les veus del seu pare i d’en Rajpal cada vegada més fortes a mesura que pujaven les escales. Les rialles d’en Rajpal van assolir un crescendo just al davant de la seva porta.

—És tard —va sentir que deia la seva mare des de la seva habitació—. Vikram, en Rajpal ja hauria de ser al llit.

Després li va arribar a través de la porta la veu del seu pare, molt propera, forta i càlida:

—¿Que ja dorms, Jolly?

«Jolly», jovial, era com l’havien anomenat de petita amb ironia. La Jaswant era la «Jazzy», i la Sukhvinder, un nadó ploraner i infeliç, que rarament somreia, havia acabat batejada com a «Jolly».

—No —va contestar ella—. Acabo de ficar-me al llit.

—Ah, doncs potser t’interessarà saber que el teu germà, aquí present…

Però el que en Rajpal havia fet es va perdre entre les seves protestes i rialles; la Sukhvinder va sentir com en Vikram s’allunyava sense deixar de fer la guitza al seu germà.

Va esperar que regnés el silenci a la casa. Es va aferrar a la perspectiva del seu únic consol com s’hauria agafat a un salvavides, mentre esperava i esperava que es fiquessin tots al llit…

(I, mentre esperava, recordava aquella tarda de no feia gaire, després de l’entrenament de rem, en què les noies de l’equip caminaven per la riba del canal en direcció a l’aparcament. Estaven tan cansades, després d’entrenar! Els feien mal els músculs dels braços i de la panxa, però era un dolor net i agradable. La Sukhvinder sempre dormia bé després d’haver remat. Llavors, la Krystal, que tancava el grup amb ella, l’havia anomenat «paki de merda».

No havia vingut a propòsit de res. Totes havien estat fent broma amb el senyor Fairbrother, i la Krystal havia cregut que feia gràcia. Sempre deia «un colló» en comptes de «molt», i no semblava que hi veiés cap diferència. Ara havia dit «paki» com si hagués dit «burra» o «curta de gambals». La Sukhvinder havia estat conscient de com se li entristia l’expressió i havia notat aquella sensació de liqüefacció i escalfor a la panxa que li era tan familiar.

—¿Què has dit?

El senyor Fairbrother havia fet mitja volta per posar-se de cara a la Krystal. Cap d’elles no l’havia vist mai enfadat de debò.

—Res —havia dit la Krystal, mig avergonyida, mig desafiadora—. Només era una broma. Ella sap que és broma, oi? —havia preguntat a la Sukhvinder, que havia balbucejat acovardida que sí, que sabia que només era una broma.

—No vull que tornis a utilitzar mai més aquesta paraula.

Totes sabien com n’estava, el senyor Fairbrother, de la Krystal. Totes sabien que li havia pagat de la seva butxaca alguns dels viatges de l’equip. Ningú no reia més dels seus acudits que ell; la Krystal podia ser realment graciosa.

Havien continuat caminant, però totes estaven incòmodes. A la Sukhvinder li feia por mirar la Krystal; com sempre, se sentia culpable.

Quan ja arribaven al monovolum, la Krystal havia dit, tan fluixet que ni tan sols el senyor Fairbrother ho havia sentit:

—Era broma.

I la Sukhvinder s’havia afanyat a contestar:

—Ja ho sé.

—Mmm… perdó…

Ho havia dit tan ràpid i fluix que li havia sortit com una mena de monosíl·lab, i a la Sukhvinder li havia semblat que seria una falta de delicadesa contestar-li. Fos com fos, allò l’havia fet sentir neta. Li havia restituït la dignitat. De tornada cap a Pagford, havia estat ella qui, per primera vegada a la vida, havia disparat el tret de sortida de la cançó talismà de l’equip demanant-li a la Krystal que comencés a cantar el rap de Jay-Z.)

A poc a poc, molt a poc a poc, la família s’anava ficant al llit. La Jaswant va passar molta estona al lavabo fent sorolls de tota mena. La Sukhvinder va esperar que acabés d’arreglar-se, que els seus pares paressin de xerrar a la seva habitació i que es fes el silenci a tota la casa.

Llavors, per fi, va estar segura. Es va incorporar i, de l’orella del seu vell conill de peluix, en va treure la fulla d’afaitar que li havia agafat a en Vikram de l’armariet del lavabo. Va saltar del llit i va agafar la llanterna i un grapat de mocadors de paper del prestatge. Llavors va anar fins a la zona més apartada de l’habitació, al torrelló del racó. Allà, la llum de la llanterna quedaria confinada i no es veuria a través de les juntes de la porta. Es va asseure amb l’esquena contra la paret, es va apujar la màniga de la camisa de dormir i es va examinar les marques de l’última sessió, encara visibles, que li descrivien unes creus fosques que ja cicatritzaven. Amb un lleuger estremiment de por que era l’anunci de l’alleujament desitjat, es va posar la fulla a mig avantbraç i se la va enfonsar a la pell.

Un dolor agut, i la sang va començar a rajar de seguida; quan s’havia fet un tall fins a l’altura del colze, es va prémer la ferida amb el manyoc de mocadors, vigilant de no tacar la camisa de dormir ni la moqueta. Al cap d’un minut o dos, es va fer un altre tall, aquest cop horitzontal, a través de la primera incisió, i així va anar dibuixant una escaleta, parant cada vegada per eixugar-se la sang. La fulla d’afaitar li arrencava el dolor dels pensaments estridents i el transmutava en una coïssor animal de nervis i pell: a cada tall, alleujament i alliberació.

Finalment, va netejar la fulla i va observar la destrossa que havia fet: les ferides s’entrecreuaven, li sagnaven i li feien tant de mal que li regalimaven llàgrimes galtes avall. S’hauria adormit si el dolor no l’hagués mantingut desperta; encara havia d’esperar deu o vint minuts fins que la sang deixés de brollar. Va seure amb els genolls aixecats, va aclucar els ulls humits i es va recolzar contra la paret, sota la finestra.

Part de l’odi cap a la seva persona havia brollat juntament amb la sang. El pensament li va viatjar cap a la Gaia Bawden, la noia nova que, cosa estranya, havia mostrat tanta simpatia per ella. La Gaia s’hauria pogut fer amiga de qui volgués, amb el seu físic i aquell accent seu de Londres, però a l’hora de dinar i a l’autobús continuava buscant la Sukhvinder. Ella no ho entenia. Gairebé tenia ganes de preguntar-li a què es pensava que jugava. Cada dia esperava que la Gaia s’adonés que ella era peluda i simiesca, lenta i estúpida, algú que només mereixia menyspreu, grunyits i insults. Sens dubte, aviat advertiria el seu error i la Sukhvinder quedaria abandonada, com de costum, a la compassió avorrida de les seves millors amigues, les bessones Fairbrother.





DISSABTE





I


TOTES LES PLACES D’APARCAMENT de Church Row havien quedat ocupades a les nou en punt del matí. Els assistents, vestits de dol, avançaven carrer avall o carrer amunt i convergien, com un torrent de llimadures de ferro atretes per un imant, a Saint Michael and All Saints. El caminet que duia fins al portal de l’església es va anar omplint de gent fins que ja no n’hi va caber més; els que van acabar expulsats es van dispersar per les tombes i van buscar un lloc segur entre les làpides, temorosos de trepitjar els morts, però sense voler-se allunyar gaire de l’entrada de l’església. Tothom tenia clar que no hi hauria prou bancs per a totes les persones que havien vingut a dir adéu a en Barry Fairbrother.

Els seus companys de l’oficina bancària, que s’havien agrupat al voltant de la més extravagant de les tombes dels Sweetlove, desitjaven que l’august representant de la seu central marxés a una altra banda i s’endugués la seva xerrameca buida i els seus acudits de mal gust. La Lauren, la Holly i la Jennifer, de l’equip de rem, s’havien separat dels seus pares respectius per reunir-se sota l’ombra d’un teix cobert de molsa. Els regidors del districte, que formaven un grup d’allò més heterogeni, parlaven amb solemnitat al mig del camí: un grapat de cranis calbs i ulleres de cul de got; un grupet de barrets de palla negres i perles cultivades. Homes dels clubs d’esquaix i de golf se saludaven amb gest contingut; vells amics de la universitat es reconeixien des de lluny i es reunien en algun punt; i entremig pul·lulaven, s’hauria dit, la major part dels habitants de Pagford, vestits amb les seves peces més elegants i de tons més foscos i apagats. En l’aire brunzien les converses discretes; els rostres parpellejaven mirant a banda i banda, esperant.

El millor abric de la Tessa Wall, de llana grisa, estava tan entallat a les aixelles que no podia aixecar els braços més amunt del pit. Dreta al costat del seu fill a una banda del caminet de l’església, intercanviava discrets somriures afligits i salutacions amb els coneguts mentre continuava discutint amb en Fats a través dels llavis, que mirava de no moure d’una manera massa òbvia.

—Per l’amor de Déu, Stu. Era el millor amic del teu pare. Mostra una mica de consideració, per una vegada.

—No em vau dir que tot això hagués de durar tant, hòstia. Tu em vas dir que s’acabaria a quarts de dotze.

—No diguis paraulotes. Et vaig dir que marxaríem de Saint Michael cap a quarts de dotze…

—… de la qual cosa vaig deduir que ja s’hauria acabat. I per això vaig quedar amb l’Arf.

—Però no pots faltar al cementiri! El teu pare és un dels portadors! Truca a l’Arf i digue-li que ho heu de deixar per a demà.

—Demà no pot. A més, no duc el mòbil. En Cubby em va dir que no el portés a l’església.

—No diguis Cubby al teu pare! Té, truca-li amb el meu —va dir la Tessa, ficant-se la mà a la butxaca.

—No em sé el número de memòria —va mentir en Fats amb fredor.

La vigília, ella i en Colin havien sopat sols perquè en Fats se n’havia anat a casa l’Andrew amb bicicleta per avançar el treball de llengua que feien plegats. Almenys allò era el que havia venut a la seva mare, i ella havia fet veure que s’ho empassava. Ja li anava bé que el seu fill desaparegués i no pogués fer enfadar en Colin.

Si més no, duia el vestit nou que la Tessa li havia comprat a Yarvil. A la tercera botiga ja havia perdut la paciència perquè en Fats semblava un espantaocells amb tot el que s’emprovava, tot desmanegat i pengim-penjam, i havia pensat, enfadada, que ho feia a propòsit; que, només que s’ho hagués proposat una mica, el seu fill hauria pogut omplir els vestits amb una mica més de sentit de l’elegància.

—Xxt! —va fer la Tessa preventivament. En Fats no estava parlant, però se’ls apropava en Colin acompanyat de la família Jawanda. Trasbalsat com estava, feia l’efecte que havia confós el paper de portador amb el de mestre de cerimònies i no parava de pul·lular al voltant del portal de l’església donant la benvinguda a tothom. La Parminder tenia un aire lúgubre i esquelètic dins el sari, seguida pels seus fills; en Vikram, amb un vestit negre, semblava una estrella de cine.

A pocs metres de l’entrada de l’església, la Samantha Mollison esperava al costat del seu marit; alçant la mirada, contemplava la brillantor del cel, d’un blanc trencat, i pensava en tota la llum del sol que es malgastava incidint sobre aquella coberta de núvols. Estava decidida a impedir que la desplacessin del camí pavimentat, per més senyores grans que haguessin d’acabar refrescant-se els turmells a l’herba; les seves sabates altes de xarol es podien enfonsar en la terra, quedar-hi enganxades i embrutar-se.

Cada vegada que els saludava algun conegut, en Miles i la Samantha hi responien amb gust, però no parlaven entre ells. S’havien barallat la nit anterior. Alguns els van preguntar per la Lexie i la Libby, que acostumaven a tornar a casa el cap de setmana, però totes dues s’havien quedat a casa d’amigues. La Samantha sabia que en Miles les trobava a faltar; li encantava fer de pater familias en públic. Potser, va pensar amb un accés de fúria d’allò més agradable, demanaria a ella i a les nenes que posessin amb ell en una fotografia per als fullets de la campanya electoral. I ella li diria amb molt de gust què en pensava, d’aquella magnífica idea.

Endevinava que en Miles estava sorprès per tot aquell enrenou. Sens dubte li sabia greu no tenir cap paper protagonista en la cerimònia que estava a punt de començar; hauria estat una ocasió immillorable per encetar una campanya subreptícia per aconseguir la plaça d’en Barry al consell davant de tots aquells votants. La Samantha es va fer una petita nota mental per recordar de deixar caure alguna al·lusió sarcàstica a aquella oportunitat perduda quan se li presentés una bona ocasió.

—Gavin! —va exclamar en Miles quan va veure un cap conegut, ros i estret.

—Ah, hola, Miles. Hola, Sam.

La corbata negra nova d’en Gavin li resplendia damunt de la camisa blanca. Feia ulleres. La Samantha es va inclinar cap a ell de puntetes perquè no pogués evitar fer-li un petó a la galta i ensumar-li el perfum de mesc.

—Quin enrenou, oi? —va dir en Gavin, mirant al seu voltant.

—En Gavin és portador —va aclarir en Miles a la seva dona, exactament de la mateixa manera que hauria anunciat l’entrega d’un val per un llibre a un nen poc prometedor com a recompensa pels seus esforços. La veritat era que s’havia sorprès una mica quan en Gavin li havia comunicat que li havien concedit aquell honor. En Miles s’havia imaginat que ell i la Samantha, presents al llit de mort d’en Barry, serien uns convidats privilegiats, envoltats de certa aura de misteri i importància. Hauria estat un gest bonic que la Mary, o algú proper, li hagués demanat que fes una de les lectures o digués unes paraules per agrair-li el paper tan important que havia tingut en els darrers moments del difunt.

La Samantha es va mostrar deliberadament poc sobtada per la distinció d’en Gavin.

—Tu i en Barry éreu força amics, ¿oi, Gav?

En Gavin va fer que sí amb el cap. Estava neguitós i una mica marejat. Havia dormit molt malament, despertant-se cada dos per tres per culpa dels malsons; en un, li queia el fèretre de les mans i el cadàver d’en Barry sortia rodolant pel terra de l’església; i, en un altre, s’havia adormit, s’havia perdut tot l’enterrament i, quan arribava a Saint Michael and All Saints, trobava la Mary tota sola al cementiri, pàl·lida, furiosa, que l’escridassava i li deia que havia arruïnat tota la cerimònia.

—No sé ben bé on he de posar-me —va dir, mirant a banda i banda—. No he fet mai una cosa així.

—No té cap complicació, nano —va dir en Miles—. Només has de seguir una norma: no llencis res a terra, ha, ha!

La rialleta infantil d’en Miles contrastava amb la seva veu profunda. Ni en Gavin ni la Samantha van somriure.

En Colin Wall va sorgir d’entre la massa de cossos. Alt i d’aspecte malgirbat, amb el seu front ample i angulós, a la Samantha sempre li recordava al monstre de Frankenstein.

—Gavin —va dir—. Per fi et trobo. Crec que val més que esperem a la vorera, deuen estar a punt d’arribar.

—Perfecte —va fer en Gavin, content que algú li ordenés què havia de fer.

—Colin —va dir en Miles, amb un gest del cap.

—Sí, hola —va dir en Colin, neguitós, abans de fer mitja volta i obrir-se pas a través de la massa d’assistents.

De sobte, es va formar un altre petit enrenou i la Samantha va sentir la veu potent d’en Howard.

—Perdó… em sap greu… miro d’arribar fins a la meva família…

La gentada es va apartar per evitar la seva panxa i ell va fer aparició en tota la seva immensitat, embolcallat en un abric de vellut. La Shirley i la Maureen li anaven a rebuf; la Shirley, pulcra i sòbria de blau marí, la Maureen, esquelètica com un ocell carronyer, amb un barret d’on penjava un discret vel negre.

—Hola, hola —va dir en Howard, i va petonejar enèrgicament la Samantha a totes dues galtes—. ¿Què, Sammy, com anem?

La resposta de la Samantha va quedar engolida per la confusió general quan tothom va començar a recular apartant-se del camí: hi va haver certa competència discreta per agafar posició; ningú no volia renunciar al seu dret a un lloc a prop de l’entrada de l’església. Amb la divisió en dos de la multitud, molts coneguts van fer aparició com les llavors que es revelen al llarg del tall del fruit. La Samantha va identificar els Jawanda: rostres de color cafè enmig d’aquella massa lletosa; en Vikram, atractiu fins a l’absurd dins el seu vestit negre; la Parminder, amb un sari (¿Per què ho havia fet? ¿Que no sabia que era exactament el que esperaven la gent com en Howard i la Shirley?), i, al seu costat, la rabassuda Tessa Wall amb un abric gris que li tibava als botons.

La Mary Fairbrother i els seus fills avançaven lentament pel camí que duia a l’església. La Mary estava molt pàl·lida i semblava molt més prima. ¿Era possible que hagués perdut tants quilos en només sis dies? Anava agafada de la mà d’una de les bessones, amb l’altre braç a les espatlles del seu fill petit i el gran, en Fergus, al darrere. Caminava amb els ulls fixos endavant i la fina boca arrufada. Seguien la Mary i els fills altres membres de la família; la processó va travessar el llindar de l’església i va desaparèixer en el seu interior lúgubre.

Tota la resta va avançar a l’uníson cap al portal, cosa que va donar lloc a un enrenou poc decorós. Els Mollison es van trobar de sobte al costat dels Jawanda.

—Després de vostè, senyor Jawanda, sisplau… —va vociferar en Howard, allargant un braç per deixar passar el metge però fent ús de tot el seu volum per assegurar-se que ningú més li passava al davant. Després va seguir en Vikram cap a l’entrada, deixant enrere les famílies respectives.

El passadís de Saint Michael and All Saints estava cobert per una llarga catifa blau reial. A la volta del sostre hi brillaven estrelles daurades i les plaques mortuòries reflectien la resplendor dels llums de sostre. Els vitralls eren molt elaborats i d’uns tons preciosos. A mitja nau, a la banda de l’Epístola, sant Miquel, vestit amb una armadura platejada, contemplava el temple des del finestral més gran. A les espatlles li naixien dues ales blau celest; amb una mà brandia una espasa, amb l’altra, una balança daurada. Tenia un peu, cobert per una sandàlia, recolzat sobre l’esquena d’un Satanàs de color gris fosc amb ales de ratpenat que es recargolava de dolor mentre provava de posar-se dempeus. L’expressió del rostre era de serenitat.

En Howard es va aturar a l’altura del sant i va indicar amb un gest que els seus havien de seure al banc de la seva esquerra; en Vikram es va girar cap al que quedava just a l’altra banda. Mentre la resta dels Mollison i la Maureen anaven seient, en Howard es va quedar palplantat a la catifa blau reial i es va adreçar a la Parminder quan li va passar pel costat.

—Terrible. Això d’en Barry. Una desgràcia.

—Sí —va fer ella, plena d’odi.

—Sempre m’ha fet l’efecte que aquesta mena de vestits deuen ser molt còmodes —va afegir, assenyalant el sari amb un moviment del cap—. ¿M’equivoco?

Sense contestar-li, la Parminder va ocupar el seu lloc al costat de la Jaswant. En Howard també es va asseure, fent de si mateix un tap prodigiós a la punta del banc que bloquejaria el pas a qualsevol nouvingut.

La Shirley tenia els ulls clavats als genolls amb posat respectuós i les mans plegades al davant; s’hauria dit que resava, però en realitat rumiava en la breu conversa sobre el sari que havia tingut lloc entre en Howard i la Parminder. La Shirley pertanyia a un sector de Pagford que lamentava en silenci el fet que Old Vicarage, construïda molts anys enrere per allotjar-hi un pastor de l’alta església anglicana de patilles frondoses i el seu servei de davantal emmidonat, hagués passat a mans d’una família d’hindús (la Shirley no havia acabat mai d’entendre quina religió professaven els Jawanda). Estava convençuda que si ella i en Howard havien d’anar al temple, o a la mesquita, o on fos que anaven els Jawanda, els exigirien que es cobrissin el cap, es descalcessin i vés a saber quantes coses més, i que si no ho feien hi hauria protestes. En canvi, la Parminder podia lluir el seu sari a l’església. No es podia dir que no tingués roba normal, ja que la duia cada dia a la consulta. El que resultava imperdonable era la doble moral de tot plegat; ni li passava pel cap la falta de respecte que mostrava cap a la seva religió i, de retruc, cap al mateix Barry Fairbrother, a qui se suposava que estava tan unida.

La Shirley va separar les mans, va aixecar el cap i va dirigir l’atenció cap als vestits de la gent que caminava pel passadís i cap a la mida i el número de les ofrenes florals dedicades a en Barry. Algunes les havien recolzat a les baranes de la comunió. Va identificar la del consell del districte, per a la qual ella i en Howard havien organitzat la recollida de diners. Era una corona tradicional i de mida considerable de flors blanques i blaves, els colors de l’escut de Pagford. Totes quedaven empetitides al costat del ram de mida natural fet de crisantems de color bronze que havien encarregat les noies de l’equip entrenat per en Barry.

La Sukhvinder es va girar per buscar la Lauren, ja que la seva mare, que era florista, era qui havia fet aquell rem; li volia indicar amb gestos que l’havia vist i li havia agradat, però hi havia molta gent i no la va trobar enlloc. Sentia un orgull afligit per haver-ho fet, sobretot quan va començar a veure que els assistents l’assenyalaven mentre anaven seient. Cinc de les vuit noies de l’equip havien donat diners per pagar-lo. La Lauren li havia explicat que l’hi havia anat a preguntar a la Krystal Weedon a l’hora de dinar i s’havia exposat als insults de les seves amigues, que fumaven recolzades en un mur baix prop del quiosc. Li havia preguntat a la Krystal si volia participar i ella havia contestat: «Sí, val, d’acord», però no ho havia fet, o sigui que el seu nom no apareixia a la targeta. I, pel que veia la Sukhvinder, tampoc no havia vingut a l’enterrament.

La Sukhvinder notava una pesantor com si tingués plom a la panxa, però el mal que li feia el braç esquerre, juntament amb les fiblades de dolor que experimentava quan el movia, actuaven com a contrapès, i, si més no, no veia enlloc en Fats Wall amb el seu rutilant vestit negre. En Fats no l’havia ni mirat quan les seves dues famílies s’havien trobat breument a l’exterior de l’església; estava reprimit per la presència dels seus pares, igual que a vegades se’l veia reprimit per la presència de l’Andrew Price.

La nit anterior, el ciberassetjador anònim de la Sukhvinder li havia enviat una fotografia en blanc i negre d’una nena victoriana despullada i amb la pell coberta de pèl negre i suau. Ella l’havia vist i l’havia esborrat mentre es vestia per a l’enterrament.

¿Quan era l’última vegada que havia estat feliç? Sabia que en una altra vida, abans que ningú no li grunyís tot el dia, havia anat a aquella església durant anys i havia estat força feliç; hi havia cantat gustosament quan arribava Nadal, Pasqua i el festival de la collita. Sempre li havia agradat sant Miquel, amb el seu rostre bonic, femení, prerafaelita, i els seus cabells daurats arrissats… Aquell matí, però, el veia diferent, amb el peu recolzat amb aire desmenjat sobre aquell dimoni fosc que es recargolava de dolor; aquell matí, la seva expressió impertorbable li semblava sinistra i arrogant.

Als bancs no hi cabia ni una agulla. Els cops secs esmorteïts, els passos que ressonaven i els xiuxiuejos discrets animaven l’aire ple de pols mentre els més desafortunats s’acomodaven a la part del darrere de l’església o es quedaven drets al mur de l’esquerra de la nau. Unes quantes ànimes optimistes encara s’aventuraven de puntetes pel passadís, a la caça d’un lloc lliure que hagués pogut passar desapercebut. En Howard es va mantenir inamovible i ferm fins que la Shirley li va donar un copet a l’espatlla i li va xiuxiuejar:

—L’Aubrey i la Julia!

Llavors, al moment, es va girar amb tota la seva envergadura i va agitar el full de la cerimònia per atreure l’atenció dels Fawley. Ells es van afanyar a recórrer el passadís emmoquetat: l’Aubrey, alt, prim i mig calb, amb un vestit fosc; la Julia, amb els cabells vermell clar recollits en un monyo. Van somriure agraïts mentre en Howard es desplaçava al banc, empenyent la seva família per assegurar-se que els Fawley tenien espai de sobres.

La Samantha va quedar tan comprimida entre en Miles i la Maureen que notava, a un costat, el maluc angulós de la Maureen que se li clavava a la pell, i, a l’altre, les claus de la butxaca d’en Miles. Encesa de ràbia, va provar d’obrir-se ni que fos un centímetre més d’espai, però ni en Miles ni la Maureen es podien moure, de manera que va fixar la vista endavant i, com a venjança, es va posar a pensar en en Vikram, que no havia perdut gens ni mica d’atractiu des que l’havia vist per últim cop, feia cosa d’un mes. Era tan pertinaçment i irrefutablement guapo, que gairebé feia riure. Amb les cames llargues, les espatlles amples, la panxa plana allà on la camisa li entrava sota els pantalons i aquells ulls foscos envoltats de pestanyes negres i gruixudes, semblava un déu al costat d’altres homes de Pagford, flàccids, pàl·lids i panxuts. Quan en Miles es va tirar endavant per intercanviar quatre paraules amb la Julia Fawley, a la Samantha les claus se li van clavar a la cuixa i es va imaginar com en Vikram li esquinçava el vestit blau marí que duia; a la seva fantasia, no s’havia posat la camisola a joc que li tapava el gran canyó de l’escot…

Els registres de l’orgue van cruixir i es va fer el silenci, tret d’un xiuxiueig suau i permanent. Els caps es van girar: el fèretre avançava pel passadís.

Els portadors eren d’una heterogeneïtat còmica: els dos germans d’en Barry feien un metre setanta, i en Colin, que anava al darrere, metre vuitanta-nou, de manera que la part posterior del taüt estava considerablement més elevada que la del davant. No era de caoba polida, sinó de vímet.

Collons, però si és un cistell de pícnic!, va pensar en Howard indignat.

En molts rostres es van dibuixar mirades de sorpresa al pas del fèretre, tot i que uns quants ja havien estat informats prèviament de tot. La Mary havia dit a la Tessa (que ho havia explicat a la Parminder) que el material havia estat cosa d’en Fergus, el fill gran d’en Barry, que havia escollit el vímet de salze perquè era sostenible i de creixement ràpid, és a dir, respectuós amb el medi ambient. En Fergus era un apassionat de tot el que fos verd i ecològic.

A la Parminder li agradava molt més aquell fèretre que les caixes robustes de fusta que solien utilitzar els anglesos per enterrar-hi els seus morts. La seva àvia sempre havia tingut una por supersticiosa que l’ànima es quedés atrapada dins un objecte feixuc i sòlid, i detestava el costum dels enterramorts anglesos de clavar la tapa dels taüts. Els portadors van baixar el fèretre a la plataforma coberta amb una tela brocada i es van retirar: el fill, els dos germans i el cunyat d’en Barry es van asseure als bancs del davant, i en Colin va tornar a grans gambades on era la seva família.

Durant dos segons d’infart, en Gavin va vacil·lar. La Parminder va endevinar que no sabia cap a on anar, i que l’única opció que tenia era recórrer tot el passadís sota la mirada de tres-centes persones. Però la Mary li devia fer un senyal, perquè es va asseure, vermell com un pebrot, al primer banc, al costat de la mare d’en Barry. La Parminder només havia parlat amb en Gavin quan li havia diagnosticat i tractat una clamidiosi. Des de llavors, en Gavin no li havia dirigit mai més la mirada.

—Jo sóc la resurrecció i la vida, va dir el Senyor. Qui creu en Mi, encara que mori, viurà; i tot aquell qui viu i creu en Mi, no morirà mai més…

No feia l’efecte que el pastor pensés en el sentit de les paraules que pronunciava amb la boca, sinó només en la pronúncia en si mateixa, melodiosa i rítmica. La Parminder ja li coneixia l’estil, ja que havia assistit durant anys a cerimònies d’advent amb la resta de pares de Saint Thomas. Els anys de coneixença, però, no l’havien reconciliat amb el sant guerrer de rostre blanc que l’observava des del vitrall, ni amb tota aquella fusta fosca, ni amb els bancs durs, ni amb aquell altar estrany, ni amb la creu d’or decorada amb joies, ni amb els càntics fúnebres, que trobava freds i inquietants.

De manera que va desviar l’atenció de la cantarella premeditada del pastor i va tornar a pensar en el seu pare. L’havia vist a través de la finestra de la cuina, estirat de bocaterrosa, i la ràdio que no parava de sonar damunt la conillera. Feia dues hores que hi era, mentre ella, la seva mare i les seves germanes remenaven roba a Topshop. Encara li semblava notar-li l’espatlla sota la camisa calenta quan l’havia sacsejat: «Papiiii! Papiiii!».

Havien escampat les cendres d’en Darshan al melancòlic riu Rea de Birmingham. La Parminder encara recordava el color argilós i monòton de la superfície de l’aigua en un dia plomís de juny, i el regueró de petits flocs blancs i grisos que s’anava allunyant riu enllà.

L’orgue va despertar amb un soroll sec i un xiulet, i la Parminder, com tothom, es va posar dreta. Va veure durant un instant fugaç els clatells entre vermells i daurats de la Siobhan i la Niamh; tenien exactament la mateixa edat que ella quan en Darshan els havia deixat. Va experimentar un impuls de tendresa i un dolor horrible, i un desig confús d’abraçar-les i dir-los que ho sabia, ho sabia, que ho entenia…

Morning has broken, like the first morning…[3]

En Gavin va sentir un refilet agut al llarg de la fila: la veu del fill petit d’en Barry encara no s’havia trencat. Sabia que era en Declan qui havia escollit aquell càntic. Era un altre dels detalls macabres de la celebració que la Mary havia volgut compartir amb ell.

L’enterrament li estava suposant un suplici encara més dur del que havia imaginat. Va pensar que potser no hauria estat tan greu si el fèretre hagués estat de fusta; havia tingut una consciència visceral i horrible de la presència del cadàver d’en Barry dins aquella caixa de vímet; era increïble quant arribava a pesar. I tota aquella gent amb mirades de suficiència mentre recorria el passadís, ¿que no entenien què carregava a les espatlles?

I després hi havia hagut aquell moment espantós en què s’havia adonat que ningú no li havia guardat lloc i que hauria de tornar a recórrer el passadís sota la mirada de tots aquells ulls per amagar-se entre els assistents drets de la part del darrere de l’església… però al final s’havia vist obligat a seure al primer banc, a la vista de tothom. Era com seure al primer vagó a les muntanyes russes i haver de suportar per força totes les giragonses i estrebades del recorregut.

Allà assegut, a pocs metres del gira-sol de la Siobhan, amb la flor gran com la tapa d’una cassola, enmig d’una gran profusió de frèsies grogues i lliris, va desitjar que la Kay l’hagués acompanyat; li costava de creure, però era el que sentia. L’hauria consolat la presència d’algú al seu costat; algú que l’hagués retingut al seu lloc. No s’havia plantejat que anant-hi tot sol quedaria com un pobre desgraciat.

El càntic es va acabar i el germà gran d’en Barry va sortir a dir unes paraules. En Gavin no entenia d’on treia les forces per fer-ho, amb el cadàver allà al davant, sota el gira-sol (cultivat a partir d’una llavor, durant mesos); ni com la Mary podia estar allà asseguda, tan quieta, amb el cap acotat, aparentment mirant-se les mans plegades sobre la falda. Va provar amb totes les seves forces de generar la seva pròpia interferència interior per diluir l’impacte de l’elogi.

Segur que explica la història de com es van conèixer en Barry i la Mary, un cop hagi acabat amb aquesta llauna dels records infantils… una infantesa feliç, un munt de trapelleries, bla, bla… Au, vinga, vés per feina…

Havien de tornar en Barry al cotxe de morts i conduir fins a Yarvil per enterrar-lo, perquè el minúscul cementiri de Saint Michael and All Saints ja feia vint anys que s’havia declarat complet. En Gavin es va imaginar baixant el fèretre de vímet a la fossa sota la mirada de tota aquella gentada. Carregar-lo pel passadís de l’església no hauria estat res al costat d’allò…

Una de les bessones plorava. De cua d’ull, en Gavin va veure com la Mary allargava una mà per estrènyer la de la seva filla.

Acabem d’una puta vegada amb tot això, collons. Sisplau.

—Crec que tothom estarà d’acord que en Barry sabia el que volia —deia el germà d’en Barry amb la veu trencada. Havia aconseguit arrencar unes quantes rialles explicant algunes entremaliadures del seu germà. Se li notava la tensió a la veu—. Tenia vint-i-quatre anys quan vam anar a Liverpool a celebrar el meu comiat de solter. La primera nit, vam marxar del càmping i ens vam plantar al pub. Darrere la barra hi havia la filla del propietari, una estudiant rossa i molt guapa que ajudava son pare el dissabte a la nit. En Barry es va passar tota la nit a la barra, fent-la petar amb la noia, buscant-li les pessigolles amb el pare i fent veure que no coneixia de res el grup d’escandalosos que bevíem en una taula del racó.

Un riure discret. La Mary tenia el cap completament acotat i estrenyia la mà a les dues filles que tenia a banda i banda.

—Aquella nit, a la tenda, em va dir que es casaria amb aquella noia. Jo vaig pensar: un moment, se suposa que era jo qui s’havia d’emborratxar. —Una altra petita rialla—. L’endemà, en Barry ens va fer tornar al mateix pub. Quan vam tornar a casa, la primera cosa que va fer va ser comprar una postal i escriure-li que hi tornaria el cap de setmana següent. Es van casar un any després del dia que s’havien conegut, i suposo que tothom que els coneixia estarà d’acord que en Barry sabia reconèixer el millor quan ho tenia davant dels ulls. Després van tenir quatre fills preciosos: en Fergus, la Niamh, la Siobhan i en Declan…

En Gavin inspirava i expirava tot reconcentrat, cap a dins, cap a fora, mirant de no escoltar i plantejant-se què coi tindria a dir el seu germà d’ell en les mateixes circumstàncies. Ell no havia tingut la sort d’en Barry; la seva vida amorosa no donava per a una bona història. No havia entrat mai en un pub i hi havia trobat la dona perfecta, rossa, somrient i disposada a servir-li una pinta. No, ell havia trobat la Lisa, que no es podia dir precisament que opinés que ell valia ni una escopinada; set anys de guerra cada vegada més cruenta havien culminat en unes purgacions, i després, gairebé sense pausa, havia aparegut la Kay, que se li havia enganxat com una paparra agressiva i amenaçadora…

Fos com fos, en acabat li trucaria, perquè no creia que pogués tornar a la soledat de casa seva després d’allò. Se sinceraria, li explicaria fins a quin punt havia estat horrorós i estressant l’enterrament i li diria que li hauria agradat que l’acompanyés. Segur que allò dissiparia qualsevol ombra que quedés de la seva baralla. Aquella nit no volia estar sol.

Dos bancs enrere, en Colin Wall ploriquejava amb sanglots petits però audibles amb la cara enfonsada en un mocador gran i humit. La Tessa li havia posat una mà a la cuixa i l’hi estrenyia suaument. Pensava en en Barry, en com hi havia confiat perquè l’ajudés amb en Colin; en el consol dels riures compartits; en la seva generositat d’esperit inesgotable. El recordava amb tota nitidesa, baix i rubicund, fent broma amb la Parminder a l’última festa; imitant els escarafalls d’en Howard Mollison quan parlava dels Fields; aconsellant en Colin amb molt de tacte, com només ell ho sabia fer, que acceptés el comportament d’en Fats més com a propi de l’adolescència que no com a sociopàtic.

Li feia por el que la pèrdua d’en Barry Fairbrother podia significar per a l’home que seia al seu costat; por pensar en com s’ho farien per acostumar-se a aquella absència enorme; por que en Colin hagués fet una promesa al difunt que no pogués complir, i que no s’adonés de fins a quin punt la Mary, amb qui volia parlar insistentment, li tenia antipatia. I amb tota la seva ansietat i tristor s’hi entrelligava la preocupació habitual, com un cuc obstinat i molest: en Fats, i com s’ho faria per evitar una explosió, com aconseguiria que anés al cementiri o com li amagaria a en Colin que no hi havia anat, cosa que, al capdavall, potser resultaria més fàcil.

—Acabarem la cerimònia d’avui amb una cançó que han escollit les filles d’en Barry, la Niamh i la Siobhan. Una cançó que significava molt per a elles i per al seu pare —va dir el pastor, que, amb el to de veu, va aconseguir desprendre’s de qualsevol responsabilitat personal pel que estava a punt de passar.

El ritme de la bateria va sonar tan fort a través dels altaveus invisibles que els assistents van fer un bot. Una veu enèrgica amb accent nord-americà cridava «Uh, uh, uh» mentre Jay-Z rapejava:

Good girl gone bad —

Take three —

Action.

No clouds in my storms…

Let it rain, I hydroplane into fame

Comin’ down with the Dow Jones…



Alguna gent va creure que havia estat un error: en Howard i la Shirley van intercanviar mirades d’indignació, però ningú no va prémer l’«stop» ni va recórrer el passadís central demanant disculpes. Llavors, va començar a cantar una veu femenina potent i sexi:

You had my heart

And we’ll never be worlds apart

Maybe in magazines

But you’ll still be my star…[4]



Els portadors van començar a carregar el fèretre de vímet passadís amunt, seguits per la Mary i els fills.

… Now that it’s raining more than ever

Know that we’ll still have each other

You can stand under my umbuh-rella

You can stand under my umbuh-rella[5]



Els assistents van anar sortint a poc a poc de l’església, fent esforços per no caminar al ritme de la cançó.





II


L’Andrew Price va agafar la bicicleta del seu pare pel manillar i la va treure del garatge amb compte de no ratllar el cotxe. La va fer baixar pels esglaons de pedra i va travessar la porta de la tanca metàl·lica; llavors, al carrer, va recolzar un peu en un pedal, es va impulsar amb l’altre uns quants metres i va passar la cama lliure per damunt del selló. Va girar a mà esquerra pel carrer que baixava turó avall amb un pendent de vertigen i va accelerar, sense prémer els frens, en direcció a Pagford.

Les tanques d’arbustos i el cel es van desdibuixar, i ell es va imaginar en un velòdrom mentre el vent li acariciava els cabells nets i la cara, que encara li coïa per haver-se-la rentat enèrgicament. Quan va arribar a l’altura del jardí en forma de formatget dels Fairbrother va prémer els frens, perquè feia uns mesos havia agafat aquell revolt massa ràpid, havia caigut i havia hagut de tornar a casa amb els texans esparracats i una banda de la cara plena d’esgarrapades…

Agafant-se al manillar amb una sola mà, va deixar córrer la bicicleta sense pedalejar fins a Church Row i va gaudir d’una segona explosió de velocitat en baixada, tot i que no tan pronunciada, que se li va estroncar una mica quan va veure que a la sortida de l’església carregaven un fèretre en un cotxe de morts i una multitud vestida de negre travessava el portal de fusta del temple. Va pedalejar amb fúria per tombar la cantonada i fer-se fonedís. No li venia de gust veure com en Fats sortia de l’església al costat d’un Cubby destrossat, amb el vestit i la corbata de quatre xavos que havia descrit amb repugnància còmica a la classe de llengua de la vigília. Hauria estat com interrompre el seu amic mentre defecava.

Mentre rodejava la plaça major pedalejant tranquil·lament, es va apartar amb una mà els cabells de la cara preguntant-se si l’aire fred li hauria atenuat l’acne violat vermellós i si la màscara facial antibacteriana en devia haver millorat l’aspecte: havia vingut des de casa en Fats (era perfectament plausible, no hi havia raó per pensar que no fos veritat), i això volia dir que Hope Street li anava tan de pas per baixar al riu com haver agafat el primer trencant. Per tant, la Gaia Bawden (si és que per casualitat mirava per la finestra de casa seva, i per casualitat el veia, i per casualitat el reconeixia) no tenia per què pensar que l’Andrew feia aquell camí per ella. Ell no havia previst haver-li de donar explicacions de per què anava amb bicicleta pel seu carrer, però no parava de donar voltes a aquella història inventada perquè estava convençut que li donava un aire d’indiferència d’allò més atractiu.

Només volia saber quina era la casa de la Gaia. Ja feia dos caps de setmana que havia recorregut la filera de cases adossades amb els nervis a flor de pell, però fins ara havia estat incapaç de descobrir quina d’elles allotjava el Sant Greal. L’únic que sabia, gràcies a les seves mirades furtives a través de les finestres brutes de l’autobús escolar, era que vivia a la banda dreta, la dels números parells.

Quan va tombar la cantonada, va fer un esforç per recompondre’s les faccions i fer el paper d’un home que baixés al riu tot xino-xano amb bicicleta per la via més directa, absort en els seus pensaments, però no tant per no reconèixer un company o companya de classe si se’l trobava…

Era allà. A la vorera. Les cames el van continuar impulsant, tot i que no notava els pedals, i va prendre consciència de sobte de fins a quin punt eren fins els neumàtics sobre els quals aguantava l’equilibri. Ella es regirava la bossa de mà de pell, amb els cabells vermellosos penjant-li com una cortina al voltant de la cara. Darrere seu, la porta del número deu entreoberta. Una samarreta negra fins a mitja cintura, una franja de pell nua, un cinturó aparatós i uns texans ajustats… Quan ell gairebé passava pel seu costat, ella va tancar la porta i es va girar; els cabells se li van apartar d’aquell rostre tan bonic i va dir, amb veu nítida i amb el seu accent de Londres:

—Ei, hola.

—Hola —va dir ell.

Les cames li van continuar pedalejant. Dos metres, quatre metres… ¿Per què no s’havia parat? L’estat de xoc no li deixava interrompre el moviment i no gosava girar-se; ja arribava al final del carrer; ara no caiguis, hòstia!; va desaparèixer darrere la cantonada, massa estupefacte per sospesar si era més gran l’alleujament o la decepció per haver-la deixat enrere.

Hòstia puta.

Va continuar pedalejant fins a la zona boscosa que hi havia al peu de Pargetter Hill, on el riu centellejava intermitentment a través dels arbres, però ell no veia res més que la Gaia, que tenia gravada a foc a la retina, com un llum de neó. El carrer estret es va convertir en un camí de sorra i la brisa suau que pujava des de l’aigua li va acariciar la cara, que no creia que se li hagués ruboritzat perquè tot havia anat molt ràpid.

—Hòstia puta! —va exclamar en veu alta cap a l’aire fresc i el camí desèrtic.

Va repassar amb excitació aquella cova del tresor inesperada i magnífica: el seu cos perfecte, revelat pels pantalons cenyits i l’elasticitat del cotó; el número deu darrere seu, sobre una porta vella i escrostonada de color blau; «Ei, hola», amb aquella desimboltura, aquella naturalitat; o sigui que sí, definitivament les seves faccions estaven guardades en algun racó del cervell que palpitava darrere aquell rostre tan excels.

La bicicleta va sotraguejar sobre el camí, que s’havia tornat pedregós i irregular. Eufòric, en va baixar només quan començava a perdre l’equilibri. Després la va empènyer a través dels arbres i va sortir a l’estreta riba del riu, on la va deixar a terra, entre els buixols que s’havien obert com minúscules estrelles blanques des de la seva última visita.

Quan li havia començat a agafar la bicicleta, el seu pare li havia dit: «Si has d’entrar a alguna botiga, lliga-la. T’aviso, com te la robin…». Però el cadenat no era prou llarg per lligar-la a cap dels arbres i, en qualsevol cas, com més lluny estava del seu pare, menys por li feia. Sense treure’s del cap aquells centímetres de cintura plana i nua i el rostre exquisit de la Gaia, va caminar fins al lloc on la vora del riu donava pas al pendent erosionat del turó, que davallava com un penya-segat rocós per damunt de l’aigua verda.

La franja de terra més estreta, relliscosa i esmicoladissa discorria per la part inferior d’aquell penya-segat. L’única manera de travessar-la, si els peus t’havien crescut i ja en feien dos com els que tenies quan havies fet aquell viatge per primera vegada, era avançar de costat, inclinat cap a la superfície vertical, agafant-te fort a les arrels i a les puntes de roca que sobresortien.

Per a l’Andrew, l’olor d’humus i de terra molla del riu era d’allò més familiar, com ho eren el tacte d’aquella estreta franja de terra i herbes sota els peus i les esquerdes i roques que buscava amb les mans al pendent del turó. Ell i en Fats havien descobert l’amagatall secret quan tenien onze anys. Havien estat perfectament conscients que el que feien estava prohibit i era perillós; els havien previngut sobre el riu. Morts de por, però decidits a no confessar-ho a l’altre, havien avançat sigil·losament per aquella cornisa traïdora agafant-se a tot allò que sobresortís de la paret de roca i, en el punt més estret de tots, aferrant-se amb força a la samarreta de l’altre.

Fins i tot amb el cap a una altra banda, els anys de pràctica permetien a l’Andrew avançar com un cranc al llarg del mur de terra i roca amb l’aigua corrent-li a tota velocitat a menys d’un metre de les vambes; arribat a un cert punt, ajupint-se i balancejant-se amb habilitat, aconseguia entrar a l’escletxa de la paret que havien trobat feia tants anys. En aquell moment, ho havien interpretat com una recompensa divina pel seu atreviment. Ara, l’Andrew ja no hi cabia dret, però era una mica més gran que una tenda de campanya doble i hi havia prou espai per a dos adolescents estirats l’un al costat de l’altre mentre escoltaven la remor del riu i contemplaven el cel viat pels arbres i emmarcat per l’entrada triangular.

La primera vegada que hi havien estat, havien picat i gratat amb pals el fons del forat, però no hi havien trobat cap passatge secret que pugés fins a l’abadia que els quedava al damunt; s’havien consolat celebrant el fet que eren els únics que havien descobert l’amagatall, i havien perjurat que guardarien el secret per sempre més. A l’Andrew li semblava recordar un jurament solemne, amb escopinada i declamació d’una fórmula. Al principi l’havien anomenat «la cova», però des de feia un temps era el «Cubby Hole».

Tot i que el sostre inclinat era de roca, la petita concavitat feia olor de terra. Una marca verd fosc indicava que el riu l’havia inundat en el passat, encara que no fins dalt de tot. El terra estava cobert de les seves puntes de cigarret i de porros. L’Andrew es va asseure amb les cames penjant-li per damunt de l’aigua verdosa dels llots i es va treure de la butxaca de la jaqueta el tabac i l’encenedor comprats amb el que li havia quedat dels diners de l’aniversari, ara que li havien tret la setmanada. Es va encendre un cigarret, va fer una pipada profunda i va reviure l’encontre gloriós amb la Gaia Bawden amb tot el detall de què va ser capaç: cintura fina i malucs sinuosos; pell cremosa entre el cinturó i la samarreta; boca carnosa i ampla; «Ei, hola». Era la primera vegada que la veia sense l’uniforme de l’institut. ¿On anava, tota sola, amb la bossa de mà de pell? ¿Què li oferia Pagford un dissabte al matí? ¿Que potser pensava agafar l’autobús fins a Yarvil? ¿A què es dedicava quan no estava visible? ¿Quins misteris femenins l’ocupaven?

Es va plantejar per enèsima vegada si era concebible que una pell i uns ossos conformats amb tanta perfecció continguessin una personalitat banal. La Gaia era la primera persona que li feia pensar en aquelles coses: la idea d’un cos i una ànima com a entitats separades no li havia ni passat pel cap fins que s’havia fixat en ella. Encara que mirava d’imaginar-se quin aspecte i quin tacte tindrien els seus pits a partir de la prova visual que havia obtingut observant-los a través de la camisa de l’uniforme, lleugerament transparent, i d’allò que havia reconegut com un sostenidor de color blanc, es negava a creure que la fascinació que li provocava fos exclusivament física. Tenia una manera de moure’s que el commovia tant com la música, que era el que més el commovia del món. L’esperit que animava aquell cos incomparable, doncs, també havia de ser únic, oi? ¿Per què hauria d’engendrar la natura un recipient com aquell, si no per guardar-hi un contingut encara més valuós?

L’Andrew sabia quin aspecte tenien les dones despullades, perquè l’ordinador de l’habitació d’en Fats no estava sotmès a cap mena de control patern. Plegats havien explorat tota la pornografia gratuïta que havien pogut: vulves rapades; llavis rosats que es tibaven per mostrar escletxes entreobertes; galtes del cul separades que revelaven anus com botons arrugats; boques plenes de pintallavis que regalimaven semen. A l’Andrew, l’excitació sempre se li multiplicava per la consciència aterridora que l’arribada de la senyora Wall a l’habitació només es podia sentir quan arribava a l’esglaó del mig de l’escala, que cruixia. A vegades trobaven coses estranyes que els feien rebentar de riure, tot i que l’Andrew no sabia dir si li provocaven més excitació o repulsió (fuets i selles de muntar, arnesos, cordes, mànegues de tota mena; i un cop, cosa davant de la qual ni tan sols en Fats havia estat capaç de riure, primers plans d’artefactes plens de cargols, agulles sobresortint de pells toves i rostres femenins petrificats, xisclant).

Junts s’havien convertit en experts en pits siliconats, enormes, rodons i turgents. «Plàstic», deia un amb fredor científica mentre miraven la pantalla amb la porta falcada contra la irrupció dels pares d’en Fats. La rossa asseguda sobre un home gros i pelut tenia els braços aixecats i els pits grans de mugrons foscos li penjaven de la petita caixa toràcica com boles de bowling, i, a sota de cadascun, s’endevinaven unes línies fines d’un color violaci brillant que desvelaven els punts per on s’havia introduït la silicona. Mirant-los, un gairebé es podia imaginar què es notava en tocar-los: una fermesa com si sota la pell hi hagués una pilota de futbol. L’Andrew no concebia res més eròtic que un pit natural; tou i esponjós, i potser una mica elàstic, i els mugrons (esperava), en canvi, ben durs.

Totes aquestes imatges se li barrejaven dins el cap, a altes hores de la nit, amb les possibilitats que oferien les noies reals, les noies humanes, i la poca cosa que arribava a notar a través de la roba si aconseguia apropar-s’hi prou. La Niamh era la menys agraciada de les bessones Fairbrother, però era la que havia mostrat més disposició a la discoteca que s’havia organitzat al teatre de l’institut per Nadal. Mig amagats darrere el teló amb pudor de resclosit, en un racó fosc, s’havien estret l’un contra l’altra i l’Andrew li havia ficat la llengua a la boca. Els dits li havien aconseguit avançar fins a la veta del sostenidor, ni un centímetre més, perquè ella s’hi resistia. L’havia esperonat, sobretot, saber que en Fats estava arribant més lluny en algun lloc fora del teatre. I ara el cap li bullia i li palpitava per culpa de la Gaia. Era la noia més sexi que havia vist mai i, alhora, la font d’un altre anhel del tot inexplicable. Alguns canvis d’acords, alguns ritmes, el feien estremir fins al més pregon de l’ànima; i la Gaia Bawden aconseguia el mateix efecte.

Es va encendre un segon cigarret amb la punta encara encesa del primer, que va llançar a l’aigua. Llavors va sentir una fressa que li era molt familiar i es va tirar endavant per veure com en Fats, que encara duia posat el vestit de l’enterrament, avançava per l’estreta cornisa amb les cames i els braços oberts, agafant-se on podia, fins a l’obertura on l’Andrew l’esperava assegut.

—Fats.

—Arf.

L’Andrew va arronsar les cames per permetre a en Fats pujar al Cubby Hole.

—Collons! —va exclamar en Fats quan va haver aconseguit enfilar-s’hi. Els seus moviments maldestres recordaven els d’una aranya, amb aquells membres llarguíssims i aquella primesa ressaltada pel vestit negre.

L’Andrew li va allargar un cigarret. En Fats sempre se’ls encenia com si fes un vent de mil dimonis, protegint la flama amb una mà i arrufant una mica el front. Va fer una pipada, va deixar anar un anell de fum fora del Cubby Hole i es va afluixar la corbata gris fosc. Amb aquell vestit, que se li havia embrutat de terra als genolls i les mànigues en el viatge fins a la cova, semblava més gran i, fet i fet, no se’l veia tan ridícul.

—Qualsevol diria que sí, que eren cul i merda —va dir en Fats després de fer una nova pipada al cigarret.

—En Cubby està molt afectat, oi?

—Afectat? Collons, està histèric. —En Fats va deixar anar un altre anell de fum i es va estirar una de les orelles extragrans—. He fotut el camp abans que acabés. Encara no l’han ni enterrat.

Van fumar una estona en silenci amb els ulls clavats en l’aigua fangosa. L’Andrew va reflexionar en les paraules «he fotut el camp abans que acabés» i en el grau d’autonomia que tenia en Fats comparat amb ell. En Simon i la seva fúria s’interposaven entre ell i la llibertat: a Hilltop House, sovint acabaves castigat simplement pel fet de ser-hi. Una vegada, la imaginació se li havia quedat fascinada en un mòdul peculiar de la classe de filosofia i religió en què havien parlat dels déus primitius, amb tota la seva còlera i violència arbitràries, i dels intents de les primeres civilitzacions per aplacar-los. Ell havia pensat en la naturalesa de la justícia tal com l’havia conegut: el seu pare com a déu pagà i la seva mare com a gran sacerdotessa del culte, que mirava d’interpretar i intercedir, per regla general equivocadament, però sempre insistint, malgrat tots els indicis en contra, que la deïtat, en el fons, amagava una gran magnanimitat i una gran sensatesa.

En Fats va començar a llançar anells de fum al sostre del Cubby Hole amb el cap recolzat a la paret de roca. Rumiava en una cosa que volia dir a l’Andrew. Durant tot l’enterrament, mentre el seu pare sanglotava i ploriquejava dins el mocador, havia assajat mentalment com començaria. Tenia tantes ganes d’explicar-ho que li costava retenir-se, però estava decidit a no esguerrar-ho. Segons ell, la manera de relatar-ho era gairebé tan important com el fet en si. No volia que l’Andrew pensés que havia corregut fins a l’amagatall només per dir-li allò.

—Suposo que saps que en Fairbrother era membre del consell del districte, oi? —va dir l’Andrew.

—Sí —va dir en Fats, content que el seu amic hagués iniciat una conversa que ompliria una estona.

—En Si-Pie diu que es presentarà a la plaça vacant.

—¿En Si-Pie? ¿De debò? —va exclamar en Fats, arrufant el front—. ¿Què collons li ha picat?

—Diu que en Fairbrother acceptava suborns d’un contractista. —L’Andrew havia sentit com en Simon en parlava amb la Ruth aquell matí a la cuina. Allò ho havia explicat tot—. Vol una part del pastís.

—Aquest no era en Barry Fairbrother! —va fer en Fats, rient, mentre tirava la cendra del cigarret al terra de la cova—. I tampoc no era el consell del districte! Era un tal Frierly, al consell municipal de Yarvil. El paio estava a la junta escolar de Winterdown. En Cubby va tenir un atac de nervis quan els diaris li van trucar perquè fes declaracions i tota la pesca. Al tal Frierly el van acabar expulsant. ¿Que no llegeix el Yarvil and District Gazette, en Si-Pie?

L’Andrew va mirar fixament en Fats.

—Típic d’ell, hòstia.

Va apagar el cigarret contra el terra, avergonyit de com n’arribava a ser, d’idiota, el seu pare. L’havia cagat, per variar. Menyspreava els seus veïns, es burlava de les seves preocupacions i estava molt orgullós de viure aïllat a la seva caseta de segona fila al capdamunt del turó; de sobte, li arribava una informació equivocada i decidia exposar tota la família a una gran humiliació.

—Corrupte com ell sol, en Si-Pie, oi? —va dir en Fats.

L’anomenaven Si-Pie perquè així era com li deia afectuosament la Ruth. En Fats l’hi havia sentit dir una vegada que havia anat a casa l’Andrew a berenar i ja no l’havia anomenat mai més de cap altra manera.

—Ja ho pots ben dir —va fer l’Andrew mentre es plantejava si podria dissuadir el seu pare de presentar-se al càrrec de membre del consell explicant-li que s’havia equivocat d’home i de consell.

—Quina casualitat —va dir en Fats—. En Cubby també s’hi presenta. —Va treure el fum pel nas amb els ulls clavats a la paret esquerdada que l’Andrew tenia damunt del cap—. ¿Qui creus que votarà, la gent, el malparit o l’imbècil?

L’Andrew va deixar anar una rialla. No hi havia res que el divertís més que sentir com en Fats anomenava «malparit» el seu pare.

—I ara, fes una ullada a això —va dir en Fats, aguantant-se el cigarret entre els llavis mentre es donava uns copets als malucs, tot i que sabia que duia el sobre a la butxaca interior de l’americana—. Mira —va afegir, traient el sobre i obrint-lo davant dels ulls de l’Andrew perquè en veiés el contingut: unes boletes marrons de la mida de grans de pebre en una mescla polsosa de tiges i fulles seques—. Es diu sinsemilla.

—¿Què és?

—Puntes i brots d’una planta de marihuana normal i corrent sense fertilitzar —va dir en Fats— especialment preparada perquè fumis i gaudeixis.

—¿Quina diferència hi ha amb la xocolata habitual? —va preguntar l’Andrew, amb qui en Fats havia compartit diverses pedres de resina de cànnabis negra al Cubby Hole.

—És per variar una mica —va dir en Fats, traient-se un cigarret dels seus i un paquet de Rizla, d’on va treure tres papers que va enganxar l’un amb l’altre.

—¿D’on l’has tret? ¿D’en Kirby? —va preguntar l’Andrew mentre examinava i ensumava el contingut del sobre.

Tothom sabia que l’Skye Kirby era la persona a qui calia acudir en qüestions de droga. Anava un curs per sobre seu. El seu avi era un vell hippy a qui havien jutjat unes quants vegades per cultivar la seva pròpia marihuana.

—Sí. Escolta, he sentit a parlar d’un paio dels Fields que es diu Obbo —va dir en Fats mentre esberlava cigarrets i n’abocava el tabac al paper de fumar— i que pot aconseguir qualsevol cosa. Fins i tot cavall, si en vols.

—Però tu no en vols, de cavall, oi? —va preguntar l’Andrew sense deixar d’observar la cara d’en Fats.

—Bah, no —va dir en Fats, agafant el sobre i abocant la sinsemilla a sobre del tabac. En acabat, va cargolar el paper, va llepar-ne la vora per enganxar-lo, va donar uns copets a la punta del porro i va cargolar el paper que sobrava per deixar-lo tancat.

—Perfecte —va dir amb aire triomfal.

Havia planificat donar la notícia a l’Andrew després de fer-li tastar la sinsemilla a mode d’escalfament. Va allargar el braç perquè el seu amic li donés l’encenedor, es va posar l’extrem que tenia el filtre de cartró a la boca i va encendre el porro. Va fer una pipada profunda i contemplativa, va expulsar el fum amb un raig llarg i blau i va repetir el procés.

—Mmm —va dir, aguantant-se el fum als pulmons. Llavors va imitar en Cubby, a qui un Nadal la Tessa havia fet un curs de tastavins—. Herbaci. Regust intens. Pinzellades de… Hòstia…! —La marihuana li havia pujat de sobte i, tot i que estava assegut, es va marejar. Va treure el fum entre rialles—. Té, tasta-ho.

L’Andrew va agafar el porro, rient pel que estava a punt de fer i pel somriure beatífic que s’havia dibuixat al rostre d’en Fats, que es contradeia amb el seu perenne front arrufat.

Va fer una pipada i va notar com el poder de la droga l’irradiava des dels pulmons i començava a distendre’s i a relaxar-se. A la pipada següent, li va fer l’efecte que allò era com si et sacsegessin el cap, igual que si fos una estora, i així se n’eliminaven les arrugues i tot es tornava suau i senzill i fàcil i agradable.

—Perfecte —va imitar en Fats, i va somriure en sentir-se la pròpia veu. Va allargar el porro als dits d’en Fats, que ja l’esperaven, i va assaborir aquella sensació de benestar.

—¿Vols que te n’expliqui una de bona? —va dir en Fats sense poder reprimir un ampli somriure.

—Digues.

—Ahir me la vaig follar.

L’Andrew va estar a punt de preguntar «qui?», però el seu cervell enterbolit va fer memòria: la Krystal Weedon, naturalment; la Krystal Weedon, ¿qui, si no?

—On? —va preguntar. Quina estupidesa, no era el que volia saber.

En Fats es va ajeure d’esquena dins el vestit funerari amb els peus estirats cap al riu. Sense dir res, l’Andrew se li va ajeure al costat en direcció contrària. Havien dormit així, capiculats, quan de petits havien passat la nit l’un a casa de l’altre. Amb els ulls clavats al sostre de roca, on el fum blau es mantenia suspès, arremolinant-se, l’Andrew va esperar que el seu amic n’hi expliqués fins l’últim detall.

—Vaig dir a en Cubby i la Tess que anava a casa teva, o sigui que ja ho saps —va començar en Fats. Va passar el porro al seu amic, es va posar les llargues mans damunt del pit i es va escoltar mentre explicava la història—. Llavors vaig agafar l’autobús que va als Fields i ens vam trobar davant de la vinateria Oddbins.

—¿La del Tesco? —va preguntar l’Andrew. No tenia ni idea de per què no parava de fer preguntes estúpides.

—Això mateix —va dir en Fats—. Vam anar cap al parc. En un racó, darrere els lavabos públics, hi ha arbres. És agradable i tranquil. Es feia fosc.

En Fats va canviar de posició i l’Andrew li va tornar el porro.

—Entrar és més difícil del que m’havia imaginat —va continuar en Fats. L’Andrew estava hipnotitzat, mig amb ganes de riure però sense voler-se perdre ni el més petit detall sense maquillar que li pogués donar el seu amic—. Estava més humida quan li ficava el dit.

A l’Andrew li va pujar una rialla pel pit com si fos una bossa de gas atrapat, però se la va reprimir.

—Vaig haver d’empènyer molt per entrar del tot. És més estret del que em pensava.

L’Andrew va veure un raig de fum que s’alçava des del lloc on devia ser el cap d’en Fats.

—Em vaig escórrer al cap de deu segons. Un cop ets a dins, la sensació és l’hòstia.

L’Andrew va fer esforços per no riure, per si encara hi havia més detalls.

—I això que em vaig posar un condó. Deu ser millor sense.

Va tornar el porro a l’Andrew, que hi va fer una pipada, pensatiu. Més difícil d’entrar del que un podria creure; deu segons i fora. No sonava a res de l’altre món, però ¿què no hauria donat per fer-ho? Es va imaginar la Gaia Bawden estirada d’esquena per a ell i, sense voler-ho, va deixar anar un petit gemec que va semblar que en Fats no sentia. Perdut en un garbuix d’imatges eròtiques, amb una erecció, va continuar xuclant el porro ajagut en el tros de terra que el seu cos anava escalfant i escoltant el brogit suau del riu a poca distància del cap.

—¿Què és el més important, Arf? —va preguntar en Fats després d’una pausa llarga i somiadora.

Amb el pensament submergit en un sopor agradable, l’Andrew va contestar:

—El sexe.

—Sííí —va dir en Fats, fascinat—. Follar. Això és el més important. Propo… propogar l’espècie. Llenceu els condons. Multipliqueu-vos.

—Sííí —va dir l’Andrew, rient.

—I la mort —va dir en Fats. L’havia impressionat veure el fèretre, tan real, i la poca quantitat de material que s’interposava entre tots aquells voltors expectants i el cadàver. No es penedia d’haver marxat abans de veure’l desaparèixer sota terra—. Ho ha de ser, oi? La mort.

—Sííí —va dir l’Andrew, pensant en imatges de guerra i accidents de cotxe, morir enmig de flamarades de velocitat i glòria.

—Sííí —va dir en Fats—. Follar i morir. No hi ha res més, oi? Follar i morir. Això és la vida.

—Provar de follar i provar de no morir.

—O provar de morir —va dir en Fats—. Alguna gent. Al límit.

—Sííí. Al límit.

Hi va haver una altra estona de silenci. L’amagatall estava fred i boirós.

—I la música —va dir l’Andrew amb parsimònia, observant el fum blau suspès sota la roca fosca.

—Sííí —va dir en Fats en la distància—. I la música.

El riu va continuar fluint per davant del Cubby Hole.





SEGONA PART


Opinió de bona fe



7.33 Les opinions de bona fe en un tema d’interès públic no són perseguibles.

CHARLES ARNOLD-BAKER

Administració de consells locals,

7a edició





I


PLOVIA A LA TOMBA D’EN Barry Fairbrother. A les targetes, les lletres es desdibuixaven. El gira-sol ufanós de la Siobhan desafiava l’impacte de les gotes, però les frèsies i els lliris de la Mary es van arronsar i a la fi es van pansir del tot. La corona de crisantems s’anava enfosquint a mesura que es feia malbé. La pluja feia créixer el riu, corria pels canalons i convertia els carrers costeruts de Pagford en pendents llustrosos i traïdors. Les finestres de l’autobús escolar estaven entelades; els cistells penjants de flors de la plaça major van quedar xops, i la Samantha Mollison, que havia posat els eixugaparabrises a la màxima potència, va patir una petita col·lisió quan tornava a casa des de la ciutat després de la feina.

Un exemplar del Yarvil and District Gazette va sobresortir de la bústia de la porta de la senyora Catherine Weedon, de Hope Street, durant tres dies, fins que es va mullar i es va fer illegible. Finalment, l’assistenta social Kay Bawden el va treure de la bústia, va mirar a través de l’escletxa rovellada i va veure la pobra dona desplomada al peu de les escales. Un policia va ajudar a esbotzar la porta i la senyora Weedon va ser traslladada amb ambulància a l’hospital South West General.

La pluja no va afluixar i va obligar a posposar la feina al pintor de rètols a qui havien encarregat substituir el nom de l’antiga sabateria. Va ploure durant quatre dies i quatre nits, i la plaça es va omplir de geperuts amb impermeable i els paraigües no paraven de xocar a les voreres estretes.

A en Howard Mollison, el tamborineig suau contra els vidres li semblava tranquil·litzador. Assegut a l’estudi que en altre temps havia estat l’habitació de la seva filla Patricia, contemplava el correu electrònic que li havia enviat el diari local. Havien decidit publicar l’article del regidor Fairbrother en què defensava que els Fields havien de seguir formant part de Pagford, però, en honor a l’equanimitat, esperaven que un altre regidor defensés la postura contrària al cap d’una setmana.

S’ha girat la truita, ¿oi, Fairbrother?, va pensar en Howard amb satisfacció. I tu que et pensaves que tot sortiria tal com ho havies planejat…

Va tancar el correu i va desviar l’atenció cap a la petita pila de papers que tenia a un costat. Eren les cartes que havien arribat sol·licitant que es convoquessin eleccions per cobrir la vacant d’en Barry. Els estatuts indicaven que calien nou sol·licituds per forçar una votació pública, i ell n’havia rebut deu. Les va llegir una per una mentre li arribaven de fons les veus intermitents de la seva dona i la seva sòcia, que comentaven a la cuina tots els detalls del sucós escàndol del desplomament de la vella senyora Weedon i dels dies que havien passat fins que finalment algú l’havia descobert.

—… ningú no decideix canviar de metge perquè sí, oi? La Karen va dir que la dona havia sortit cridant a plens pulmons…

—… que li havia donat unes pastilles equivocades, sí, ja ho sé —va dir la Shirley, que considerava que tenia el monopoli de qualsevol especulació d’àmbit mèdic perquè era voluntària a l’hospital—. Suposo que al South West General faran les proves corresponents.

—Jo, si fos la doctora Jawanda, estaria força amoïnada.

—Segur que es pensa que els Weedon són massa ignorants per posar cap denúncia, però no hi farà res si l’hospital esbrina que la medicació no era la correcta.

—La faran fora —va dir la Maureen amb fruïció.

—Exacte —va dir la Shirley—. I estic convençuda que molta gent se sentirà alleujada. Apa siau!

En Howard classificava metòdicament les cartes en piles. En Miles havia omplert unes sol·licituds que va deixar a part. La resta eren de companys regidors del consell del districte. En aquest sentit, no va tenir cap sorpresa; des que la Parminder li havia escrit un correu dient-li que coneixia algú interessat a ocupar el lloc d’en Barry, havia donat per fet que aquells sis se li unirien per exigir eleccions. Ells i la mateixa Benzina constituïen el que en Howard havia batejat com «la facció esvalotadora», el líder de la qual havia caigut recentment. En una segona pila, doncs, hi va desar les sol·licituds d’en Colin Wall, el candidat que havien escollit.

En una tercera pila hi va desar unes altres quatre cartes que també havien estat d’allò més previsibles: eren d’uns protestaires professionals de Pagford, uns individus que en Howard tenia per eterns insatisfets i suspicaços, tots prolífics autors de cartes al Yarvil and District Gazette. Cadascun tenia una fixació personal en alguna esotèrica qüestió local, i tots es consideraven «independents»; haurien estat els primers a cridar «nepotisme!» si s’hagués cooptat en Miles per ocupar el lloc d’en Fairbrother; amb tot, calia tenir en compte que eren de les persones més contràries als Fields que hi havia al poble.

En Howard va agafar les dues últimes cartes, una a cada mà, i les va sospesar. Una era d’una dona que no coneixia de res i que afirmava (en Howard no donava mai res per segur) que treballava a la clínica de desintoxicació Bellchapel (el fet que es presentés amb el cognom de soltera l’inclinava a creure-se-la). Al cap d’uns moments de vacil·lació, la va deixar a la pila de les sol·licituds d’en Cubby Wall.

L’última carta, que no estava signada i estava escrita amb un processador de textos, exigia eleccions en uns termes força intempestius. Semblava feta amb precipitació i deixadesa, i estava farcida d’errors. Començava enaltint les virtuts d’en Barry Fairbrother i acabava afirmant literalment que en Miles era «indicne de ucupar el seu lloc». A en Howard li va passar pel cap que potser es tractava d’un client insatisfet d’en Miles i que, en aquest cas, es podia acabar convertint en un problema. Calia estar previngut davant d’aquella mena de riscos potencials. Amb tot, no tenia clar que una carta anònima pogués comptar com a vot favorable a la convocatòria d’eleccions. Finalment, doncs, la va introduir a la petita trituradora de paper que la Shirley li havia regalat per Nadal.





II


Edward Collins & Co., el bufet d’advocats de Pagford, ocupava el pis superior d’una casa adossada d’obra vista que allotjava una òptica a la planta baixa. L’Edward Collins ja feia temps que era mort, i el bufet el componien dos homes: en Gavin Hughes, el soci assalariat, amb una finestra al despatx, i en Miles Mollison, el soci accionista, amb dues. Compartien una secretària de vint-i-vuit anys, soltera, plana però amb bon tipus. La Shona reia massa totes les bromes d’en Miles i tractava en Gavin amb un paternalisme gairebé ofensiu.

El divendres posterior a l’enterrament d’en Barry Fairbrother, en Miles va trucar a la porta del despatx d’en Gavin a la una del migdia i hi va entrar sense esperar resposta. Va trobar el seu soci contemplant el cel grisós a través de la finestra esquitxada de gotes de pluja.

—Surto a dinar —va dir—. Si la Lucy Bevan arriba aviat, ¿faràs el favor de dir-li que tornaré a les dues? La Shona no hi és.

—Sí, i tant —va dir en Gavin.

—¿Va tot bé?

—Ha trucat la Mary. Es veu que hi ha un problema tècnic amb l’assegurança de vida d’en Barry. Vol que l’ajudi a solucionar-ho.

—Ah, vaja. Pots ocupar-te’n, oi? Per a qualsevol cosa, seré aquí a les dues.

En Miles es va posar l’abric, va baixar corrents les escales i va caminar a pas lleuger pel carreró batut per la pluja que duia a la plaça major. Una escletxa momentània entre els núvols va fer que la llum del sol banyés el monument als caiguts relluent i els testos penjants. Va experimentar una alenada d’orgull atàvic mentre travessava la plaça en direcció a Mollison and Lowe, aquella institució de Pagford, la botiga més elegant de totes; un orgull que el costum no havia fet disminuir, sinó que més aviat havia aprofundit i havia fet madurar.

Quan va obrir la porta de la xarcuteria, va sonar la campaneta. Es respirava ambient d’hora punta de dinar: davant del taulell esperava una cua de vuit persones i en Howard, amb les seves vestidures de botiguer, estava plenament ficat en el paper.

—… i un quart d’olives negres per a la Rosemary. ¿Alguna cosa més? Res més per a la Rosemary. Així doncs, seran… vuit lliures i seixanta-dos penics. Deixem-ho en vuit lliures, estimada, en nom de la nostra extensa i fructífera associació…

Somriures i gratitud; la dringadissa i el cop sec de la caixa enregistradora.

—Ah, i vet aquí el meu advocat, que ha vingut a controlar-me —va vociferar en Howard, picant l’ullet a en Miles i rient per damunt dels caps que conformaven la cua—. Si vol fer el favor d’esperar-me a la rebotiga, senyor, miraré de no dir res que m’incrimini a la senyora Howson…

En Miles va dedicar un somriure a les senyores de mitjana edat, que l’hi van correspondre. Alt, amb els cabells canosos rapats, els ulls blaus i grossos i la panxa dissimulada per l’abric fosc, en Miles era un complement raonablement atractiu a les galetes casolanes i els formatges locals. Va passar amb compte per entre les tauletes plenes de delicadeses i es va aturar a l’arc de mida considerable que separava la xarcuteria de l’antiga sabateria i que, per primera vegada, no estava protegit amb un plàstic. La Maureen (en Miles en va reconèixer la cal·ligrafia) hi havia col·locat un rètol de peu que en barrava l’entrada: «Prohibit el pas. Pròxima obertura… The Copper Kettle». En Miles va treure el cap a l’espai impol·lut que ben aviat allotjaria el cafè més nou i rutilant de Pagford; les parets estaven enguixades i pintades, i el terra cobert de parquet fosc acabat d’envernissar.

Es va apropar sigil·losament a la punta del taulell, va passar per darrere la Maureen, que va aprofitar per dedicar-li una rialla aspra i procaç mentre feia anar el tallador d’embotits, i va travessar la porta que donava pas a la rebotiga petita i deslluïda. Hi havia una taula de fòrmica amb el Daily Mail de la Maureen, els abrics d’en Howard i la seva sòcia penjats d’uns ganxos i la porta que donava al lavabo, que desprenia olor de lavanda sintètica. En Miles va penjar l’abric i va acostar una cadira vella a la taula.

Al cap d’un moment, va fer aparició en Howard amb dues safates plenes d’exquisideses.

—Veig que finalment us heu decidit per «The Copper Kettle» —va dir en Miles.

—Sí, a la Mo li agrada —va dir en Howard deixant una de les plates davant del seu fill.

Va sortir de la rebotiga, va tornar amb dues ampolles de cervesa i va tancar la porta amb el peu, de manera que l’habitació va quedar envoltada per una penombra desproveïda de finestres només alleujada per la tènue bombeta que penjava del sostre. Es va asseure deixant anar un fort esbufec. A mig matí, per telèfon, havia mostrat un cert esperit conspirador; ara encara va fer esperar en Miles uns moments mentre destapava una de les ampolles.

—En Wall ha enviat les sol·licituds —va dir per fi, allargant la cervesa al seu fill.

—Ah —va fer en Miles.

—Fixaré un termini de dues setmanes perquè tothom es manifesti.

—Molt bé —va dir en Miles.

—La mama diu que el tal Price continua volent-s’hi presentar. ¿Has preguntat a la Sam si el coneix?

—No —va dir en Miles.

En Howard es va gratar un plec de la panxa, que, assegut en aquella cadira que cruixia, li descansava a prop dels genolls.

—¿Va tot bé entre tu i la Sam?

Com de costum, en Miles es va admirar de la intuïció gairebé paranormal del seu pare.

—D’aquella manera.

No ho hauria confessat mai davant de la seva mare, perquè mirava de no alimentar la guerra freda que mantenien la Shirley i la Samantha, en la qual ell feia d’ostatge i de botí.

—No li fa gràcia que em presenti al consell —va justificar en Miles. En Howard va aixecar les celles; les galtes se li inflaven i desinflaven ostensiblement mentre mastegava—. No sé quin coi de mosca li ha picat. Té una de les seves èpoques de mania a tot el que tingui alguna cosa a veure amb Pagford.

En Howard va trigar una mica a empassar. Es va eixugar la boca amb un mocador de paper i va deixar anar un rot.

—Ja canviarà de parer quan siguis regidor —va dir—. Per la vessant social del càrrec. Les dones en tenen per donar i per vendre. Actes a Sweetlove House i altres. S’hi trobarà com peix a l’aigua. —Va fer un altre glop de cervesa i es va tornar a gratar la panxa.

—No sé quina cara fa, aquest Price —va dir en Miles, tornant al quid de la qüestió—, però em sembla que un fill seu anava a la classe de la Lexie a Saint Thomas.

—Però resulta que és nascut als Fields —va dir en Howard—. Cosa que en el fons ens podria beneficiar: amb sort, això dividirà els vots dels simpatitzants dels Fields entre ell i en Wall.

—Sí —va fer en Miles—. Té lògica.

No se li havia acudit aquella possibilitat. Estava meravellat per com funcionava el cap del seu pare.

—La mama ja ha trucat a la seva dona perquè li descarregués els formularis. Potser li dic que els torni a trucar aquest vespre per dir-los que tenen dues setmanes i fer que s’acabi de decidir.

—O sigui que serem tres candidats, oi? —va dir en Miles—. Comptant-hi en Colin Wall.

—Sí, que jo sàpiga, tot i que és possible que surti algú més un cop hàgim penjat tots els detalls al web. Sigui com sigui, tinc plena confiança en les nostres possibilitats. Plena confiança. M’ha trucat l’Aubrey —va afegir en Howard, que sempre incorporava certa solemnitat addicional al to de veu quan es referia a en Fawley pel nom de pila—. Tindràs tot el seu suport, no cal dir-ho. Torna aquesta nit. Ha estat uns dies a la ciutat.

Per regla general, quan un veí de Pagford deia «a la ciutat», es referia a Yarvil. En Howard i la Shirley, a imitació de l’Aubrey Fawley, utilitzaven aquella expressió per referir-se a Londres.

—Ha esmentat la possibilitat que ens reunim tots plegats per parlar-ne. Potser demà. Potser fins i tot ens convida a casa seva. A la Sam li encantaria…

En Miles s’acabava de ficar a la boca un bocí de pa irlandès amb paté de fetge, però va mostrar la seva bona disposició amb un enèrgic cop de cap. Li agradava la idea de tenir «tot el suport» de l’Aubrey. La Samantha es burlava de la submissió d’en Howard i la Shirley als Fawley, però ell havia observat que, en les poques ocasions en què coincidia amb l’Aubrey o la Julia, la seva dona modificava subtilment l’accent i adoptava un posat més contingut.

—Una altra cosa —va dir en Howard, gratant-se altra vegada la panxa—. Aquest matí he rebut un correu del Yarvil and District Gazette preguntant-me pel meu posicionament en la qüestió dels Fields com a president del consell del districte.

—¿De debò? Em pensava que en Fairbrother s’ho havia manegat per sortir-hi només ell.

—S’ha girat la truita, ¿no trobes? —va dir en Howard amb una satisfacció desbordant—. Volen publicar-li l’article i que algú hi argumenti en contra la setmana següent. L’altra versió de la història. M’aniria bé un cop de mà per donar-hi un estil més d’advocat, ja m’entens.

—Compta amb mi —va dir en Miles—. Podríem parlar d’aquella clínica de desintoxicació dels nassos. Seria un bon argument.

—Sí, molt bona idea… Excel·lent.

Amb l’entusiasme, en Howard havia empassat massa menjar de cop i en Miles li va haver de donar copets a l’esquena fins que va parar de tossir. Un cop recuperat, es va eixugar els ulls amb un mocador i va dir d’una tirada:

—L’Aubrey s’encarregarà de recomanar la retallada dels fons per part del municipi, i jo mentrestant argumentaré que ha arribat l’hora de posar fi al lloguer de l’edifici. No ens aniria malament que el cas sortís a la premsa. No saps la quantitat de temps i diners que s’han malgastat en aquell cony de clínica sense que n’hàgim tret res de res. Tinc totes les xifres. —Va deixar anar un rot escandalós—. És intolerable. Perdó.





III


Aquella tarda, en Gavin cuinava a casa seva per a la Kay. Obria llaunes i esclafava grans d’all amb gest rabiüt.

Després d’una baralla, havies de dir certes coses si volies aconseguir una treva. Eren les regles, tothom ho sabia. En Gavin havia trucat a la Kay des del cotxe quan tornava de l’enterrament d’en Barry i li havia dit que li hauria agradat que hi fos, que havia tingut un dia horrorós i que esperava que es veiessin al vespre. Va considerar que aquelles humils confessions no eren sinó el preu que havia de pagar per una nit de companyia incondicional.

Però va fer l’efecte que la Kay se les prenia més aviat com l’avançament d’un contracte renegociat. M’has trobat a faltar. M’has necessitat quan estaves trist. Et sap greu que no hi hàgim anat com a parella. Molt bé, doncs no caiguem més en el mateix error. Des de llavors, havia tractat en Gavin amb certa autocomplaença i desimboltura, amb sensació d’expectatives renovades.

En Gavin cuinava espaguetis a la bolonyesa. Havia prescindit deliberadament de comprar un púding o de parar taula amb antelació; volia fer tots els possibles per demostrar a la Kay que no s’hi havia esforçat gaire. Ella semblava no adonar-se’n, o més aviat semblava decidida a prendre’s aquella actitud d’indiferència com un compliment. Es va asseure a la tauleta de la cuina i va començar a xerrar per damunt del tamborineig de la pluja contra el vidre de la claraboia mentre feia córrer la mirada pels mobles i equipaments de la casa. No hi havia estat gaires vegades.

—Suposo que aquest groc el va triar la Lisa, oi?

Ja ho tornava a fer: tornava a trencar tabús, com si en algun moment haguessin passat a un grau més profund d’intimitat. En Gavin s’estimava més no parlar de la Lisa si ho podia evitar. Segur que a hores d’ara la Kay ja ho sabia de sobres. Va afegir orenga a la carn picada de la paella i va dir:

—No, tot això és cosa del propietari anterior. Encara no he tingut temps per canviar-ho.

—Ah —va dir ella mentre feia un glop de vi—. No està malament. Una mica insuls.

Aquell comentari va irritar en Gavin; segons ell, l’interior de The Smithy superava en tots els aspectes el número deu de Hope Street. Es va limitar a contemplar el xup-xup de la pasta, d’esquena a la Kay.

—¿Saps què? —va dir ella—. Aquesta tarda m’he trobat la Samantha Mollison.

En Gavin va fer mitja volta. ¿Com podia saber la Kay ni tan sols quin aspecte tenia la Samantha Mollison?

—A la porta de la xarcuteria de la plaça. Jo estava a punt d’entrar-hi a comprar això —va afegir, picant suaument l’ampolla de vi del seu costat amb una ungla—. M’ha preguntat si era «la companya d’en Gavin».

La Kay ho va dir amb un to sarcàstic, però les paraules que havia fet servir la Samantha li havien arribat al cor i havia experimentat un gran alleujament, convençuda que devia ser així com en Gavin la descrivia als seus amics.

—¿I tu què li has dit?

—Li he dit… li he dit que sí.

La Kay va fer cara de decepció. En Gavin no havia volgut fer la pregunta amb un to tan agressiu. Hauria donat el que fos per impedir que la Kay i la Samantha s’haguessin trobat mai.

—Sigui com sigui —va continuar la Kay amb un to més brusc—, ens ha convidat a sopar divendres que ve. D’aquí a una setmana.

—Merda, no fotis! —va deixar anar en Gavin amb irritació.

A la Kay la va abandonar gairebé tota l’alegria amb què havia arribat.

—¿Què passa?

—No res. No… no és res —va dir en Gavin mentre punxava els espaguetis—. Només que ja veig prou en Miles a la feina, la veritat.

Allò era el que més havia temut des del primer moment: que ella aconseguiria penetrar a la seva vida i acabarien sent «en Gavin i la Kay», amb un cercle social comú, de manera que cada vegada seria més difícil fer-la fora de la seva vida. ¿Com havia deixat que passés? ¿Com li havia permès venir a viure a Pagford? La fúria cap a si mateix es transformava fàcilment en ràbia contra ella. ¿Com era que no s’adonava de com la menyspreava i tocava el dos sense que ell hagués de fer tota la feina bruta? Va escórrer els espaguetis a la pica i va renegar per sota el nas quan es va esquitxar d’aigua bullent.

—Llavors val més que truquis a en Miles i la Samantha i els diguis que no —va dir la Kay.

Se li havia endurit la veu. En Gavin, però, tal com era tan habitual en ell, va mirar d’evitar un conflicte imminent tot confiant que el futur s’arreglaria tot sol.

—No, no —va dir, eixugant-se la samarreta amb un drap—. Anem-hi. No passa res, anem-hi.

Amb la seva indissimulada manca d’entusiasme, però, va buscar d’establir un punt de referència al qual pogués tornar en el futur. Sabies que no volia anar-hi. No, no m’ho he passat bé. No, no vull tornar-ho a repetir.

Van menjar uns minuts en silenci. En Gavin tenia por que comencés una altra baralla i la Kay l’obligués a parlar altre cop de qüestions pendents. Va fer un esforç per treure algun tema i va acabar parlant-li de la Mary Fairbrother i la companyia d’assegurances.

—S’estan comportant com uns fills de puta —va dir—. En Barry estava molt ben assegurat, però amb l’ajuda dels advocats miren de trobar una manera de no pagar. Proven d’adduir que no va declarar tot el que havia de declarar.

—¿En quin sentit?

—Es veu que un oncle seu també va morir per un aneurisma. La Mary jura que en Barry ho va dir a l’agent d’assegurances quan va signar la pòlissa, però no surt enlloc a les anotacions de l’empleat. Sembla que l’home no va caure que podia ser una malaltia d’origen genètic. És clar que no tinc manera de saber si en Barry…

Se li va trencar la veu. Horroritzat, avergonyit, va inclinar el rostre ruboritzat damunt la plata. Tenia un nus a la gola i no el podia fer desaparèixer. Va sentir xerricar la cadira de la Kay contra el terra; va desitjar que hagués anat al lavabo, però de seguida va notar com li passava els braços per les espatlles i l’atreia cap a ella. Instintivament, en Gavin també li va passar un braç per darrere.

Era tan agradable que algú t’abracés! Si la seva relació es pogués reduir a gestos senzills i silenciosos de consol… ¿Per què havia hagut d’aprendre a parlar, l’ésser humà?

Va tacar de mocs la brusa de la Kay.

—Perdona —va dir amb la veu presa, eixugant-li la brusa amb el mocador.

Es va apartar d’ella i es va mocar. La Kay va arrossegar la cadira per asseure’s al seu costat i li va posar una mà al braç. A en Gavin li agradava tant més quan no deia res i posava aquella carona dolça i afectada, com ara.

—Encara em costa… Era un bon tio —va dir—. En Barry, vull dir. Era un bon tio.

—Sí, tothom ho diu —va respondre ella.

No havia pogut conèixer mai aquell famós Barry Fairbrother, però les mostres d’emoció d’en Gavin i la persona que les havia provocat li havien despertat curiositat.

—¿Era divertit? —va preguntar, perquè es podia imaginar fàcilment en Gavin subjugat per un pallasso, el graciós del grup que es ficava tothom a la butxaca a la barra del bar.

—Sí, suposo que sí. Bé, no especialment. Normal. Li agradava riure… però és que… era tan bon tio… Li agradava la gent, ¿saps què vull dir?

La Kay va esperar, però en Gavin no semblava capaç d’explicar millor la condició de «bon tio» d’en Barry.

—I els nens… i la Mary… pobra Mary… Déu meu, no en tens ni idea…

La Kay no va parar d’acariciar-li suaument el braç, però li havien passat una mica les ganes de consolar-lo. ¿De què, no en tenia ni idea?, va pensar. ¿De què volia dir estar sola? ¿De com n’era, de difícil, quedar abandonada al càrrec d’una família? ¿On quedava la compassió d’en Gavin per ella?

—Eren tan feliços… —va dir en Gavin amb la veu trencada—. Està destrossada.

En silenci, la Kay va continuar passant-li la mà pel braç, pensant que ella no s’havia pogut permetre mai estar destrossada.

—Estic bé —va dir en Gavin, eixugant-se el nas amb el mocador i aixecant la forquilla. Amb un gest d’allò més imperceptible, li va indicar que apartés la mà.





IV


La invitació a sopar de la Samantha a la Kay havia estat motivada per una barreja de sentiment de venjança i d’avorriment. Ho veia com una mena de represàlia contra en Miles, sempre tan ocupat amb projectes en què no li donava veu ni vot, però amb els quals donava per descomptat que col·laboraria. Volia comprovar què li semblava que ella organitzés coses sense consultar-l’hi. A banda d’això, amb aquell sopar passaria la mà per la cara a la Maureen i la Shirley, aquell parell de lloques, sempre fascinades per la vida privada d’en Gavin però que no sabien gairebé res de la seva relació amb aquella noia de Londres. Per últim, tindria una nova oportunitat per afilar les urpes amb en Gavin per ser tan pusil·lànime i cagadubtes amb la seva vida amorosa: podia parlar de casaments davant de la Kay, o comentar que era meravellós veure que en Gavin per fi es comprometia.

Malgrat tot, els plans de la Samantha per fer la guitza als altres li van proporcionar menys plaer del que esperava. Dissabte al matí, quan va comunicar a en Miles el que havia fet, ell va reaccionar amb un entusiasme sospitós.

—Perfecte, sí, fa segles que no convidem en Gavin. A més, t’agradarà conèixer la Kay.

—¿Per què?

—No ho sé, sempre et vas fer força amb la Lisa, oi?

—Miles, odiava la Lisa.

—Ah, vaja… Doncs potser la Kay et cau millor!

La Samantha el va mirar fixament i es va intentar imaginar d’on devia sortir tot aquell bon humor. La Lexie i la Libby, que havien vingut a passar el cap de setmana a casa i no podien sortir per culpa de la pluja, miraven un DVD de música a la sala; una balada de guitarres potents travessava l’aire fins a la cuina, on xerraven els seus pares.

—Escolta —va dir en Miles, brandant el mòbil—. L’Aubrey vol parlar amb mi sobre el consell. Acabo de trucar al papa i m’ha dit que els Fawley ens han convidat a tots a sopar aquest vespre a Sweetlove…

—No, gràcies —va tallar-lo la Samantha. De sobte l’havia envaït una fúria que amb prou feines se sabia explicar, i va sortir de la cuina.

Es van passar el dia discutint en veu baixa per tota la casa, mirant de no esguerrar el cap de setmana a les seves filles. La Samantha no volia de cap manera canviar d’opinió ni parlar dels seus motius. Per por d’enfadar-se, en Miles alternava el to conciliador amb una actitud freda.

—¿Quina imatge donarem, si no véns? —va dir quan faltaven deu minuts per a les vuit del vespre, dret al llindar de la porta de la sala, a punt de marxar, amb el vestit i la corbata posats.

—Jo no hi tinc res a veure, Miles —va dir la Samantha—. Ets tu qui es presenta al càrrec.

Gaudia veient com es posava nerviós. Sabia que odiava arribar tard però que encara dubtava si seria capaç de convèncer-la perquè l’hi acompanyés.

—Saps perfectament que ens hi esperen als dos.

—¿Ah, sí? No he rebut cap invitació.

—Au, va, Sam, ja saps que volien… ho han donat per descomptat…

—Doblement ximples, doncs. Ja t’ho he dit, Miles, no em ve de gust. Val més que t’afanyis, no deus voler fer esperar el papi i la mami.

En Miles va marxar. Quan va haver sentit el cotxe fent marxa enrere, la Samantha va anar a la cuina, va obrir una ampolla de vi i va tornar a la sala d’estar amb l’ampolla i una copa. No parava d’imaginar-se en Howard, la Shirley i en Miles sopant junts a Sweetlove House. Segur que seria el primer orgasme que la Shirley tenia en anys.

No va poder evitar que el pensament se li dirigís cap a tot el que li havia dit el gestor durant la setmana. Per més que hagués fingit davant d’en Howard, els beneficis havien caigut en picat. De fet, el gestor havia insinuat la necessitat de tancar la botiga i concentrar-se en la venda per internet. Allò hauria estat admetre el seu fracàs, i no estava preparada per afrontar-ho. No només perquè la Shirley es fregaria les mans, si tancava; li havia fet la guitza amb aquell tema des del primer dia. «Em sap greu, Sam, no és ben bé el meu estil… un pèl massa extremat per a mi…». També perquè a la Samantha li encantava la seva botigueta vermella i negra de Yarvil; i li encantava marxar de Pagford cada matí, fer-la petar amb les clientes i xafardejar amb la Carly, la seva dependenta. Sense aquella botiga que havia cuidat durant catorze anys, el seu món seria minúscul; es reduiria, fet i fet, a Pagford.

(Cony de Pagford. La Samantha no hi havia volgut viure mai. Ella i en Miles havien planejat fer un viatge al voltant del món durant un any abans de posar-se a treballar. Fins i tot havien decidit l’itinerari i havien sol·licitat els visats. Ella havia somiat que caminaven descalços, agafant-se les mans, per platges australianes blanques i interminables. Llavors havia descobert que estava embarassada.

Un dia després de fer-se el test d’embaràs, al cap d’una setmana de graduar-se, havia anat a veure en Miles a Ambleside. Tenien previst sortir cap a Singapur al cap de vuit dies.

No l’hi havia volgut comunicar a casa dels seus pares. Li feia por que la sentissin. La Shirley era casualment darrere totes les portes que la Samantha obria en aquella casa.

Així doncs, s’havia esperat a estar asseguts en un racó fosc del Black Canon. Recordava la línia rígida de la mandíbula d’en Miles quan l’hi havia dit; d’una manera impossible de definir, havia semblat que envellia en sentir la notícia. No havia articulat paraula durant uns quants segons petrificats. Després, havia dit: «Entesos. Ens casarem».

Li havia explicat que ja li havia comprat un anell, que havia planejat declarar-se-li en un lloc especial, potser al cim d’Ayers Rock. Efectivament, quan havien tornat a casa dels seus pares, en Miles havia tret la capseta del lloc de la motxilla on l’havia amagat. Era un petit diamant solitari d’un joier de Yarvil que havia comprat amb part dels diners que li havia deixat en herència la seva àvia. La Samantha, asseguda a la vora del llit d’en Miles, havia plorat durant hores i hores. Es van casar al cap de tres mesos.)

Un cop sola amb l’ampolla de vi, va encendre el televisor. Va aparèixer el DVD que havien estat mirant la Lexie i la Libby: la imatge congelada de quatre nois que li cantaven amb samarretes arrapades. Semblaven pràcticament adolescents. Va prémer el «play». Quan es va acabar la cançó, va sortir una entrevista. La Samantha es va prendre la copa de vi d’un glop i va veure com els membres del grup feien broma entre ells i després adoptaven un posat seriós quan parlaven de fins a quin punt s’estimaven els seus fans. Va pensar que els hauria reconegut com a nord-americans encara que no hi hagués hagut so. Tenien dentadures perfectes.

Es feia tard; va prémer el botó de pausa, va pujar al pis de dalt i va dir a les nenes que deixessin la PlayStation i es fiquessin al llit; llavors va tornar a la sala, on ja havia engolit tres quarts de l’ampolla de vi. No va encendre els llums. Va tornar a prémer el «play» i va continuar bevent. Quan es va acabar el disc, el va tornar a posar des del principi i va veure el tros que s’havia perdut.

Un dels nois semblava força més madur que la resta. Tenia les espatlles més amples, els bíceps se li marcaven sota les mànigues curtes de la samarreta i tenia el coll gruixut i fort i la mandíbula angulosa. La Samantha va observar com es movia i com mirava a la càmera amb una expressió seriosa i indiferent en el seu rostre bonic, tot plans i angles, amb aquelles celles negríssimes i arquejades.

Va pensar en el sexe amb en Miles. L’última vegada havia estat feia tres setmanes. L’actuació d’ell era tan previsible com una encaixada de mans maçònica. Una de les seves dites preferides era: «Si no està espatllat, no ho arreglis».

Es va servir el vi que quedava a l’ampolla i va imaginar que feia l’amor amb el noi de la pantalla. Ara, els seus pits tenien millor aspecte quan duia sostenidors; si s’ajeia, li queien cap a totes bandes i feien que se sentís flàccida i horrible. Es va visualitzar arraconada contra una paret, amb una cama cap amunt i el vestit aixecat fins a la cintura, i aquell noi fort i bru, amb els texans abaixats fins als genolls, penetrant-la, entrant i sortint amb ímpetu del seu cos…

En el moment en què notava un estremiment a la boca de l’estómac molt proper a la felicitat, va sentir com el cotxe s’aproximava a la casa i els llums dels fars van recórrer la foscor de la sala.

Va agafar el comandament per posar les notícies, però va trigar molt més del previsible; va amagar l’ampolla acabada sota el sofà i va aguantar la copa gairebé buida per tenir les mans ocupades amb alguna cosa. La porta de la casa es va obrir i tancar. En Miles va entrar a la sala per darrere seu.

—¿Què fas aquí, a les fosques?

Va encendre un llum i ella el va mirar. Tenia un aspecte tan impecable com quan se n’havia anat, tret de les gotes de pluja a les espatlles de l’americana.

—¿Com ha anat el sopar?

—Bé —va dir ell—. T’hem trobat a faltar. A l’Aubrey i la Julia els ha sabut greu que no vinguessis.

—Sí, n’estic convençuda. I segur que la teva mare ha plorat de decepció.

En Miles es va asseure en una butaca en angle recte amb la Samantha i la va mirar fixament. Ella es va apartar els cabells de davant dels ulls.

—¿De què va tot això, Sam?

—Si no ho saps tu, Miles…

Però ni ella mateixa n’estava segura; o, si més no, no sabia com condensar aquella sensació creixent de maltractament en una acusació coherent.

—No entenc que el fet que em presenti al consell del districte…

—Au, va, Miles, no fotis! —va cridar ella, i es va sorprendre del volum de la seva pròpia veu.

—Explica-m’ho, sisplau —va dir ell—. ¿En què pot afectar-te?

La Samantha el va mirar als ulls i va fer esforços per expressar el que sentia de manera que ho pogués entendre la seva ment quadriculada d’advocat, que era com unes pinces precises a l’hora de detectar les paraules mal escollides però acostumava a ser negada per copsar el sentit general. ¿Què podia dir perquè l’entengués? ¿Que la xerrameca interminable d’en Howard i la Shirley sobre el consell li semblava mortalment avorrida? ¿Que ell mateix era d’allò més soporífer, amb les seves anècdotes mil vegades repetides sobre els vells temps al club de rugbi i les seves històries autocomplaents sobre la feina, per no parlar de quan es posava a pontificar sobre els Fields?

—Bé, és que em pensava —va dir en aquella sala d’estar tènuement il·luminada— que teníem altres plans.

—¿Quins plans? —va dir en Miles—. ¿De què parles?

—Vam quedar —la Samantha pronunciava cada paraula amb atenció per damunt de la vora tremolosa de la copa— que, un cop les nenes acabessin l’escola, viatjaríem. Ens ho vam prometre, ¿te’n recordes?

La ràbia i la tristesa indefinides que l’havien consumit des que en Miles havia anunciat la seva candidatura al consell no l’havien deixat lamentar aquell viatge d’un any que no havia fet mai, però ara li semblava que aquell era el problema de debò; o, si més no, que allò era el que més s’acostava a la verbalització de l’hostilitat i l’anhel que notava dins seu.

En Miles posava cara de perplexitat absoluta.

—¿Però de què parles, ara?

—Quan em vaig quedar embarassada de la Lexie —va dir la Samantha, alçant la veu— i no vam poder marxar de viatge i el teu coi de mare ens va fer casar en quatre dies i el teu pare et va aconseguir una feina amb l’Edward Collins, vas dir… vam acordar… que faríem el viatge quan les nenes fossin grans; vam dir que marxaríem i faríem totes les coses que ens havien quedat pendents.

En Miles va brandar el cap a poc a poc.

—No sé de què em parles —va dir—. ¿D’on coi surt, ara, tot això?

—Miles, érem al Black Canon. Jo et vaig dir que estava embarassada i tu… per l’amor de Déu, Miles… et vaig dir que estava embarassada i tu em vas prometre, em vas prometre…

—¿Què vols, unes vacances? —va dir en Miles—. ¿És això? ¿Vols unes vacances?

—No, Miles, no vull unes vacances, hòstia. Vull… ¿Que no te’n recordes? Vam dir que ens agafaríem un any i ho faríem més tard, quan les nenes fossin grans!

—Molt bé, doncs. —Semblava incòmode, decidit a acabar amb aquell tema d’una vegada—. Perfecte. D’aquí a quatre anys, quan la Libby en faci divuit, en tornarem a parlar. No veig què té a veure amb tot això el fet que jo em presenti a regidor.

—Doncs mira, a banda de l’avorriment mortal que suposarà escoltar-vos a tu i als teus pares queixant-vos dels Fields durant la resta de la nostra vida natural…

—¿La nostra vida natural? —se’n va riure en Miles—. ¿I quina altra tenim?

—Vés a la merda —va deixar anar la Samantha—. No siguis tan setciències, Miles, hòstia. Potser a la teva mare l’impressiones, però…

—Mira, francament, continuo sense entendre quin és el problema…

—El problema, Miles —va cridar la Samantha—, és que parlem del nostre futur. Teu i meu, ¿em sents? I no en vull parlar d’aquí a quatre anys, collons, en vull parlar ara!

—Em sembla que hauries de menjar una mica —va dir en Miles, aixecant-se de la butaca—. Ja has begut prou, per avui.

—Vés a prendre pel cul, Miles!

—Bé, si has de començar a insultar…

En Miles va fer mitja volta i va sortir de la sala. La Samantha amb prou feines es va poder retenir de llançar-li la copa de vi.

El consell: si hi aconseguia entrar, ja no en sortiria mai més; no renunciaria mai al seu càrrec de regidor, a l’oportunitat de ser un prohom de la comunitat, com en Howard. En Miles estava readquirint un compromís amb Pagford, renovant els vots cap al seu poble natal, cap a un futur molt diferent del que havia dibuixat a la seva promesa mentre ella plorava desconsolada al seu llit.

¿Quan havia estat l’última vegada que havien parlat de fer la volta al món? No n’estava segura. Feia anys i panys, segurament. Però aquell dia havia decidit que ella no havia canviat mai de parer. Sí, sempre havia tingut l’esperança que algun dia farien les maletes i marxarien a la recerca de calor i llibertat, a mig planeta de distància de Pagford, de la Shirley, de Mollison and Lowe, de la pluja, la petitesa i la monotonia. Potser sí que feia temps que no pensava amb melancolia en les arenes blanques d’Austràlia o Singapur, però donaria el que fos per ser-hi, amb les seves cuixes amples i les seves estries, abans que no atrapada a Pagford, obligada a veure com en Miles s’anava convertint a poc a poc en en Howard.

Es va tornar a escarxofar al sofà, va buscar els comandaments a les palpentes i va tornar a posar el DVD de la Libby. El grup, ara en blanc i negre, caminava amb parsimònia per una platja llarga i solitària mentre cantava. La camisa oberta del noi d’espatlles amples aletejava agitada pel vent. Al melic li naixia una fina línia de pèls que li desapareixia sota els texans.





V


L’Alison Jenkins, la periodista del Yarvil and District Gazette, havia aconseguit, si més no, determinar quina de les moltes cases de Yarvil inscrites amb el nom de Weedon era la que allotjava la Krystal. No li havia estat fàcil: en aquella adreça no hi havia ningú que figurés al cens electoral, ni cap número de telèfon a la guia. A la fi, es va presentar a Foley Road en persona diumenge, però la Krystal no hi era, i la Terri, suspicaç i hostil, es va negar a dir-li quan tornaria i ni tan sols li va confirmar que visqués allà.

La Krystal va arribar a casa només uns vint minuts després que la periodista hagués tocat el dos amb el cotxe, i es va tornar a barallar amb la seva mare.

—¿Per què cony no li has dit que s’esperés? M’havia de fer una entrevista sobre els Fields i altres mogudes, hòstia!

—¿Una entrevista? ¿A tu? Au, va, no fotis! ¿A sant de què?

La discussió va anar pujant de to i la Krystal va acabar marxant altra vegada a casa la Nikki amb el mòbil de la Terri a la butxaca del pantaló de xandall. Fugia molt sovint de casa amb aquell telèfon, i moltes baralles començaven perquè la seva mare li exigia que el tornés i ella feia veure que no sabia on parava. Tenia la vaga esperança que la periodista trobés aquell número de telèfon i li truqués.

Estava en un cafè concorregut i bulliciós del centre comercial, explicant a la Nikki i la Leanne allò de la periodista, quan li va sonar el mòbil.

—Sí? ¿Ets la periodista?

—Qui…? …Terri?

—Sóc la Krystal. ¿Qui ets?

—… la… tia… mana… are.

—Qui? —va cridar la Krystal, que, tapant-se l’orella lliure amb un dit, es va obrir pas entre les taules i la gentada per buscar un lloc més tranquil.

—Danielle —va dir la dona amb veu alta i clara a l’altra banda de la línia—. La germana de la teva mare.

—Ah, sí —va fer la Krystal, decebuda.

«Puta esnob de merda», deixava anar sempre la Terri quan apareixia el nom de la Danielle. La Krystal no estava segura d’haver-la conegut mai.

—Truco per la teva besàvia.

—Qui?

—La iaia Cath —va dir la Danielle amb impaciència. La Krystal va arribar a la balconada des d’on es contemplava tot el vestíbul del centre comercial. Hi havia molta cobertura i s’hi va quedar.

—¿Què li passa? —va preguntar la Krystal. Tenia la sensació que l’estómac li donava voltes, com quan era petita i feia tombarelles prop d’una barana com aquella. Deu metres per sota d’ella, la multitud brunzia carregant bosses de plàstic, empenyent cotxets i arrossegant nens petits agafats per la mà.

—Està al South West General. Des de fa una setmana. Ha tingut una embòlia.

—¿Una setmana? —va exclamar la Krystal sense deixar de tenir aquella sensació a l’estómac—. No en sabíem res.

—Ja. Mira, no pot parlar bé, però ha dit el teu nom dos cops.

—¿El meu nom? —va dir la Krystal, estrenyent el mòbil amb força.

—Sí. Em sembla que li agradaria veure’t. És greu. Diuen que és possible que no es recuperi.

—¿A quina sala està? —va preguntar la Krystal. El cap li brunzia.

—A la dotze. Unitat de cures especials. Les hores de visita són de dotze a quatre i de sis a vuit, entesos?

—¿És…?

—He de penjar. Només volia dir-t’ho per si vols anar-la a veure. Adéu.

I va penjar. La Krystal va mirar la pantalla del mòbil i hi va prémer diverses vegades un botó fins que va llegir la paraula «bloquejat». La seva tia havia ocultat el seu número de telèfon.

Va tornar amb la Nikki i la Leanne, que van notar de seguida que n’hi passava alguna.

—Vés a veure-la, tia —va dir la Nikki, consultant l’hora al seu mòbil—. Hi arribaràs a les dues. Agafa el bus.

—Igual sí —va dir la Krystal amb la mirada perduda.

Va considerar la possibilitat de passar a buscar la seva mare perquè ella i en Robbie visitessin també la iaia Cath, però la Terri i la iaia Cath s’havien barallat molt feia un any i des de llavors no havien tornat a tenir cap contacte. La Krystal sabia que li costaria Déu i ajuda convèncer la seva mare per anar a l’hospital, i tampoc no creia que la iaia Cath s’alegrés de veure-la.

És greu. Diuen que és possible que no es recuperi.

—¿Tens prou pasta? —va preguntar la Leanne, regirant-se les butxaques mentre caminaven carrer amunt en direcció a la parada de l’autobús.

—Sí —va dir la Krystal després de comprovar-ho—. Fins a l’hospital només costa una lliura, oi?

Tenien temps de compartir un cigarret abans que arribés el vint-i-set. La Nikki i la Leanne la van acomiadar com si anés a un lloc bonic. Al darrer moment, la Krystal va tenir por i va voler cridar «Veniu amb mi!», però l’autobús va arrencar i la Nikki i la Leanne van fer mitja volta i es van allunyar intercanviant xafarderies.

El seient, cobert amb una tela vella i pudent, picava. L’autobús va enfilar el carrer que travessava el centre de la ciutat i va trencar per un dels passatges més comercials.

La por se li regirava a la panxa com si fos un fetus. Ja havia notat que la iaia Cath era cada vegada més vella i fràgil, però en el seu interior havia tingut la vaga esperança que es regenerés, que recuperés la plenitud de què havia gaudit tant de temps; que els cabells se li tornessin altra vegada negres, l’esquena se li redrecés i la memòria se li aguditzés com la llengua càustica que la caracteritzava. No li havia passat mai pel cap que la iaia Cath pogués morir; sempre l’havia considerat dura i invulnerable. Si mai s’hi hagués fixat, hauria arribat a la conclusió que la deformitat del pit i les innumerables arrugues que li travessaven el rostre no eren sinó honorables cicatrius de l’exitosa batalla que lliurava per sobreviure. Mai ningú proper a la Krystal no havia mort de vell.

(A l’entorn de la seva mare, tothom moria jove, sovint fins i tot abans de tenir la cara i el cos pansits i demacrats. El cadàver que la Krystal havia trobat al lavabo de casa seva quan tenia sis anys era d’un noi ben plantat, blanc i guapo com una estàtua, o així era com ella el recordava. A vegades, però, aquell record li semblava confús i dubtava de si era cert. Costava saber què era veritat i què no. De petita, sovint havia sentit coses que després els adults negaven o tergiversaven. Hauria pogut jurar que un cop havia sentit dir a la Terri: «Era el teu pare». Però molt més tard, en canvi, havia dit: «No siguis burra. El teu pare no està mort, està a Bristol, no?». De manera que la Krystal s’havia hagut d’acostumar a la idea de l’existència d’en Banger, que era com tothom anomenava l’home que deien que era el seu pare.

Passés el que passés, però, sempre hi havia la iaia Cath. Ella mateixa havia evitat anar a una família d’acollida gràcies a la seva besàvia, sempre disposada, sempre esperant a Pagford, com una xarxa de seguretat resistent però incòmoda. Fora de si, insultant a tort i a dret, mostrant la mateixa agressivitat contra la Terri que contra l’assistenta social, s’havia endut a casa la seva besnéta, igual de batalladora que ella.

La Krystal no era capaç de dir si havia estimat o odiat aquella caseta de Hope Street. Era lúgubre, feia olor de lleixiu i resultava opressiva. Alhora, era un lloc confortable i completament segur. La iaia Cath només hi deixava entrar les persones que ella decidia. En una punta de la banyera hi havia sabonets antics dins un pot de vidre.)

¿I si hi havia altres persones vora el llit de la iaia Cath? No seria capaç de reconèixer ni la meitat dels membres de la família, i la idea de trobar-se amb desconeguts units a ella per un lligam de sang la terroritzava. La Terri tenia unes quantes germanastres, filles de les diverses parelles del seu pare, a qui ni ella mateixa havia conegut mai; la iaia Cath, en canvi, sempre mirava de mantenir el contacte amb tota la família inconnexa que havien produït els seus fills. De tant en tant, mentre havia viscut a casa la seva besàvia, la Krystal havia vist aparèixer parents que era incapaç de reconèixer. Sempre havia tingut la impressió que la miraven amb recel i que li comentaven coses sobre ella a la iaia Cath per sota el nas; ella feia veure que no s’adonava de res i esperava que marxessin per poder tenir la iaia Cath per a ella sola. Li desagradava especialment la idea que hi hagués altres nens a la vida de la seva besàvia.

(—¿Qui són, aquests? —havia preguntat a la iaia Cath quan tenia nou anys mentre assenyalava, plena de gelosia, una fotografia emmarcada de dos nois vestits amb uniformes de Paxton High que hi havia al bufet del menjador de la seva besàvia.

—Són dos dels meus besnéts —havia contestat la iaia Cath—. Aquest és en Dan, i aquest, en Ricky. Són cosins teus.

La Krystal no els volia com a cosins i no els volia veure al bufet de la seva besàvia.

—¿I aquesta? —havia preguntat, aquest cop assenyalant una nena petita amb els cabells rossos i arrissats.

—La filla petita del meu Michael, la Rhiannon, quan tenia cinc anys. Era guapa, oi? Però després es va casar amb un negrot —va dir la iaia Cath.

No hi havia hagut mai cap foto d’en Robbie al bufet de la iaia Cath.

Ni tan sols saps qui és el pare, ¿oi, tros de puta? Passo de tu. Ja n’estic fins als collons, Terri. A partir d’ara, te’n cuides tu.)

L’autobús va travessar la ciutat i va deixar enrere tots els compradors de diumenge a la tarda. Quan la Krystal era petita, la Terri la duia al centre de Yarvil gairebé cada cap de setmana. L’havia obligat a seure al cotxet quan ja feia temps que no en tenia l’edat perquè era molt més fàcil amagar-hi objectes robats entre les bosses del cistell que hi havia sota el seient. A vegades, feia aquelles expedicions en tàndem amb la germana amb qui sí que es parlava, la Cheryl, casada amb en Shane Tully. Als Fields, la Cheryl i la Terri vivien a quatre carrers l’una de l’altra, i petrificaven l’aire amb el seu llenguatge cada vegada que es barallaven, que era molt sovint. La Krystal no sabia mai si se suposava que ella i els seus cosins Tully es parlaven o no, i va arribar un punt que ja no en feia cas i parlava amb en Dane sempre que se’l trobava. Un cop, als catorze anys, havien follat al parc després de compartir una ampolla de sidra. Ni l’un ni l’altre n’havien parlat mai més. La Krystal no estava segura de si allò de tenir sexe amb el teu cosí era legal o no. Un comentari que li havia sentit una vegada a la Nikki li havia fet pensar que segurament no ho era.

L’autobús va enfilar el carrer que duia a l’entrada principal del South West General i va parar a uns vint metres d’un enorme edifici rectangular que combinava el color gris i el vidre. Al davant hi havia parterres de gespa, uns quants arbrets i tot un bosc de rètols indicadors.

La Krystal va baixar de l’autobús darrere dues dones grans i va mirar al seu voltant amb les mans a les butxaques del pantaló de xandall. Havia oblidat a quina sala li havia dit la Danielle que estava la iaia Cath. Només recordava el número dotze. Es va apropar al rètol que tenia més a prop i el va observar com qui no vol la cosa: se succeïen línies i línies de lletres impenetrables amb paraules llargues com el seu braç i fletxes que assenyalaven cap a l’esquerra, cap a la dreta o en diagonal. La Krystal no sabia llegir gaire bé, i una gran quantitat de paraules la feia sentir intimidada i agressiva. Al cap d’unes quantes mirades subreptícies a les fletxes, va decidir que allà no hi havia cap número i va seguir les dues dones grans en direcció a la porta doble de vidre que donava entrada a l’edifici principal.

El vestíbul estava ple de gent i resultava encara més confús que els rètols indicadors. Hi havia una botiga bulliciosa delimitada per vidres a tota altura; rengleres de cadires de plàstic atapeïdes de gent menjant entrepans; una cafeteria plena com un ou en un racó i una mena de taulell hexagonal al mig de l’espai on unes dones responien les preguntes del públic després de consultar l’ordinador. La Krystal s’hi va dirigir amb les mans encara a les butxaques.

—¿On està la sala dotze? —va preguntar a una de les dones amb to aspre.

—Tercera planta —va contestar ella amb el mateix to de veu.

Per orgull, la Krystal no volia preguntar res més, o sigui que va fer mitja volta i es va allunyar del taulell fins que va distingir uns ascensors al final del vestíbul.

Va trigar gairebé quinze minuts a trobar la sala. ¿Per què no posaven indicacions amb els números i fletxes, en comptes d’aquelles paraules interminables i estúpides? De sobte, mentre caminava per un passadís de color verd pàl·lid on les vambes li xerricaven contra el terra de linòleum, algú la va cridar.

—Krystal!

Era la seva tia Cheryl, alta i corpulenta, que duia una faldilla texana, una samarreta blanca ajustada i els cabells groc plàtan amb les arrels negres. Tenia tatuatges des dels artells fins a les espatlles i un reguitzell d’anells daurats, com de cortina, a cada orella. Duia una llauna de Coca-Cola a la mà.

—Ja veig que li importa una merda —va dir. Havia plantat les dues cames ben separades, com un sentinella.

—¿De qui parles?

—De la Terri. ¿No ha volgut venir?

—Encara no ho sap. A mi m’acaba de trucar la Danielle.

La Cheryl va obrir la Coca-Cola i la va xarrupar. Amb els seus ulls minúsculs enfonsats en una cara plana i ampla plena de taques com un embotit escrutava la Krystal per damunt de la llauna.

—Vaig dir a la Danielle que us truqués quan va passar. Es va passar tres dies tirada a terra, a casa, i ningú se’n va adonar. Hòstia, estava feta una merda.

—Mecàgon tot.

La Krystal no va preguntar a la Cheryl per què no havia recorregut ella mateixa els quatre carrers que la separaven de Foley Road per avisar personalment la Terri. Era evident que les dues germanes s’havien tornat a barallar. Era impossible seguir el rastre a la seva relació.

—¿On està? —va preguntar la Krystal.

La Cheryl la va conduir a través dels passadissos fent sonar les xancletes contra el terra.

—Per cert —va dir, mentre caminava—. M’ha trucat una periodista que et busca.

—No fotis!

—M’ha donat un número.

A la Krystal li hauria agradat fer més preguntes, però havien entrat a una sala molt silenciosa i de sobte va tenir por. No li agradava l’olor que feia.

La iaia Cath estava pràcticament irreconeixible. Tenia mitja cara tota garratibada, com si li haguessin estirat els músculs amb un cable, i la boca desviada cap al costat; fins i tot l’ull feia l’efecte que li queia. Tubs pertot arreu i una agulla al braç. Estirada com estava, la deformació del pit es feia molt més evident. El llençol s’aixecava i s’enfonsava en llocs estranys, com si aquell crani grotesc i aquell coll esquelètic sobresortissin d’un barril.

Quan la Krystal se li va asseure al costat, la iaia Cath no va fer cap moviment. Només la va mirar. Una de les manetes li va tremolar lleugerament.

—No pot parlar, però ahir al vespre va dir dos cops el teu nom —va dir la Cheryl amb una mirada trista per damunt de la llauna.

La Krystal notava un nus al pit. No sabia si faria mal a la iaia Cath si li estrenyia una mà. Li va apropar els dits a pocs centímetres, però els va fer descansar sobre el matalàs.

—Ha vingut la Rhiannon —va dir la Cheryl—. I en John i la Sue. La Sue mirarà de localitzar l’Anne-Marie.

A la Krystal li va fer un salt el cor.

—¿On està? —va preguntar a la seva tia.

—Cap a Frenchay, em sembla. ¿Ja saps que va tenir un fill?

—Sí, això m’han dit —va dir la Krystal—. ¿Nen o nena?

—Ni idea —va dir la Cheryl, xarrupant la Coca-Cola.

L’hi havia dit algú a l’institut: «Ei, Krystal, la teva germana està prenyada!». La notícia l’havia emocionat d’allò més. Seria tia, encara que no veiés mai la criatura. Havia estat enamorada tota la vida de la idea que s’amagava darrere l’Anne-Marie, a qui s’havien endut abans de néixer ella; com un espectre, cap a una altra dimensió, igual que un personatge de conte de fades, tan bell i misteriós com el cadàver d’aquell noi al lavabo de la Terri.

La iaia Cath va moure els llavis.

—¿Què? —va dir la Krystal inclinant-se, mig espantada mig emocionada.

—¿Vols alguna cosa, iaia Cath? —va preguntar la Cheryl, tan fort que les visites dels altres llits, que parlaven xiuxiuejant, van girar el cap.

La Krystal sentia una vibració, com una ranera; hauria dit que la iaia Cath feia un gran esforç per formar una paraula. La Cheryl se li va inclinar al damunt per l’altra banda del llit, amb una mà agafada a les barres metàl·liques del capçal.

—… Oh… mmm —va dir la iaia Cath.

—¿Què? —van dir la Krystal i la Cheryl a l’uníson.

Els ulls se li havien mogut uns mil·límetres: uns ulls reumàtics, vidriosos, que miraven la cara jove i suau de la Krystal, amb la boca oberta, inclinada sobre la seva besàvia, desconcertada, ansiosa i espantada.

—… rem… —va dir aquella veu trencada i vella.

—No sap què cony es diu —va cridar la Cheryl per damunt de l’espatlla a la tímida parella que visitava el malalt del llit del costat—. Tres dies tirada a terra! No és d’estranyar, no?

Els ulls de la Krystal s’havien inundat de llàgrimes. La sala, amb les seves finestres altes, es va difuminar en llum blanca i ombres. Li va semblar veure un raig de sol que es fragmentava en mil bocins resplendents amb els esquitxos dels rems que s’enfonsaven en l’aigua de color verd fosc.

—Sí —va xiuxiuejar a la iaia Cath—. Sí, iaia, encara vaig a remar.

Però ja no era veritat, perquè el senyor Fairbrother era mort.





VI


—¿Però què collons t’has fet a la cara? ¿Has tornat a caure de la bici? —va preguntar en Fats.

—No —va dir l’Andrew—. En Si-Pie m’ha pegat. Mirava de dir-li que s’havia equivocat amb allò d’en Fairbrother. El molt imbècil…

Ell i el seu pare estaven al cobert de la llenya omplint els cistells que guardaven a banda i banda de la llar de foc de la sala d’estar. En Simon li havia pegat al cap amb un tronc i, de resultes del cop, l’Andrew havia caigut sobre la pila de llenya i s’havia esgarrapat la galta coberta d’acne.

Et penses que ets més llest que jo, ¿eh, merda seca? Si m’assabento que has xerrat alguna cosa del que passa en aquesta casa…

Jo no…

T’arrencaré la pell a tires, ¿em sents? ¿Com saps que en Fairbrother no estava ficat també en el merder, eh? I que l’altre simplement va ser l’únic prou burro perquè l’enxampessin, eh?

I llavors, ja fos per orgull o per esperit de desafiament, o perquè les seves fantasies de diner fàcil se li havien infiltrat massa a la imaginació perquè els fets les poguessin fer fora, en Simon havia enviat la sol·licitud per presentar-se al càrrec de regidor. La humiliació, per la qual pagaria tota la família, era un fet segur.

Sabotatge. L’Andrew assaboria la paraula. Volia fer caure estrepitosament el seu pare des de les altures a les quals l’havien elevat els seus somnis de diner fàcil, i ho volia fer, si era possible (ja que preferia la glòria sense morir), de tal manera que en Simon no pogués descobrir mai qui li havia enviat les ambicions a fregir espàrrecs.

No es fiava de ningú, ni tan sols d’en Fats. Al seu amic l’hi explicava gairebé tot, però les poques omissions que feia eren els temes importants, aquells que li ocupaven de debò el pensament. Una cosa era passar l’estona a l’habitació d’en Fats posant-se calents i buscant «nenes amb nenes» a internet, i una altra era admetre amb quina obsessió maquinava maneres de parlar amb la Gaia Bawden. De la mateixa manera que era molt fàcil dir «malparit» al seu pare quan eren al Cubby Hole, però mai hauria confessat fins a quin punt els atacs de fúria d’en Simon li glaçaven les mans i li regiraven l’estómac.

I llavors va arribar el moment que ho va canviar tot. Va començar amb un simple anhel de nicotina i bellesa. Finalment havia passat la pluja, i el sol pàl·lid de primavera brillava amb força a les escates de brutícia de les finestres de l’autobús escolar mentre avançava a sotragades pels carrerons estrets de Pagford. L’Andrew seia cap al darrere, en un lloc des del qual no veia la Gaia, que estava rodejada de gent a la part del davant, amb la Sukhvinder i les orfes Fairbrother, que acabaven de tornar a l’institut. Quasi no l’havia vist en tot el dia i se li presentava una tarda insípida amb les fotos gastades de Facebook com a únic consol.

Quan l’autobús s’apropava a Hope Street, l’Andrew va caure que ni el seu pare ni la seva mare eren a casa per adonar-se de la seva absència. Duia a la butxaca tres cigarrets que li havia donat en Fats; i la Gaia ja s’aixecava, agafant-se a la barra del respatller, a punt per baixar, sense parar de parlar amb la Sukhvinder.

¿Per què no? Això mateix, ¿per què no?

De manera que ell també es va aixecar, es va carregar la cartera a l’espatlla i, quan l’autobús es va aturar, va córrer passadís amunt darrere les dues noies que baixaven.

—Ens veiem a casa! —va dir a en Paul, que feia cara de sorpresa, quan li passava pel costat.

Va aterrar a la vorera assolellada i l’autobús va prosseguir la marxa. Mentre s’encenia un cigarret, va observar la Gaia i la Sukhvinder per damunt de les mans arraulides al voltant de la flama. No anaven en direcció a casa la Gaia, a Hope Street, sinó cap a la plaça major. Fent pipades i arrufant el front en una imitació inconscient de la persona menys cagadubtes que coneixia —en Fats—, l’Andrew les va seguir sense apartar els ulls dels cabells vermellosos de la Gaia, que li rebotaven suaument als omòplats, i de la seva faldilla, que es balancejava amb el moviment dels malucs.

Les dues noies van afluixar el pas quan van arribar a la plaça i van posar rumb cap a Mollison and Lowe, que tenia la façana més espectacular de totes, amb el nom escrit amb lletres blaves i daurades i quatre cistells penjants desbordants de flors. L’Andrew va vacil·lar. Va veure com paraven un moment a examinar un petit cartell blanc enganxat a l’aparador del nou cafè i finalment desapareixien a l’interior de la xarcuteria.

Va fer una volta a la plaça, passant per davant del Black Canon i l’hotel George, i es va aturar davant del cartell. Era un anunci redactat a mà que deia que es buscava personal per als caps de setmana.

Més conscient que mai del seu acne, que estava particularment virulent, va apagar la punta del cigarret, es va guardar la resta a la butxaca i, seguint els passos de la Gaia i la Sukhvinder, va entrar a la xarcuteria.

Dretes al costat d’una tauleta plena de capses de galetes salades i creps de civada, les noies observaven l’enorme home amb gorra de caçador que parlava des de darrere el taulell amb un client d’edat avançada. La Gaia es va girar quan va sentir dringar la campaneta de la porta.

—Ei —va dir l’Andrew amb la boca seca.

—Ei —va fer ella.

Encegat per la seva pròpia gosadia, l’Andrew es va apropar a les noies i, en el camí, va picar amb la cartera contra l’expositor de guies de Pagford i de cuina tradicional del West Country. El va agafar a temps i el va aconseguir estabilitzar abans de baixar la cartera a terra amb nerviosisme.

—¿Busques feina? —li va preguntar la Gaia en veu baixa amb el seu miraculós accent de Londres.

—Sí. ¿Tu també?

Ella va fer que sí amb el cap.

—Escriu-ho a la secció de suggeriments, Eddie —vociferava en Howard al client amb la seva veuassa habitual—. Tu posa-ho al web i jo ho inclouré a l’ordre del dia. L’adreça és «consell del districte de Pagford», amb una sola paraula, punt «co», punt «uk», barra, «suggeriments». O clica l’enllaç. Consell del… —va repetir a poc a poc, mentre l’home treia paper i bolígraf amb una mà tremolosa—… Pagford…

En Howard va passar la mirada pels tres adolescents que esperaven en silenci al costat de les saboroses galetes. Duien l’uniforme lax de Winterdown, un uniforme que permetia tanta variació que amb prou feines se’n podia dir uniforme (al contrari que el de Saint Anne, compost per una senzilla faldilla de quadres escocesos i un blazer). Malgrat tot, la noia blanca era espectacular, un diamant tallat amb precisió, realçat per la presència de la insípida filla dels Jawanda, el nom de pila de la qual en Howard desconeixia, i un noi amb uns cabells castanys banals i la cara infestada d’erupcions.

El client va sortir amb pas trontollós de la botiga. Es va sentir la campaneta.

—¿En què us puc ajudar? —va preguntar en Howard mirant fixament la Gaia.

—Sí —va dir ella, fent un pas endavant—. Mmm… És per la feina. —I va assenyalar el cartell de l’aparador.

—Ah, sí, naturalment —va dir en Howard amb un ampli somriure. El cambrer que havia contractat per als caps de setmana l’havia deixat a l’estacada feia uns dies; havia preferit Yarvil i una feina en un supermercat al cafè—. Sí, sí, sí. T’agrada fer de cambrera, oi? Oferim el salari mínim, de nou a quarts de sis, els dissabtes, i de dotze a quarts de sis, els diumenges. Obrim d’aquí a dues setmanes i proporcionem formació. ¿Quants anys tens, maca?

Era perfecta, absolutament perfecta, ni més ni menys que el que ell havia imaginat: una cara fresca i un cos voluptuós; ja la visualitzava amb un uniforme negre ajustat i un davantal blanc amb vores de randa. Li ensenyaria a fer servir la caixa enregistradora i tots els secrets del magatzem; farien una mica de broma, i potser els dies de molta caixa li donaria una petita propina.

Va sortir de darrere el taulell i, ignorant la Sukhvinder i l’Andrew, va agafar la Gaia pel braç i la va fer passar per sota l’arc que dividia els dos locals. Al cafè encara no hi havia taules ni cadires, però ja s’hi havia instal·lat la barra i, al darrere, un enrajolat en negre i crema que representava una imatge antiga de la plaça major. Dones amb mirinyac i homes amb barret de copa pul·lulaven per tots els racons; una berlina s’havia aturat davant d’un establiment que lluïa un vistós rètol de Mollison and Lowe; al costat, s’erigia el petit cafè: The Copper Kettle. L’artista havia improvisat una bomba d’aigua ornamental en lloc del monument als caiguts.

L’Andrew i la Sukhvinder, relegats, experimentaven certa incomoditat i una vaga disposició hostil l’un cap a l’altre.

—Hola. ¿Què hi posarem?

Una dona d’espatlles caigudes amb els cabells cardats i tenyits de negre intens havia sortit de la rebotiga. L’Andrew i la Sukhvinder van balbucejar que esperaven, i llavors en Howard i la Gaia van tornar a aparèixer sota l’arc. Quan va veure la Maureen, en Howard va deixar anar immediatament el braç de la Gaia, que havia subjectat sense ni adonar-se’n mentre li havia anat explicant quines serien les seves tasques com a cambrera.

—Em sembla que he trobat més ajuda per al cafè, Mo —va dir.

—¿De debò? —va dir la Maureen, desviant la mirada àvida cap a la Gaia—. ¿Tens experiència?

En Howard va ignorar la pregunta i va començar a relatar a la Gaia la història de la xarcuteria, afegint-hi que li agradava pensar que era tota una institució a Pagford, com una mena de monument.

—Ja són trenta-cinc anys —va dir, amb cert desdeny majestuós de l’estampa que acabava de pintar—. Aquesta joveneta és nova al poble, Mo —va afegir.

—I vosaltres dos també busqueu feina, oi? —va preguntar la Maureen a la Sukhvinder i l’Andrew.

La Sukhvinder va fer que no amb el cap i l’Andrew va arronsar les espatlles amb gest ambigu. La Gaia es va adreçar a la seva amiga:

—Va, tia, vas dir que potser t’interessava.

En Howard va examinar la Sukhvinder. No calia dir que no feia cap cara d’haver de veure’s afavorida amb un vestit negre cenyit i un davantal amb vores de randa, però el cervell fecund i adaptable d’en Howard sospesava altres aspectes. Una manera de fer un compliment al seu pare… una mena d’arma contra la seva mare… un favor no demanat però malgrat tot concedit… Potser en aquell cas hi havia qüestions que transcendien la purament estètica i que calia tenir en compte.

—Bé, suposo que, si tenim l’èxit que esperem tenir, no ens aniran malament dues cambreres —va dir gratant-se la barbeta sense apartar la mirada de la Sukhvinder, que s’havia ruboritzat en un gest molt poc atractiu.

—Jo no… —va dir. Però la Gaia la va animar:

—Va, tia. Les dues juntes…

La Sukhvinder estava com un pebrot i se li havien humitejat els ulls.

—Jo…

—Vinga, va —va xiuxiuejar la Gaia.

—Jo… D’acord.

—En aquest cas, senyoreta Jawanda, la tindrem un temps de prova —va dir en Howard.

La Sukhvinder, morta de por, amb prou feines podia respirar. ¿Què diria la seva mare?

—I tu deus voler fer de mosso, oi? —va vociferar en Howard adreçant-se a l’Andrew.

Mosso?

—Necessitem un bon parell de braços, noi —va continuar en Howard sota la mirada perplexa de l’Andrew, que només havia llegit la primera part de l’anunci de l’aparador—. Portar palets al magatzem, pujar caixes de llet del rebost i treure les escombraries per darrere. Treball manual, vaja. ¿T’hi veus amb cor?

—Sí —va contestar l’Andrew. ¿Tindria el mateix horari que la Gaia? Allò era l’únic que li importava.

—Hauràs de venir ben d’hora. A les vuit del matí, probablement. Provem-ho de vuit a tres, a veure com va. Període de prova de dues setmanes.

—Perfecte —va dir l’Andrew.

—¿Com et dius?

Quan en Howard va sentir el cognom, va aixecar les celles.

—¿El teu pare es diu Simon? ¿Simon Price?

—Sí.

L’Andrew es va posar nerviós. Normalment, ningú no sabia qui era el seu pare.

En Howard va dir a les dues noies que tornessin diumenge a la tarda, quan ja hauria arribat la caixa enregistradora i ell tindria temps d’ensenyar-los-ho tot. En aquell moment va entrar un altre client i, tot i que en Howard va donar mostres de voler allargar la conversa amb la Gaia, els tres nois van aprofitar l’avinentesa per sortir de la xarcuteria.

Un cop van haver travessat la porta de vidre fent sonar la campaneta, l’Andrew no sabia què dir. Abans que tingués temps de posar en ordre els seus pensaments, però, la Gaia li va etzibar un «adéu» desmenjat i va tocar el dos amb la Sukhvinder. Ell es va encendre el segon dels tres cigarrets d’en Fats (no era moment per aprofitar-ne un d’encetat), cosa que li va servir de pretext per quedar-se quiet i contemplar com la Gaia s’allunyava entre les ombres que ja s’anaven allargant.

—¿Per què li diuen «Peanut», en aquest? —va preguntar la Gaia a la Sukhvinder quan eren a prou distància perquè l’Andrew no les pogués sentir.

—És al·lèrgic als cacauets —va dir la Sukhvinder. L’horroritzava la perspectiva d’explicar a la Parminder el que havia fet. La veu li sonava com si fos d’algú altre—. Un cop, a Saint Thomas, gairebé s’hi queda perquè algú n’hi va donar un amagat en un núvol dolç.

—Ah —va dir la Gaia—. Em pensava que era perquè la tenia molt petita.

Va deixar anar una rialla i la Sukhvinder se li va unir, forçant-se a adoptar un posat desenfadat, com si els acudits sobre el penis fossin la cosa més normal del món per a ella.

L’Andrew va veure com les dues noies es giraven, rient, per mirar-lo, i en va deduir que parlaven d’ell. Les rialletes podien ser un bon senyal, o allò, si més no, era una de les poques coses que creia saber del comportament femení. Amb un somriure que no es dirigia sinó a l’aire cada vegada més fred, va emprendre el camí, amb la cartera a l’esquena i el cigarret entre els dits, a través de la plaça i cap a Church Row, i d’allà cap a quaranta minuts de pujada pronunciada per arribar, ja fora del poble, a Hilltop House.

Les tanques d’arbustos, esquitxades de flors blanques, tenien un aspecte pàl·lid fantasmal en la llum del crepuscle. A banda i banda, una profusió d’aranyoners en flor i parterres de celidònia que omplien les voreres amb les seves fulletes brillants en forma de cor. L’aroma de les flors, el plaer profund del cigarret i la promesa de futurs caps de setmana amb la Gaia; tot es combinava per donar lloc a una gloriosa simfonia d’eufòria i bellesa en el seu camí cap al capdamunt del turó. La propera vegada que en Simon li digués «¿Ja tens feina, cara de pizza?», podria contestar-li que sí. A partir d’ara, seria el company de feina de caps de setmana de la Gaia Bawden.

I, per acabar-ho d’adobar, per fi sabia com clavar-li un punyal anònim al seu pare al bell mig de l’esquena.





VII


Un cop desinflat el primer impuls de maldat, la Samantha es va penedir amargament d’haver convidat en Gavin i la Kay a sopar. Va passar el matí de divendres fent broma a la botiga amb la seva dependenta sobre la vetllada espantosa que l’esperava, però el bon humor se li’n va anar a fer punyetes un cop va haver deixat la Carly a càrrec de Tetes i Fils (un nom que havia fet riure tant en Howard la primera vegada que l’havia sentit que havia tingut un atac d’asma, i que feia arrufar el nas a la Shirley sempre que algú el pronunciava en presència seva). Mentre tornava amb cotxe cap a Pagford abans de l’hora punta amb intenció de comprar els ingredients necessaris i començar a cuinar, va mirar d’animar-se ideant preguntes malicioses per a en Gavin. Potser podia mostrar certa sorpresa pel fet que la Kay no hagués anat a viure a casa seva quan s’havia instal·lat al poble. Sí, aquella era bona.

Quan travessava la plaça major de camí cap a casa carregada amb bosses voluminoses de Mollison and Lowe a cada mà, es va trobar la Mary Fairbrother al costat del caixer que hi havia a la paret de l’oficina bancària d’en Barry.

—Hola, Mary… ¿Com estàs?

La Mary estava prima i pàl·lida, i feia moltes ulleres. Van tenir una conversa forçada i estranya. No havien parlat des del viatge amb ambulància, tret d’un parell de frases de condol breus i incòmodes a l’enterrament.

—Volia passar-vos a veure —va dir la Mary—. Vau ser tan amables… I volia donar les gràcies a en Miles per…

—I ara, dona, no cal —va dir la Samantha amb certa tensió.

—És que m’agradaria…

—En aquest cas, passa quan vulguis, per descomptat…

Quan la Mary ja se n’havia anat, la Samantha va tenir la sensació horrible que potser havia donat a entendre a la Mary que aquell vespre era una ocasió idònia perquè els passés a visitar.

En arribar a casa, va deixar les bosses al rebedor i va trucar a en Miles a la feina per explicar-li el que havia fet, però ell va mostrar una equanimitat exasperant davant la perspectiva d’afegir una vídua recent al quartet que formarien amb en Gavin i la Kay.

—No veig què hi ha de mal, la veritat —va dir—. A la Mary li anirà bé sortir una mica.

—Però és que no li he dit que venien en Gavin i la Kay…

—A la Mary li cau bé, en Gavin —va dir en Miles—. Jo no m’hi amoïnaria gens ni mica.

A la Samantha li va fer l’efecte que el seu marit es feia l’obtús deliberadament, sens dubte com a venjança perquè ella s’havia negat a anar a Sweetlove House. Quan va haver penjat, li va passar pel cap trucar a la Mary per dir-li que no passés aquell vespre, però li feia por semblar mal educada i es va limitar a confiar que, al capdavall, a la Mary no li semblés gaire adequat presentar-se a casa seva.

Va anar a la sala d’estar i va engegar el DVD de música de la Libby a tot volum per poder-lo sentir des de la cuina. Després va anar a buscar les bosses i es va disposar a preparar un estofat i la seva especialitat, un Mississippi Mud Pie, el pastís de xocolata que li solucionava molts compromisos. Li hauria agradat comprar un dels pastissos espectaculars de Mollison and Lowe i estalviar-se una mica de feina, però segur que hauria arribat a orelles de la Shirley, a qui encantava comentar a tort i a dret que la seva jove era molt amant dels congelats i el menjar preparat.

A hores d’ara, la Samantha ja se sabia el DVD de memòria, de manera que podia visualitzar perfectament les imatges que es corresponien amb la música que retronava fins a la cuina. Aquella setmana, mentre en Miles era a l’estudi o parlava per telèfon amb en Howard, l’havia vist unes quantes vegades. Quan va sentir els primers acords de la cançó en què el noi musculat caminava amb la camisa oberta per la platja, va anar a la sala amb el davantal posat mentre es llepava amb posat absent els dits plens de xocolata.

Havia planejat gaudir d’una bona dutxa mentre en Miles parava taula, però li havia fugit del cap que el seu marit arribaria tard perquè havia d’anar fins a Yarvil a recollir les nenes a la sortida de Saint Anne. Quan va caure en per què encara no era a casa i en el fet que tornaria acompanyat de les seves filles, va haver d’afanyar-se a posar a punt el menjador i a preparar alguna cosa perquè la Lexie i la Libby sopessin abans no arribessin els convidats. A quarts de vuit, en Miles va trobar la seva dona sense vestir, suada, irritada i amb certa inclinació a culpar-lo d’una cosa que, al capdavall, no havia estat sinó idea seva.

La Libby, la filla de catorze anys, va anar directa a la sala sense dir hola a la seva mare i va treure el DVD del reproductor.

—Ah, per fi, no sabia on l’havia ficat —va dir—. ¿Què hi fa, la tele encesa? ¿Que has mirat el meu DVD?

A vegades, la Samantha hauria dit que la seva filla petita tenia un no sé què que recordava a la Shirley.

—Mirava les notícies, Libby. No tinc temps de mirar cap DVD. Vine a menjar la pizza. Avui tenim convidats a sopar.

—¿Un altre cop pizza congelada?

—Miles! M’he de canviar, ¿pots acabar el puré de patates? Miles?

Però el seu marit havia desaparegut al pis de dalt, o sigui que les patates les va haver de triturar ella mentre les nenes menjaven a la barra del mig de la cuina. La Libby havia recolzat la funda del DVD contra el vas de Diet Pepsi i la devorava amb els ulls.

—En Mikey és tan… sensual —va dir amb un gemec lasciu que va desconcertar la Samantha. El noi musculat es deia Jake; li va agradar descobrir que no els agradava el mateix.

Escandalosa i segura de si mateixa, com sempre, la Lexie no parava d’explicar anècdotes de l’escola, com una metralleta d’informació sobre noies que la Samantha no coneixia i de qui no podia retenir totes les entremaliadures, baralles i reconciliacions.

—Noies, jo m’he d’anar a vestir. Recolliu-ho tot quan hàgiu acabat, ¿em sentiu?

Va afluixar el foc de l’estofat i va pujar corrents al pis de dalt. En Miles es cordava la camisa davant del mirall de l’armari rober. Tota l’habitació feia olor de sabó i de loció postafaitat.

—¿Tot sota control, xata?

—Sí, gràcies. M’alegro que almenys tu hagis tingut temps de dutxar-te —va deixar anar la Samantha mentre despenjava la seva faldilla favorita i una brusa i tancava la porta de l’armari de cop.

—¿Per què no et dutxes ara?

—Arribaran d’aquí a deu minuts, no tinc temps d’eixugar-me els cabells i maquillar-me. —Es va treure les sabates d’un cop de peu; una va impactar amb el radiador i va deixar anar un soroll metàl·lic—. Quan hagis acabat d’empolainar-te, sisplau, ¿podries baixar a preparar les begudes?

Quan en Miles va haver sortit de l’habitació, va mirar de desenredar-se els cabells i retocar-se el maquillatge. Tenia un aspecte horrorós. Quan ja s’havia vestit, es va adonar que no duia els sostenidors adequats per a la brusa de tirants que havia triat. Després de buscar-los frenèticament, va recordar que estaven penjats a l’eixida i va sortir corrents al replà de l’escala, però va sentir el timbre de la porta. Entre renecs, va tornar a entrar al dormitori. Des de l’habitació de la Libby li arribava la música del grup del noi musculat.

En Gavin i la Kay havien arribat a les vuit en punt perquè en Gavin ja veia venir els comentaris de la Samantha si feien tard: que si havien estat follant, o que si segur que s’havien barallat. S’hauria dit que creia que un dels avantatges d’estar casat era que et donava dret a jutjar i a ficar-te en la vida amorosa dels solters. També semblava convençuda que la seva manera de parlar grollera i desinhibida, sobretot quan havia begut, era humor del més agut.

—Hola, hola, hola —va dir en Miles, fent-se a un costat per deixar entrar en Gavin i la Kay—. Passeu, passeu. Benvinguts a «chez Mollison».

Va fer dos petons a la Kay i la va deslliurar dels bombons que duia a la mà.

—¿Són per a nosaltres? Moltes gràcies. Encantat de coneixe’t, per fi. En Gav t’ha tingut amagada massa temps.

Va arrabassar-li a en Gavin l’ampolla de vi i li va donar un cop a l’espatlla que a ell no li va fer cap gràcia.

—Endavant, endavant. La Sam baixarà de seguida. ¿Què voleu prendre?

En circumstàncies normals, la Kay hauria trobat en Miles fals i poca-solta, però havia decidit no precipitar-se a l’hora de jutjar. Les parelles havien de conèixer els amics de l’altre i fer un esforç per entendre-s’hi. Aquella vetllada representava un pas important en el seu afany de penetrar en els aspectes de la vida d’en Gavin als quals ell li havia barrat sempre el pas; volia demostrar-li que podia estar a gust en aquell casalot elegant i pretensiós dels Mollison, i que no tenia cap necessitat d’excloure-la mai més. De manera que va fer un bon somriure a en Miles, va demanar vi negre i va elogiar l’espaiosa sala d’estar amb el senzill parquet de pi, el sofà desbordant de coixins i les reproduccions d’obres d’art penjades a la paret.

—Vivim aquí des de fa… a veure… catorze anys —va dir en Miles, lluitant amb el llevataps—. Tu estàs a Hope Street, oi? Són unes casetes la mar de bufones, s’hi poden trobar autèntiques gangues.

Va fer aparició la Samantha lluint un somriure sense calidesa. La Kay, que només l’havia vist un cop amb abric, es va fixar que la brusa taronja li anava massa ajustada i se li endevinaven tots els detalls del sostenidor amb vores de randa. Tenia el cutis encara més fosc que el pit coriaci; el llapis d’ulls era massa gruixut i no l’afavoria gens, i les arracades d’or que li dringaven i les sabates altes daurades sense talonera eren, a ulls de la Kay, de meuca. Li va semblar la mena de dona a qui agradava sortir entre noies i comportar-se amb estridència, que trobava que els striptease personalitzats eren la cosa més divertida de la Terra i que a les festes s’entrompava i flirtejava amb tots els marits haguts i per haver.

—Ei, hola —va dir la Samantha. Va fer un petó a en Gavin i va somriure a la Kay—. Perfecte, veig que ja teniu beguda. Prendré el mateix que la Kay, Miles.

Va fer mitja volta per anar a seure, no sense haver examinat prèviament amb tot detall l’aspecte de l’altra dona: la Kay tenia els pits petits i els malucs amples, i sens dubte havia escollit uns pantalons negres per dissimular la mida del seu cul. Segons la Samantha, li hauria fet més servei posar-se unes sabates de taló, tenint en compte que tenia les cames molt curtes. De cara era prou atractiva, amb la pell olivàcia i uniforme, els ulls grans i foscos i una boca generosa; però els cabells curts d’aire masculí i les sabates decididament planes eren indicadors inequívocs d’adhesió a unes creences sacrosantes. En Gavin ho havia tornat a fer: havia tornat a escollir una dona dominant i sense sentit de l’humor que el faria enormement desgraciat.

—Som-hi! —va dir la Samantha amb entusiasme, alçant la copa—. Per en Gavin i la Kay!

Va observar satisfeta la insinuació furtiva de somriure d’en Gavin. Abans que tingués temps de fer-li una mica més la guitza o de treure’ls informació íntima per exhibir-la davant de la Shirley o la Maureen, però, va tornar a sonar el timbre.

La Mary va fer aparició a la porta amb el seu aspecte fràgil i esquelètic, realçat per la presència d’en Miles, que la va fer passar a la sala. La samarreta li queia vertical des de les clavícules prominents.

—Ah! —va exclamar, aturant-se de cop al llindar amb cara de sorpresa—. No sabia que teníeu…

—En Gavin i la Kay acaben d’arribar —va dir la Samantha una mica esvalotada—. Passa, Mary, sisplau… Beu alguna cosa…

—Mary, et presento la Kay —va dir en Miles—. Kay, la Mary Fairbrother.

—Ah —va fer la Kay, desconcertada; havia cregut que només serien ells quatre—. Sí, hola.

En Gavin, que havia endevinat que la Mary no havia tingut cap intenció d’afegir-se a cap sopar i tenia ganes de girar cua, va donar uns copets al sofà al seu costat, i la Mary s’hi va asseure amb un somriure discret. En Gavin estava exultant de veure-la. Ara sí que tenia un bon amortidor; fins i tot la Samantha s’adonaria que la seva particular procacitat resultaria del tot inadequada davant d’una dona compungida; a més, la simetria opressiva del quartet se n’havia anat a fregir espàrrecs.

—¿Com estàs? —va dir amb dolçor—. Precisament, et volia trucar… tinc novetats respecte a l’assegurança…

—¿Que no tenim res per picar, Samantha? —va preguntar en Miles.

La Samantha va sortir de la sala, furiosa amb el seu marit. Va sentir l’olor de carn socarrimada quan obria la porta de la cuina.

—No, merda, merda, merda…

Li havia fugit totalment del cap l’estofat, que s’havia quedat sense líquid. Sobre el fons carbonitzat de la cassola descansaven, com supervivents desvalguts de la catàstrofe, els bocins recremats de carn i verdures. Hi va afegir vi i fons de carn, va desenganxar els trossos de la cassola amb la cullera i va remenar enèrgicament. Amb la calor, va començar a suar. Des de la sala li arribaven els riures aguts d’en Miles. Va posar bròcoli a coure al vapor, es va beure la copa de vi, va obrir una bossa de nachos i un pot d’hummus i els va buidar en dos bols.

Quan va tornar a la sala, la Mary i en Gavin continuaven xerrant tranquil·lament al sofà mentre en Miles mostrava a la Kay una fotografia aèria emmarcada de Pagford i li donava una petita lliçó d’història del poble. La Samantha va deixar els bols a la taula de cafè, es va servir una altra copa i es va acomodar a la butaca sense fer el més petit esforç per integrar-se a cap de les dues converses. Resultava summament incòmode que hagués vingut la Mary; arrossegava una aura d’aflicció tan gran al seu voltant que només li hauria faltat presentar-se amb una mortalla. Si més no, segur que marxava abans de sopar.

En Gavin estava decidit a fer que la Mary es quedés. Mentre xerraven sobre les últimes novetats de la batalla amb la companyia d’assegurances, es va sentir molt més relaxat i segur de si mateix del que s’hi solia sentir en presència d’en Miles i la Samantha. Ningú no el menyspreava, ni el tractava amb paternalisme, i en Miles l’estava alliberant per una estona de tota responsabilitat envers la Kay.

—… i just aquí, fora de la vista —deia en Miles mentre assenyalava un punt situat pocs centímetres més enllà del marc de la fotografia—, hi ha Sweetlove House, on viuen els Fawley. És una gran mansió d’estil reina Anna, amb llucanes, pedres cantoneres… impressionant. Et recomano que la visitis, l’obren al públic els diumenges d’estiu. Una família important per al poble, els Fawley…

¿«Pedres cantoneres»? ¿«Una família important per al poble»? Déu meu, Miles, ets un autèntic cretí.

La Samantha es va aixecar de la butaca i va tornar a la cuina. L’estofat tornava a tenir líquid, massa i tot, però l’olor de socarrim hi predominava. El bròcoli estava flàccid i insípid, i el puré de patates, fred i sec. Lluny de capficar-s’hi, ho va abocar tot en plates que va plantar al centre de la taula rodona del menjador.

—El sopar és a taula! —va cridar cap a la porta de la sala.

—Jo me n’he d’anar —va dir la Mary, aixecant-se d’un bot—. No pretenia…

—No, no, i ara! —va saltar en Gavin amb un to que la Kay no li havia sentit mai: dolç i persuasiu—. T’anirà bé menjar una mica. Als nens no els passarà res per una hora.

En Miles va fer costat a en Gavin i la Mary va mirar amb ulls insegurs la Samantha, que es va veure obligada a unir-se al clam general abans de tornar al menjador a afegir un altre plat a taula.

Va fer seure la Mary entre en Gavin i en Miles, ja que col·locar-la al costat d’una dona hauria estat com subratllar l’absència del seu marit. La Kay i en Miles havien passat a parlar de la feina d’assistenta social.

—No t’envejo —va dir en Miles a la Kay mentre li servia un bon cullerot d’estofat; la Samantha va veure unes taques negres de socarrim flotant a la salsa que s’escampava pel plat blanc—. Una feina d’allò més complicada.

—Bé, sí, sempre ens arriben menys recursos dels que necessitaríem —va dir la Kay—, però pot ser una feina molt gratificant, sobretot quan notes que aconsegueixes algun progrés.

I li van venir al cap els Weedon. La vigília, l’anàlisi d’orina de la Terri havia sortit negatiu i en Robbie no havia faltat a la llar d’infants durant una setmana sencera. Aquell record la va fer posar contenta i li va compensar la lleu irritació que li provocava el fet que en Gavin continués dedicant tota l’atenció a la Mary i no fes absolutament res per ajudar-la en la conversa que tenia amb els seus amics.

—Tens una filla, ¿oi, Kay?

—Sí, la Gaia. Té setze anys.

—Els mateixos que la Lexie. Podríem fer que es coneguessin —va dir en Miles.

—Divorciada? —va preguntar la Samantha amb delicadesa.

—No —va contestar la Kay—. No estàvem casats. Era un noi amb qui sortia de la universitat i vam tallar poc després que nasqués la Gaia.

—Ja, en Miles i jo quasi es pot dir que tampoc no havíem acabat la universitat —va dir la Samantha.

La Kay no va acabar d’entendre si la Samantha havia dit allò per marcar una diferència entre ella mateixa, que s’havia casat amb el fabulós i arrogant pare de les seves filles, i la Kay, a qui el pare de la seva filla havia abandonat… és clar que la Samantha no podia saber que en Brendan l’havia deixat…

—De fet, la Gaia ha agafat una feina de cap de setmana amb el teu pare —va dir la Kay a en Miles—. Al nou cafè.

En Miles estava encantat de la vida. Li produïa un plaer enorme la idea que ell i en Howard formessin fins a tal punt part del teixit social de Pagford que tothom estava connectat a ells d’una manera o altra, ja fos com a amic, com a client o com a empleat. A en Gavin, que mastegava una vegada i una altra un tros de carn gomosa que es negava a cedir a les seves dents, li va fer un altre salt el cor. No tenia ni idea que la Gaia hagués aconseguit feina amb el pare d’en Miles. Havia oblidat que la Kay posseïa en la seva filla una altra arma poderosa per ancorar-se a Pagford. Quan no es trobava a prop de les portes que ella feia petar, de les seves mirades assassines o dels seus comentaris càustics, en Gavin tenia tendència a oblidar que la Gaia tingués cap existència autònoma; que no era simplement una part més de l’incòmode teló de fons format per llençols usats, menjar dolent i rancúnies enquistades contra el qual topava una vegada i una altra la seva relació amb la Kay.

—¿Li agrada Pagford, a la Gaia? —va preguntar la Samantha.

—Home, és molt tranquil en comparació amb Hackney —va dir la Kay—, però s’hi està adaptant prou bé.

Va fer una bona glopada de vi per rentar-se la boca després d’haver deixat anar aquella mentida enorme. Aquell vespre, abans de marxar de casa, se les havien tornat a tenir.

(—¿Què et passa? —havia preguntat la Kay a la Gaia, que seia a la taula de la cuina, inclinada sobre el portàtil, amb una bata per damunt de la roba. A la pantalla hi havia quatre o cinc quadres de diàleg oberts. La Kay sabia que la Gaia es comunicava per internet amb els amics que havia deixat a Hackney, molts d’ells amics que conservava des de primària.

—Gaia?

Que es negués a contestar era nou i no presagiava res de bo. La Kay estava acostumada a explosions de mal humor i ràbia contra ella i, sobretot, contra en Gavin.

—Parlo amb tu, Gaia.

—Ja ho sé, ja et sento.

—Llavors fes el favor de contestar.

Els diàlegs anaven pujant als quadres de la pantalla, plens d’icones divertides que pampalluguejaven i s’agitaven.

—Gaia, sisplau, fes el favor de contestar.

—Què? ¿Què vols?

—T’he preguntat com t’ha anat avui.

—Avui ha sigut una merda. Ahir va ser una merda. Demà també serà una merda.

—¿Quan has tornat a casa?

—A la mateixa hora que cada dia.

A vegades, després de tants anys, la Gaia encara expressava ressentiment per haver d’estar sola, per tornar a casa i que la Kay no l’esperés com una mare de conte.

—¿Em pots dir per què avui ha sigut una merda?

—Perquè m’has obligat a venir a viure en aquest poble de merda.

La Kay no volia cridar. Últimament hi havia hagut molts crits i estava convençuda que tot el carrer els havia sentit.

—Ja saps que avui surto amb en Gavin, oi?

La Gaia havia murmurat alguna cosa que la Kay no havia sentit.

—Què?

—He dit que no sabia que li agradés sortir amb tu.

—¿Què significa, això?

La Gaia no havia contestat. S’havia limitat a teclejar una resposta en una de les converses de la pantalla. La Kay havia vacil·lat: d’una banda, sentia l’impuls de fer-li dir què pensava; de l’altra, tenia por del que podria arribar a sentir.

—Tornarem cap a les dotze, suposo.

La Gaia no havia dit res. La Kay havia anat a esperar en Gavin al rebedor.)

—La Gaia —va dir la Kay a en Miles— s’ha fet amiga d’una noia que viu en aquest carrer. ¿Com es deia… Narinder?

—Sukhvinder —van dir en Miles i la Samantha alhora.

—És bona noia —va dir la Mary.

—¿Has conegut el seu pare? —va preguntar la Samantha a la Kay.

—No —va dir la Kay.

—És cirurgià cardíac —va dir la Samantha, que anava per la quarta copa de vi—. Absolutament i refotudament espectacular.

—Ah —va fer la Kay.

—Com una estrella de Bollywood.

La Samantha va reflexionar que ningú no s’havia molestat a dir que el sopar estava bo, cosa que, tot i que l’estofat era immenjable, hauria estat una mostra elemental de bona educació. Si no podia turmentar en Gavin, almenys es permetria fer una mica la guitza a en Miles.

—En Vikram és l’únic de bo que té viure en un cul de món com aquest poble, creu-me —va dir la Samantha—. És sexe amb potes.

—I la seva dona és la metgessa de capçalera —va intervenir en Miles— i regidora del districte. Tu deus treballar per al consell municipal de Yarvil, ¿oi, Kay?

—Sí —va dir la Kay—. Però passo la major part del temps als Fields. Tècnicament, pertanyen al districte de Pagford, oi?

Oh, no, els Fields no, va pensar la Samantha. Déu meu, no treguis els Fields dels collons.

—Ah —va fer en Miles, amb un somriure molt eloqüent—. Sí, en efecte, els Fields pertanyen a Pagford, tècnicament. Tècnicament, sí. Un tema força espinós, Kay.

—¿Ah, sí? ¿Per què? —va preguntar la Kay, amb l’esperança que la conversa es fes general, ja que en Gavin continuava parlant en veu baixa amb la vídua.

—Bé, mira, tot plegat es remunta als anys cinquanta. —En Miles feia tota la cara d’estar engegant un discurs molt assajat—. Yarvil volia ampliar la barriada de Cantermill i, en comptes de construir cap a l’oest, on ara hi ha la circumval·lació…

—Gavin, Mary, ¿més vi? —va preguntar la Samantha per damunt del sermó d’en Miles.

—… van ser una mica ambigus. Van comprar terres sense dir clarament per a què les volien i llavors van començar a construir més enllà del límit del districte de Pagford.

—¿Per què no parles del vell Aubrey Fawley, Miles? —va intervenir la Samantha. A la fi havia assolit aquell punt deliciós d’embriaguesa en què la llengua se li tornava viperina i a ella, àvida de provocar i d’irritar per pura diversió, tant li feien les conseqüències—. La veritat és que el vell Aubrey Fawley, que era l’amo de totes aquelles magnífiques pedres cantoneres, o del que sigui que t’expliqués en Miles, va fer un tracte d’amagat de tothom…

—Això no és just, Sam —va dir en Miles, però la seva dona continuava parlant sense fer-ne cas.

—… va vendre’s les terres on ara hi ha els Fields i devia embutxacar-se… no ho sé, potser un quart de milió o per l’estil…

—No diguis bestieses, Sam. ¿Als anys cinquanta?

—… però llavors, quan va comprovar que tothom s’havia emprenyat amb ell, va fingir que no sabia que vendre els terrenys portaria problemes. En fi, un cretí de classe alta. I borratxo —va concloure la Samantha.

—Senzillament, no és veritat —va dir en Miles amb fermesa—. Per entendre bé el problema, Kay, has de conèixer una mica la història local.

La Samantha, que tenia la barbeta recolzada en una mà, va fer veure que el colze li relliscava fora de la taula d’avorriment. Tot i que no podia agradar-li la Samantha, la Kay va riure, i en Gavin i la Mary van interrompre la seva conversa privada.

—Parlem dels Fields —va dir la Kay amb un to que pretenia recordar a en Gavin que ella era allà i que se suposava que ell li havia de donar suport moral.

De sobte, en Miles, la Samantha i en Gavin es van adonar que els Fields eren un tema d’allò més delicat de parlar davant de la Mary, tenint en compte que havien estat motiu de discòrdia entre en Barry i en Howard.

—Pel que es veu, és un tema força espinós, al poble —va dir la Kay.

—Mmm —va fer en Gavin abans de girar-se altre cop cap a la Mary—. ¿I què, com li va el futbol, a en Declan?

La Kay va experimentar un accés de fúria: la Mary potser acabava de patir una desgràcia, però la sol·licitud d’en Gavin era exagerada. S’havia imaginat aquella vetllada molt diferent: com un quartet en què en Gavin hauria d’acabar reconeixent que eren una parella amb totes les lletres; en canvi, qualsevol que els veiés diria que no eren més que simples coneguts. A més, el menjar era espantós. Va deixar el ganivet i la forquilla al plat sense haver tocat ni tres quarts de l’estofat —un acte que no va passar per alt a la Samantha— i es va adreçar altra vegada a en Miles.

—¿Vas créixer a Pagford?

—Em temo que sí —va dir en Miles amb un somriure de satisfacció—. Vaig néixer al vell hospital Kelland de la carretera. El van tancar als vuitanta.

—¿I tu…? —va preguntar la Kay a la Samantha, que la va tallar de seguida.

—No, i ara, jo sóc aquí per accident.

—Perdona, Samantha, no sé a què et dediques —va dir la Kay.

—Tinc la meva pròpia bo…

—Ven sostenidors extragrans —va dir en Miles.

La Samantha es va aixecar bruscament i va anar a buscar una altra ampolla de vi. Quan va tornar a la taula, en Miles relatava a la Kay l’anècdota graciosíssima, sens dubte destinada a il·lustrar el fet que a Pagford es coneixia tothom, segons la qual una nit l’havia parat un policia a la carretera per conduir borratxo que havia resultat ser un amic seu de l’escola primària. La Samantha se sabia de memòria la reproducció paraula per paraula de la hilarant conversa entre el seu marit i l’Steve Edwards. Mentre passava per tota la taula reomplint les copes, va observar l’expressió eixuta de la Kay: era evident que no compartia l’opinió que conduir begut fos motiu de broma.

—… total, que l’Steve aguantava l’aparell d’alcoholèmia i jo estava a punt de bufar-hi, i de sobte els dos ens vam posar a riure com ximples. El company de l’Steve no tenia ni idea de què collons passava. El paio feia així —en Miles va imitar un home tombant el cap a banda i banda amb cara de sorpresa—, i l’Steve per terra, trencant-se de riure, perquè allò ens va recordar l’última vegada que ell m’havia aguantat una cosa, que havia estat feia com vint anys, i llavors…

—Una nina inflable —va dir la Samantha, sense somriure, mentre tornava a seure a la cadira al costat d’en Miles—. En Miles i l’Steve la van posar al llit dels pares del seu amic Ian durant la seva festa dels divuit anys. Resumint, al final a en Miles li van fotre mil lliures de multa i tres punts del carnet perquè era la segona vegada que l’enxampaven per sobre del límit. En fi, per pixar-se de riure.

A en Miles se li va congelar el somriure amb una expressió estúpida, com un globus pansit oblidat després d’una festa. Va semblar que una brisa gèlida recorria el menjador momentàniament silenciós. Tot i que la Kay trobava en Miles d’allò més avorrit, estava de part seva: era l’únic en aquella taula que semblava remotament disposat a facilitar-li l’entrada a la vida social de Pagford.

—He de dir que els Fields són un barri força dur —va dir, tornant al tema amb què en Miles semblava més còmode, sense sospitar encara que pogués ser inadequat en presència de la Mary—. Sempre he treballat al centre de grans ciutats i no esperava trobar aquesta mena de marginalitat en zones rurals, però he descobert que no hi ha tantes diferències amb Londres. Tret que hi ha menys barreja ètnica, naturalment.

—Oh, i tant, tenim la nostra quota particular d’addictes i arreplegats —va dir en Miles—. Em sembla que això és tot el que puc empassar, Sam —va afegir, apartant-se el plat del davant encara amb una quantitat considerable d’estofat.

La Samantha va començar a desparar la taula; la Mary es va aixecar per ajudar-la.

—No, Mary, deixa-ho estar, tu relaxa’t —va dir la Samantha. La Kay va veure amb irritació com en Gavin també s’aixecava i insistia cavallerescament a la Mary perquè segués, però la Mary encara va insistir més.

—Un sopar molt bo, Sam —va dir la Mary a la cuina mentre llençaven a la galleda de les escombraries gran part de l’estofat.

—Res de bo, era repugnant —va dir la Samantha, que ara que s’havia aixecat s’havia adonat de fins a quin punt estava borratxa—. ¿Què t’ha semblat la Kay?

—No ho sé. No és el que m’esperava —va dir la Mary.

—Doncs és exactament el que m’esperava jo —va dir la Samantha mentre treia els plats de postres—. Si vols que t’ho digui, per a mi és una altra Lisa.

—I ara, no ho diguis, això —va fer la Mary—. Aquesta vegada es mereix algú que valgui la pena.

Per a la Samantha, que era de l’opinió que la pusil·lanimitat d’en Gavin es mereixia un càstig constant, aquell era un punt de vista completament inaudit.

Van tornar al menjador, on la Kay i en Miles parlaven animadament davant del silenci d’en Gavin.

—… descarregar-se de responsabilitat, una actitud que trobo egoista i autocomplaent…

—Vaja, trobo molt interessant que facis servir la paraula «responsabilitat» —va dir en Miles—, perquè aquest és precisament el quid de la qüestió, oi? La pregunta és: ¿on tracem exactament la línia?

—Als Fields, pel que es veu. —La Kay va riure amb suficiència—. Tu vols traçar una línia molt clara entre les classes mitjanes amb casa pròpia i les classes…

—A Pagford hi ha molta gent de classe treballadora, Kay. La diferència és que la major part treballen. ¿Saps quantes persones dels Fields viuen dels subsidis? Parles de responsabilitat: ¿i què se n’ha fet, de la responsabilitat individual? Fa anys que els seus nens passen per la nostra escola, nens que no tenen ni una sola persona que treballi a la família; el concepte de guanyar-se la vida els és totalment aliè; generacions d’aturats, i se suposa que nosaltres els hem de mantenir…

—I la teva solució és passar el problema a Yarvil —va dir la Kay— per no assumir cap de les…

—¿Una mica de Mississippi Mud Pie? —va tallar la Samantha.

En Gavin i la Mary en van acceptar un tall i li van donar les gràcies; la Kay es va limitar a allargar el plat amb l’atenció totalment focalitzada en en Miles, com si la Samantha fos una cambrera, cosa que va encendre la seva fúria.

—… la clínica de desintoxicació, que és absolutament essencial, i resulta, pel que he sentit, que hi ha qui pressiona perquè es tanqui…

—Ah, bé, si et refereixes a Bellchapel —va dir en Miles, brandant el cap i dibuixant un somriure de superioritat—, espero que sàpigues quin n’és l’índex d’èxit, Kay. És patètic, francament patètic. Conec les xifres, les he repassat aquest matí i, si et sóc sincer, com abans la tanquin…

—¿I quines són, aquestes xifres?

—L’índex d’èxit, Kay, ho acabo de dir: el nombre de persones que han deixat de consumir drogues, que estan rehabilitades…

—Em sap greu, però aquest punt de vista és molt ingenu; si penses jutjar l’èxit només…

—¿I com coi se suposa que hem de jutjar l’èxit d’una clínica de desintoxicació, si no? —va preguntar en Miles, incrèdul—. Pel que jo en sé, l’únic que fan a Bellchapel és repartir metadona, i la meitat dels pacients la consumeixen alhora que l’heroïna…

—El problema de la drogodependència és enormement complicat —va dir la Kay—, i és molt ingenu i simplista plantejar-lo només en termes d’addictes i no…

Però en Miles feia que no amb el cap i somreia; de sobte, la Kay, que fins llavors havia gaudit del duel dialèctic amb aquell advocat tan pagat de si mateix, estava fora de si.

—Molt bé, doncs et puc donar un exemple molt concret del que fa Bellchapel: una família que porto ara (la mare, una filla adolescent i un fill petit). Si la mare no prengués metadona, estaria al carrer mirant de pagar-se l’addicció; els fills estan molt millor…

—Estarien molt millor lluny de la seva mare, pel que expliques —va dir en Miles.

—¿I on proposes que vagin, si es pot saber?

—Una bona família d’acollida seria un bon començament —va dir en Miles.

—¿Saps quantes famílies d’acollida hi ha i quants nens en necessiten una? —va preguntar la Kay.

—La millor solució hauria estat donar-los en adopció de bon començament…

—Fantàstic. Ara mateix pujo a la meva màquina del temps… —va dir la Kay amb sarcasme.

—Doncs, mira, coneixem un matrimoni que estaven desesperats per adoptar —va intervenir la Samantha, donant suport inesperadament a en Miles. No perdonaria a la Kay la seva mala educació a l’hora de les postres. Aquella dona era una esquerranosa i gastava aires de suficiència, exactament igual que la Lisa, que sempre havia monopolitzat totes les trobades amb les seves opinions polítiques i la seva feina en l’àmbit del dret de família, i que a sobre menyspreava la Samantha perquè tenia una botiga de sostenidors—. L’Adam i la Janice —va recordar en un apart a en Miles, que va fer que sí amb el cap—. I no hi va haver manera que els donessin un nadó, ¿oi, Miles?

—Ja, un nadó —va dir la Kay, amb ulls d’exasperació—. Tothom vol un nadó. En Robbie té quatre anys. Encara fa servir bolquers, està per darrere dels nens de la seva edat i és molt probable que s’hagi vist exposat a comportaments sexuals inapropiats. ¿Voldrien adoptar-lo, els vostres amics?

—La qüestió és que si l’haguessin apartat de la seva mare al moment de néixer…

—Quan va néixer, ella no consumia drogues i progressava bé —va dir la Kay—. Se l’estimava i el volia cuidar. I en aquell moment atenia les necessitats del seu fill. Ja havia criat la Krystal, amb ajuda de la família…

—La Krystal! —va xisclar la Samantha—. Déu meu, ¿o sigui que parlem dels Weedon?

La Kay estava esparverada d’haver dit noms; a Londres tant era, però a Pagford, pel que es veia, era veritat que tothom es coneixia.

—No hauria d’haver…

Però en Miles i la Samantha reien, i la Mary semblava tensa. La Kay, que no havia ni tocat el pastís i havia menjat molt poc estofat, es va adonar que havia begut massa. Havia anat fent glopets de vi per culpa dels nervis i ara havia comès una indiscreció imperdonable. Bé, ja era massa tard per esmenar-ho; la ràbia superava qualsevol altra consideració.

—La Krystal Weedon no és precisament un bon exemple de les capacitats d’aquella dona com a mare… —va dir en Miles.

—La Krystal lluita amb dents i ungles per mantenir la família unida —va dir la Kay—. S’estima molt el seu germanet i li fa molta por que l’hi prenguin…

—No confiaria a la Krystal Weedon ni que vigilés un ou dur al foc —va dir en Miles, i la Samantha va tornar a riure—. Mira, em sembla molt bé que s’estimi el seu germà, però no és un osset de peluix…

—Això ja ho sé —va etzibar la Kay, recordant el cul brut i irritat d’en Robbie—. Sigui com sigui, en aquella casa rep amor.

—La Krystal va maltractar la nostra filla Lexie —va dir la Samantha—, o sigui que li hem vist una cara molt diferent de la que et deu ensenyar a tu, n’estic convençuda.

—Mira, tots som conscients que la Krystal no ho ha tingut fàcil —va dir en Miles—. Ningú no ho posa en dubte, això. Jo, el problema, el tinc amb la mare enganxada a les drogues.

—Doncs mira per on, ara mateix està seguint el programa de Bellchapel, i li va molt bé.

—Entesos, però amb el seu historial —va dir en Miles— no cal saber física quàntica per endevinar que recaurà, oi?

—Si apliques aquesta regla a tot, t’haurien de retirar el carnet de cotxe, perquè, amb el teu historial, és molt probable que tornis a conduir begut.

En Miles es va quedar xocat una estona, però la Samantha va dir amb fredor:

—Em sembla que això és molt diferent.

—¿De debò? —va dir la Kay—. És el mateix principi.

—Ja. Doncs, tal com ho veig jo, els principis a vegades són el problema —va dir en Miles—. En algunes ocasions el que cal és una mica de sentit comú.

—Que és la manera que tenen algunes persones d’anomenar els prejudicis —va replicar la Kay.

—Segons Nietzsche —va dir una veu nova que els va fer sobresaltar a tots—, la filosofia és la biografia del filòsof.

Al llindar de la porta que donava al rebedor havia aparegut una Samantha en miniatura, una noia de pits generosos d’uns setze anys amb texans ajustats i samarreta. Menjava un grapat de raïm i semblava molt contenta d’haver-se conegut.

—Us presento la Lexie —va dir en Miles amb orgull—. Gràcies per la cita, geni.

—De res —va dir la Lexie amb coqueteria abans de desaparèixer escales amunt.

Es va fer un silenci espès a tota la taula. Sense saber gaire bé per què, la Samantha, en Miles i la Kay van mirar la Mary, que semblava a punt de plorar.

—El cafè —va dir la Samantha, i es va aixecar. La Mary va anar al lavabo.

—Anem a seure a la sala —va proposar en Miles, conscient que l’ambient estava una mica carregat, però convençut que amb un parell de bromes i la seva cordialitat habitual reconduiria la situació—. Que tothom agafi la seva copa.

Les seves conviccions personals no s’havien vist més commogudes pels arguments de la Kay del que una brisa hauria pogut desplaçar una roca; malgrat la discussió, no li tenia antipatia, sinó més aviat llàstima. Ell era a qui menys havia afectat el ritme constant de reomplir les copes, però en arribar a la sala va notar que tenia la bufeta plena a rebentar.

—Posa música, Gavin, jo vaig a buscar els bombons.

En Gavin, però, no va fer cap moviment per apropar-se a les piles verticals de discos compactes que s’arrengleraven als elegants prestatges de metacrilat. Feia l’efecte que esperava que la Kay li tirés la cavalleria per sobre. I efectivament, tan aviat com en Miles s’havia esfumat de la vista, la Kay va dir:

—Vaja, moltes gràcies, Gav. Moltes gràcies pel teu suport.

Durant el sopar, en Gavin havia begut fins i tot amb més avidesa que la Kay per celebrar íntimament el fet que, al final, no s’hagués vist ofert en sacrifici a l’assetjament propi de gladiadora de la Samantha. Es va encarar a la Kay amb un coratge que no només naixia del vi, sinó del fet que, durant una hora, algú, la Mary, l’havia tractat com una persona important, sàvia i comprensiva.

—M’ha semblat que te’n sorties prou bé tota sola —va replicar.

Efectivament, les poques frases que s’havia permès escoltar de la discussió entre la Kay i en Miles li havien transmès una intensa sensació de déjà vu; si no hagués tingut la Mary per distreure’s, potser s’hauria imaginat que havia retrocedit a aquella famosa vetllada, al mateix menjador, en què la Lisa havia dit a en Miles que era la personificació de tot el que la societat tenia de dolent; en Miles se n’havia rigut a la cara i ella havia perdut els estreps i s’havia negat a quedar-se a fer el cafè. No havia transcorregut gaire temps fins que la Lisa havia confessat que se n’anava al llit amb un soci de la seva empresa i havia aconsellat a en Gavin que es fes la prova de la clamidiosi.

—No conec cap d’aquestes persones —va dir la Kay— i tu no has fet res per facilitar-me les coses.

—¿Què volies que fes? —va preguntar en Gavin. Experimentava una tranquil·litat d’allò més agradable, protegit per la tornada imminent dels Mollison i de la Mary, així com de les ingents quantitats de chianti que havia consumit—. Jo no volia discutir sobre els Fields. Tant me foten, els Fields. A més —va afegir—, és un tema delicat de parlar davant de la Mary: en Barry lluitava al consell perquè continuessin formant part de Pagford.

—Doncs ¿per què no m’ho deies? ¿Per què no em feies un senyal?

En Gavin va riure exactament igual com en Miles s’havia rigut d’ella. Abans que tingués temps de replicar, els altres van tornar carregats de regals com els Reis Mags: la Samantha duia una safata plena de tasses, seguida de la Mary, que aguantava la cafetera, i en Miles, que portava els bombons de la Kay. En veure la vistosa cinta daurada de la capsa, la Kay va recordar amb quant d’optimisme havia encarat el sopar quan havia comprat els bombons. Va apartar la cara per mirar d’ocultar la ràbia i va experimentar un desig irrefrenable d’escridassar en Gavin i una necessitat sobtada i desconcertant de plorar.

—Ha estat un sopar molt agradable —va dir la Mary amb una veu nasal que feia pensar que ella també devia haver plorat—, però no em puc quedar a fer el cafè. No vull tornar tard, en Declan està una mica… una mica confós aquests dies. Moltes gràcies, Sam, Miles, m’ha anat bé… en fi… m’ha anat bé sortir una mica.

—T’acompanyo fins a… —va començar en Miles, però en Gavin el va tallar amb to resolut.

—No, queda’t, Miles. Jo acompanyaré la Mary. Mary, deixa’m acompanyar-te a casa. Només són cinc minuts. És fosc, allà dalt.

La Kay amb prou feines podia respirar: tot el seu ésser estava concentrat a odiar el petulant d’en Miles, la meuca de la Samantha i la Mary, fràgil i encongida; però, per damunt de tots, odiava en Gavin.

—Oh, i tant —es va sentir dir, ja que feia l’efecte que tothom la mirava buscant el seu permís—. I tant, i tant, vés i acompanya la Mary a casa, Gav.

Va sentir com es tancava la porta. En Gavin havia tocat el dos. En Miles li servia el cafè. Va contemplar com queia el raig de líquid negre i calent, i, de sobte, va prendre dolorosa consciència de fins a quin punt s’havia arriscat a malbaratar la seva vida per l’home que s’allunyava en la foscor de la nit al costat d’una altra dona.





VIII


En Colin Wall va veure passar en Gavin i la Mary per sota de la finestra del seu estudi. Va reconèixer de seguida la silueta de la Mary, però va haver de forçar la vista per identificar l’home eixut de carns que l’acompanyava abans no sortissin del cercle de llum que projectava la farola. Encorbat, mig aixecat a la cadira de l’ordinador, va contemplar amb estupor les dues siluetes que desapareixien en la foscor.

Va quedar bocabadat, perquè havia donat per fet que la Mary vivia en una mena de reclusió, que només hi rebia dones, al santuari de casa seva, entre elles la Tessa, que l’anava a veure dia sí dia no. No li hauria passat mai pel cap que es dediqués a fer vida social a altes hores de la nit, i encara menys amb un home solter. Es va sentir traït, com si la Mary, en un nivell espiritual, l’enganyés amb un altre.

¿Que potser li havia permès a en Gavin veure el cadàver d’en Barry? ¿Que potser en Gavin passava els vespres a la butaca predilecta d’en Barry vora el foc? En Gavin i la Mary ¿estaven…? ¿Era possible que…? Al capdavall, aquella mena de coses passaven cada dia. Potser… ¿potser fins i tot abans de morir en Barry?

En Colin es mostrava perpètuament escandalitzat per la precarietat moral dels altres. Mirava de protegir-se dels desenganys obligant-se a pensar sempre el pitjor, conjurant visions terribles de depravació i traïció per evitar que la veritat penetrés com un projectil a través de les seves il·lusions innocents. Per a ell, la vida era una llarga lluita contra el dolor i la decepció, i tothom, tret de la seva dona, era un enemic fins que no demostrava el contrari.

En part, sentia l’impuls de baixar i comentar-li a la Tessa el que acabava de veure, perquè potser ella li podia donar una explicació innòcua del passeig nocturn de la Mary i tranquil·litzar-lo dient-li que la vídua del seu millor amic havia estat i continuava sent fidel al seu marit. Amb tot, s’hi resistia, perquè estava enfadat amb ella.

¿Per què mostrava aquella notòria manca d’interès per la seva candidatura al consell del districte? ¿Que no s’adonava de fins a quin punt el dominava l’ansietat des que havia enviat la sol·licitud? Ja havia previst que li passaria, però l’anticipació no feia disminuir el dolor, de la mateixa manera que ser atropellat per un tren no seria menys catastròfic pel fet de veure’l venir per la via. Simplement, patia dues vegades: quan esperava l’esdeveniment i quan aquest s’acomplia.

Els seus nous malsons giraven al voltant dels Mollison i de per on l’atacarien. No paraven de travessar-li el pensament rèpliques, explicacions i atenuants. Ja es veia assetjat, lluitant per salvar la seva reputació. El caire paranoic que sempre tenien els seus tractes amb el món se li accentuava a marxes forçades; i mentrestant, la Tessa feia veure que no se n’adonava i no feia res de res per ajudar-lo a alleujar aquella tensió horrible i escruixidora.

Sabia que ella no volia que es presentés. Potser també li feia por que en Howard Mollison deixés al descobert les entranyes del seu passat i n’escampés els secrets espantosos perquè s’hi abraonessin tots els voltors de Pagford.

Ja havia fet unes quantes trucades a aquells que havien donat suport a en Barry. L’havia sorprès i encoratjat el fet que cap d’ells no hagués posat en dubte la seva legitimitat ni li hagués fet preguntes capcioses al respecte. Tots, sense excepció, havien expressat un gran pesar per la pèrdua d’en Barry i una forta antipatia per en Howard Mollison, o «aquell malparit petulant», com l’havia anomenat un dels votants sense pèls a la llengua. «Ja està mirant de fotre-hi el seu fill, al consell. Si amb prou feines es podia aguantar el riure quan va saber que en Barry era mort». En Colin havia redactat una llista de punts a favor dels Fields, però no hi havia hagut de recórrer ni una sola vegada. De moment, el seu atractiu principal com a candidat semblava que era ser amic d’en Barry i que no es deia Mollison.

El seu rostre en miniatura i en blanc i negre li somreia des de la pantalla del monitor. S’havia passat tota la tarda assegut davant del teclat, mirant de redactar el seu fullet electoral, per al qual havia decidit fer servir la mateixa fotografia que sortia al web de Winterdown: mirant a la càmera, amb un somriure lleugerament anodí i el front recte i brillant. Aquella imatge tenia l’avantatge que ja havia estat sotmesa a l’escrutini públic i no li havia suposat ni el ridícul ni la ruïna; un punt a favor considerable. Sota la fotografia, però, on hi hauria d’haver hagut la informació personal, només hi havia un parell de frases inconnexes. Feia dues hores que escrivia paraules i després les esborrava; en un determinat moment, havia aconseguit redactar tot un paràgraf, però l’havia eliminat, espai per espai, amb un dit índex neguitós i de moviments bruscos.

Incapaç de suportar la indecisió i la solitud, es va aixecar d’un bot i va baixar al pis de baix. La Tessa estava estirada al sofà, mig endormiscada, amb el televisor encès de fons.

—¿Com va? —va preguntar amb veu d’adormida, obrint els ulls.

—Acaba de passar la Mary carrer amunt amb en Gavin Hughes.

—Ah —va dir la Tessa—. M’ha dit no sé què de visitar en Miles i la Samantha. En Gavin hi devia ser. La deu acompanyar a casa.

En Colin estava consternat. ¿La Mary visitant en Miles, l’home que pretenia ocupar el lloc del seu marit, l’home que s’oposava a tot allò pel que havia lluitat en Barry?

—¿I què hi feia, a casa els Mollison?

—La van acompanyar a l’hospital, ja ho saps —va dir la Tessa, incorporant-se amb un petit gemec i estirant les seves cames curtes—. No hi havia tornat a parlar des de llavors i els ho volia agrair. ¿Has acabat el fullet?

—Gairebé. Per cert, a l’apartat d’informació… vull dir a la informació personal… ¿creus que hi he de posar les feines anteriors? ¿O només Winterdown?

—No crec que calgui res més que on treballes ara. Però ¿per què no ho preguntes a la Minda? Ella… —va badallar—, ella ja ha passat pel procés.

—Sí —va dir en Colin. Es va esperar, dret al costat de la Tessa, però ella no es va oferir a ajudar-lo, ni tan sols a llegir el que havia escrit de moment—. Sí, bona idea —va dir, alçant el to de veu—. Demanaré a la Minda que hi faci una ullada.

La Tessa va deixar anar un grunyit mentre s’acariciava els turmells i en Colin va sortir de la sala amb l’orgull ferit. La seva dona no es feia a la idea de l’estat en què es trobava, no sabia que gairebé no aclucava l’ull i que tenia un rau-rau constant a la panxa.

La Tessa només havia fet veure que dormia. Els passos de la Mary i en Gavin l’havien desvetllat feia deu minuts.

Gairebé no coneixia en Gavin; era quinze anys més jove que ella i en Colin, però la barrera més alta que havia impedit una major coneixença era la tendència perpètua d’en Colin a sentir-se gelós dels altres amics d’en Barry.

—S’ha portat molt bé amb el tema de l’assegurança —havia explicat la Mary a la Tessa per telèfon—. Els truca cada dia, pel que en sé, i no para de dir-me que no em preocupi per la minuta. Déu meu, Tessa, si no volen pagar…

—En Gavin ho arreglarà tot —va dir la Tessa—. No t’hi amoïnis.

Hauria estat bé, va pensar la Tessa, assedegada i encarcarada al sofà, que ella i en Colin haguessin pogut convidar la Mary per ajudar-la a canviar d’aires i assegurar-se que menjava, però hi havia un obstacle insuperable: la Mary trobava que en Colin era un home difícil i inquietant. Aquell fet incòmode i fins ara dissimulat s’havia anat revelant progressivament durant els dies posteriors a la mort d’en Barry, com les restes del naufragi que apareixen a la costa gràcies a la marea. No hauria pogut quedar més clar que la Mary només volia veure la Tessa: rebutjava amb discreció qualsevol insinuació que en Colin podia ajudar amb això o allò altre i per telèfon evitava parlar-hi gaire estona. Durant anys havien quedat les dues parelles i aquella antipatia no s’havia notat gens ni mica; el bon humor d’en Barry la devia haver camuflat.

La Tessa havia de manegar la nova situació amb una gran delicadesa. Havia aconseguit convèncer en Colin que la Mary preferia la companyia d’altres dones. A l’enterrament, però, no havia pogut evitar que el seu marit abordés la Mary mentre tothom abandonava l’església i mirés d’explicar-li, entre sanglots angoixosos, que es presentaria al lloc d’en Barry al consell del districte per continuar la seva tasca i fer que guanyés la batalla de manera pòstuma. En veure l’expressió atònita i ofesa de la Mary, la Tessa s’havia hagut d’endur el seu marit.

Des de llavors, en Colin havia esmentat un parell de cops la seva intenció d’anar a visitar la Mary amb tot el material electoral per preguntar-li si a en Barry li hauria semblat bé. Fins i tot havia parlat de demanar-li consell sobre com hauria fet campanya en Barry. Al final, la Tessa li havia hagut de dir amb contundència que fes el favor de no atabalar la Mary amb assumptes del consell del districte. Ell no s’ho havia pres gaire bé, però valia més que s’enfadés amb ella, havia pensat la Tessa, que no que fes augmentar l’aflicció de la Mary o que acabés provocant que ella li respongués amb un exabrupte, com havia passat amb el tema de veure el cadàver d’en Barry.

—D’acord, però… els Mollison! —va dir en Colin, tornant a entrar a la sala amb una tassa de te a la mà. No n’hi havia ofert cap a la Tessa; sovint es comportava amb egoisme en aquells petits detalls, massa centrat en les seves preocupacions per adonar-se’n—. De tota la gent amb qui podria sopar, precisament ells! Ells, que estaven en contra de tot el que defenia en Barry!

—No siguis tan melodramàtic, Colin —va contestar la Tessa—. A més, a la Mary els Fields no li han interessat mai com a en Barry.

Però l’única manera que tenia en Colin d’entendre l’amor era a través d’una lleialtat infinita, d’una tolerància il·limitada: la Mary havia caigut sense remei en la seva estimació.





IX


—¿I es pot saber on vas? —va preguntar en Simon, plantant-se al mig del petit rebedor.

La porta de la casa estava oberta i, darrere seu, el porxo de vidre, ple de sabates i abrics, resplendia a la llum del sol de dissabte al matí, que convertia en Simon en una silueta. La seva ombra s’enfilava per l’escala fins a fregar el graó on s’havia parat l’Andrew.

—Al poble, amb en Fats.

—Suposo que has acabat els deures, oi?

—Sí.

Era mentida, però en Simon no es molestaria a comprovar-ho.

—Ruth? Ruth!

La Ruth va aparèixer a la porta de la cuina amb davantal, la cara vermella i les mans plenes de farina.

—Què?

—¿Necessitem res del poble?

—Com? No, diria que no.

—Agafes la meva bici, no? —va preguntar en Simon a l’Andrew.

—Sí, pensava agafar-la…

—¿On la deixaràs? ¿A casa en Fats?

—Sí.

—¿A quina hora volem que torni? —va preguntar en Simon, girant-se cap a la Ruth.

—Jo què sé, Simon —va dir la Ruth amb impaciència. Quan més l’irritava el seu marit era quan, tot i estar relativament de bon humor, començava a dictar la llei per ganes de divertir-se. L’Andrew i en Fats sortien sovint pel poble amb l’assumpció tàcita que l’Andrew tornaria a casa abans de fer-se fosc.

—A les cinc en punt, doncs —va dir en Simon arbitràriament—. Un minut més tard i estàs castigat.

—Molt bé —va contestar l’Andrew.

No es treia la mà dreta de la butxaca de la jaqueta, tancada amb força al voltant d’un paper plegat, plenament conscient de la seva presència, com si fos una granada que fes tic-tac. La por de perdre aquell bocí de paper, on hi havia meticulosament escrita una línia de codi i unes quantes frases barrades, reformulades i corregides de cap a peus, l’havia turmentat durant tota la setmana. L’havia dut a sobre en tot moment i, a l’hora d’anar a dormir, l’havia amagat sota el coixí.

En Simon amb prou feines es va apartar, de manera que l’Andrew el va haver d’esquivar per arribar al porxo amb els dits aferrats al paper. El terroritzava la possibilitat que el seu pare li fes buidar les butxaques per comprovar si hi duia cigarrets.

—Adéu.

En Simon no va contestar. L’Andrew va continuar fins al garatge, on es va treure la nota, la va desplegar i la va llegir. Era conscient que allò que feia era absurd, que la simple proximitat a en Simon no podia haver intercanviat els papers per art d’encanteri, però ho va comprovar de totes maneres. Satisfet que tot estigués en ordre, va tornar a plegar la nota, se la va entaforar encara més al fons de la butxaca, que va tancar amb el botó corresponent, i va empènyer la bicicleta de carretera fora del garatge i per la porta de la tanca. Sabia que el seu pare l’observava a través de la porta de vidre del porxo amb l’esperança, n’estava convençut, de veure’l caure o maltractar la bicicleta.

Als peus de l’Andrew s’estenia Pagford, una mica bromós sota el sol fred de primavera, en l’aire fresc i penetrant. Va notar el punt a partir del qual els ulls d’en Simon ja no el podien seguir i va tenir la sensació d’haver-se tret de sobre una pressió a l’esquena.

Es va deixar anar turó avall cap al poble, sense fer servir els frens, i va tombar per Church Row. A mig carrer, va afluixar la marxa i va entrar pedalejant amb elegància a casa els Wall, on va esquivar amb compte el cotxe d’en Cubby.

—Hola, Andy —va dir la Tessa en obrir la porta.

—Hola, senyora Wall.

L’Andrew acceptava la convenció que els pares d’en Fats eren ridículs. La Tessa era tirant a grassa i plana, duia un pentinat estrafolari i tenia un gust pèssim a l’hora de vestir, i en Cubby era tan estirat que resultava còmic. Malgrat tot, l’Andrew no podia deixar de sospitar que, si els Wall haguessin estat els seus pares, hauria estat temptat de tenir-los simpatia. Eren tan civilitzats, tan educats. A casa seva no tenies mai la sensació que el terra hagués de cedir i t’haguessis de submergir de sobte en el caos.

En Fats es posava les vambes assegut a l’últim esglaó. De la butxaca superior de la jaqueta li sobresortia clarament un paquet de tabac de cargolar.

—Arf.

—Fats.

—Andy, ¿vols deixar la bicicleta del teu pare al garatge?

—Sí, gràcies, senyora Wall.

(Sempre, va reflexionar l’Andrew, deia fredament «el teu pare» i no «en Simon». L’Andrew sabia que la Tessa odiava en Simon; era una de les raons que li feien passar per alt la roba espantosa que vestia i aquell serrell curt tan horrorós.

L’antipatia venia d’aquella ocasió terrorífica i memorable en què en Fats, que llavors tenia sis anys, havia anat a passar una tarda de dissabte a Hilltop House per primera vegada. Enfilats dalt d’una caixa al garatge per mirar d’arribar a dues velles raquetes de bàdminton, els dos amics havien fet caure sense voler tot el que hi havia en un prestatge atrotinat.

L’Andrew recordava com el pot de creosota havia caigut, havia impactat contra el sostre del cotxe i s’havia obert, i el terror que s’havia apoderat d’ell, i la seva incapacitat per comunicar al seu amic, que no parava de fer rialletes, que havien begut oli.

En Simon havia sentit l’estrèpit. Havia corregut cap al garatge i se’ls havia abraonat amb la mandíbula sortida, fent el seu gemec animal habitual, abans de començar a escridassar-los i amenaçar-los amb tota mena de càstigs físics terribles, amb els punys tancats a pocs centímetres de les seves carones aixecades.

En Fats s’havia pixat a sobre. Un regueró d’orina li havia regalimat per dins dels pantalons curts fins al terra del garatge. La Ruth, que havia sentit els crits des de la cuina, havia baixat a corre-cuita per intervenir: «No, Simon… deixa-ho córrer, ha sigut un accident». En Fats estava pàl·lid i tremolava com una fulla; se’n volia anar a casa immediatament; volia la seva mama.

Quan havia arribat la Tessa, en Fats havia corregut a abraçar-la, sanglotant, amb els pantalons molls. Era l’única vegada a la vida en què l’Andrew havia vist com el seu pare vacil·lava i s’acovardia. D’alguna manera, la Tessa havia transmès una fúria implacable sense alçar la veu, sense amenaces, sense cops. Havia omplert un xec i l’hi havia ficat a la mà a en Simon, mentre la Ruth repetia: «No, i ara, no cal, no passa res, de veritat que no cal». En Simon l’havia seguit fins al cotxe provant de riure’s una mica de la situació, però la Tessa li havia llançat una mirada de menyspreu mentre feia pujar en Fats, que continuava sanglotant, al seient del copilot, i li havia tancat la porta als morros, on se li havia quedat congelat un somriure. L’Andrew s’havia fixat en l’expressió dels seus pares: la Tessa s’enduia amb ella pendent avall, cap al poble, una cosa que normalment quedava amagada a la casa de dalt del turó.)

Últimament, en Fats feia la cort a en Simon. Sempre que pujava a Hilltop House, feia mans i mànigues per fer-lo riure, i en Simon, en justa retribució, celebrava les seves visites, li reia les gràcies més barroeres i s’interessava per les seves trapelleries. Quan estava a soles amb l’Andrew, però, en Fats continuava dient que en Simon era un malparit de primera classe i de vint-i-quatre quirats.

—M’hi jugaria un ou que és lesbiana —va dir en Fats quan passaven per davant d’Old Vicarage, amb la façana coberta d’heures sota l’ombra del pi roig.

—Qui? ¿La teva mare? —va preguntar l’Andrew, que, absort en els seus pensaments, amb prou feines l’havia escoltat.

—Què? —va cridar en Fats, i l’Andrew va veure que s’havia irritat de debò—. Vés a la merda! La Sukhvinder Jawanda!

—Ah, sí. Ja.

L’Andrew va riure i, al cap d’un moment, també va riure en Fats.

L’autobús que anava a Yarvil estava ple de gom a gom. L’Andrew i en Fats van haver de seure l’un al costat de l’altre, en comptes de cadascun en un seient doble, com preferien. Quan van passar pel final de Hope Street, l’Andrew es va girar, però el carrer estava desert. No havia vist la Gaia fora de l’institut des del dia que havien aconseguit la feina a The Copper Kettle. El cafè s’inaugurava al cap d’una setmana i a l’Andrew l’envaïen alenades d’eufòria cada vegada que hi pensava.

—En Si-Pie ja deu haver engegat la campanya electoral, oi? —va preguntar en Fats mentre anava cargolant cigarrets. Tenia una cama allargada cap al passadís de l’autobús; la gent s’hi entrebancava però no li demanava que la tragués—. En Cubby ja s’està cagant a les calces, i això que només ha fet el fullet.

—Sí, ja s’hi ha posat —va dir l’Andrew, que es va estremir interiorment de pànic.

Va pensar en els seus pares a la taula de la cuina, on havien passat cada vespre de l’última setmana; en una capsa de fullets estúpids que en Simon havia fet imprimir a la feina; en la llista d’arguments que la Ruth li havia ajudat a redactar i que ell utilitzava cada tarda per trucar a tothom que coneixia dins la demarcació electoral. Tot ho feia com si li costés un esforç enorme. Vivia enclaustrat a casa i es dedicava a infligir als seus fills encara més agressivitat del que era costum, com si dugués una càrrega a les espatlles que ells li haguessin encolomat. L’únic tema de conversa durant els àpats eren les eleccions; en Simon i la Ruth no paraven d’especular sobre les forces que es dreçaven contra en Simon. Es prenien com una qüestió personal que hi hagués altres candidats a la vacant deixada per en Barry Fairbrother, i donaven per segur que en Colin Wall i en Miles Mollison passaven gran part del temps conspirant entre ells, alçant els ulls cap a Hilltop House, obsessionats per derrotar l’home que hi vivia.

L’Andrew va tornar a comprovar que tenia el bocí de paper plegat a la butxaca. No havia explicat a en Fats el que tenia intenció de fer. Li feia por que ho esbombés; no sabia com ficar-li al cap la necessitat de discreció absoluta, com recordar-li que el sonat que feia anys l’havia fet pixar-se a sobre continuava intacte i vivia sota el mateix sostre que ell.

—A en Cubby no l’amoïna gaire en Si-Pie —va dir en Fats—. Creu que la lluita serà amb en Miles Mollison.

—Ja —va dir l’Andrew. N’havia sentit parlar als seus pares. Tots dos semblaven convençuts que la Shirley els havia traït, que hauria d’haver prohibit al seu fill que desafiés en Simon.

—Collons… Per a en Cubby, tot això és una Santa Croada, ja m’entens —va dir en Fats mentre cargolava un cigarret entre l’índex i el polze—. Creu que recull la bandera del regiment pel seu company caigut. El camarada Barry Fairbrother.

Va empènyer els brins de tabac que sobresortien per la punta del cigarret amb un misto.

—La dona d’en Miles Mollison té unes tetes enormes —va dir en Fats.

Una dona gran asseguda davant seu es va girar a mirar-lo. L’Andrew va tornar a riure.

—Un parell de melons gegantins que fan bunga-bunga —va cridar en Fats cap a aquell rostre arrugat que arrufava el nas—. Unes bones mamelles grosses i sucoses de talla XXL.

Ruboritzada, la dona va tornar a mirar cap endavant. L’Andrew amb prou feines podia respirar.

Van baixar de l’autobús al centre de Yarvil, a prop del carrer per a vianants més comercial, i es van obrir pas entre els passejants tot fumant els cigarrets cargolats d’en Fats. A l’Andrew no li quedava pràcticament ni un cèntim: el sou d’en Howard Mollison seria molt benvingut.

L’Andrew hauria dit que el rètol carbassa brillant del cibercafè li feia senyals lluminosos des de la distància perquè hi entrés. No es podia concentrar en el que li deia en Fats.¿En seràs capaç?, no parava de preguntar-se. ¿En seràs capaç?

No ho sabia. Els peus no paraven d’avançar, i el rètol, que es feia cada vegada més gran, no deixava de seduir-lo, de mirar-lo amb lascívia.

Si m’assabento que has xerrat una sola paraula del que has sentit en aquesta casa, t’arrenco la pell a tires.

Però l’alternativa… la humiliació que el món veiés com era en Simon; el peatge que costaria a la família el fet que, al cap de setmanes d’expectatives i idioteses, acabés derrotat, com no podia ser d’altra manera. Llavors vindrien la ira i el ressentiment, i l’obsessió per fer pagar a tothom les seves pròpies decisions demencials. Tot just la tarda anterior, la Ruth havia dit amb entusiasme: «Els nens sortiran a penjar els teus fullets per tot Pagford». L’Andrew havia vist de cua d’ull l’expressió de terror d’en Paul i els seus intents per trobar la mirada del seu germà.

—Vull entrar un moment aquí —va dir l’Andrew entre dents, girant a mà dreta.

Van comprar un parell de tiquets amb un codi i es van asseure a diferents ordinadors, amb dues cadires ocupades entre tots dos. L’home de mitjana edat que l’Andrew tenia a la dreta feia pudor de suor i tabac, i no parava d’aspirar els mocs.

Es va connectar a internet i va teclejar el nom de la pàgina web: consell… del… districte… de… Pagford… punt… co… punt… uk…

A la pàgina d’inici lluïa l’escut del consell en blau i blanc i una fotografia de Pagford feta des d’un punt proper a Hilltop House on es podia veure la silueta de l’abadia de Pargetter retallada en el cel. Com l’Andrew ja sabia, perquè hi havia entrat diverses vegades des d’un ordinador de l’institut, el web es veia antiquat i molt d’estar per casa. Havia evitat ficar-s’hi des del seu portàtil; el seu pare podia ser negat en qüestions informàtiques, però l’Andrew no descartava la possibilitat que, un cop perpetrat l’acte, trobés algú a la feina que el pogués ajudar a investigar…

Ni tan sols en aquell lloc bulliciós i anònim hi havia manera d’evitar que al missatge hi sortís la data, i l’Andrew no podria fer veure que no era a Yarvil quan l’autor l’havia penjat, però en Simon no havia posat mai els peus a cap cibercafè i potser ni sabia que existien.

A l’Andrew se li va començar a accelerar el cor dolorosament. Va anar baixant pels missatges del fòrum, que no semblava gaire transitat. Hi havia fils de discussió amb títols com «Una pregunta sobre la recollida de residus» o «¿Augment de les dotacions als districtes escolars de Crampton i Little?» Si fa no fa cada deu entrades hi havia un missatge de l’administrador amb les «Actes de l’última reunió del consell». Al final de tot hi havia un fil titulat: «Defunció del regidor Barry Fairbrother». Havia rebut cent cinquanta-dues visites i quaranta-tres respostes. L’Andrew va passar a la segona pàgina de missatges i hi va trobar el que buscava: un missatge del mateix difunt.

Feia uns mesos, el grup d’informàtica de l’Andrew havia tingut un professor substitut jove que s’havia fet l’enrotllat per mirar de guanyar-se la classe. No hauria d’haver esmentat les injeccions SQL. L’Andrew estava convençut que ell no havia estat l’únic que havia corregut cap a casa per buscar-ne informació. Va treure el tros de paper amb la línia de codi que havia trobat en moments perduts a l’institut i va fer aparèixer la pàgina d’inici de sessió del web del consell. Tota la seva estratègia passava per l’assumpció que aquella pàgina l’havia fet un aficionat molt de temps enrere i que no s’havia protegit mai de l’atac més clàssic i senzill que hi podia haver.

Amb precaució, utilitzant només el dit índex, va introduir la successió màgica de caràcters.

La va repassar dues vegades per assegurar-se que cada apòstrof estava on li tocava, va vacil·lar un instant, contenint la respiració, i va prémer la tecla de retorn.

Eufòric com un nen petit, va fer un esbufec i va haver de reprimir l’impuls de deixar anar un crit o aixecar el puny. Havia penetrat en aquell web de pa sucat amb oli al primer intent. A la pantalla, davant dels ulls, tenia la informació d’usuari d’en Barry Fairbrother: el nom, la contrasenya i tot el perfil.

Va aplanar el paper màgic que havia amagat sota el coixí tota la setmana i va posar mans a l’obra. Teclejar tot aquell paràgraf ple de paraules barrades i correccions era un procés molt més laboriós.

Havia mirat d’imprimir-hi un estil tan impersonal i impenetrable com fos possible, amb el to desapassionat d’un periodista imparcial.

L’aspirant a regidor del districte Simon Price pretén guanyar una plaça al consell amb un programa centrat en la retallada de despeses innecessàries. Certament, el senyor Price no és cap inexpert a l’hora de reduir costos i sens dubte podrà aportar al consell la seva utilíssima xarxa de contactes. Per donar-ne només uns exemples, estalvia diners a casa mitjançant l’adquisició de béns robats —el més recent, un ordinador— i és l’home a qui pot acudir tot aquell que necessiti feines d’impressió a bon preu a canvi de pagar en negre, feines que seran dutes a terme a la impremta Harcourt-Walsh un cop l’equip directiu hagi marxat a casa.

Es va rellegir el missatge dos cops. L’havia repassat mentalment un munt de vegades. Podia haver fet moltes acusacions contra el seu pare, però no hi havia tribunal al món en què li hagués estat possible denunciar els càrrecs de debò, aquells per als quals hauria hagut de presentar com a proves els seus records de terror físic i humiliació ritual. Només podia fer servir les innumerables petites infraccions de què l’havia sentit presumir, i n’havia escollit aquells dos exemples —l’ordinador robat i les feinetes de sotamà fora de l’horari laboral— perquè tots dos estaven molt relacionats amb la seva feina. La gent de la impremta sabia què feia en Simon i podien haver-ho xerrat a qualsevol: amics, família…

Els budells li vibraven com quan el seu pare perdia completament el control i repartia cops a tort i a dret. Veure la seva traïció escrita negre sobre blanc a la pantalla era aterridor.

—¿Què collons fots? —li va preguntar en Fats a cau d’orella.

L’home pudent de mitjana edat havia tocat el dos i en Fats, que s’havia canviat de lloc, llegia el que l’Andrew havia escrit.

—Hòstia puta —va dir.

L’Andrew tenia la boca seca i la mà morta sobre el ratolí.

—¿Com has aconseguit entrar-hi? —va xiuxiuejar en Fats.

—Injeccions SQL —va dir l’Andrew—. Ho pots trobar a internet. A la pàgina del consell tenen una seguretat de merda.

En Fats semblava eufòric; estava impressionat de debò. A l’Andrew, la reacció del seu amic mig l’afalagava, mig l’espantava.

—Tot això ha de quedar entre tu…

—Deixa’m, que n’escric un sobre en Cubby!

—No!

L’Andrew va apartar d’una estrebada el ratolí de l’abast de la mà d’en Fats. Aquell desagradable acte de deslleialtat filial li havia sortit del brou de ràbia, frustració i por que li havia bullit a dins des que tenia ús de raó, però no va trobar cap altra manera de comunicar-ho a en Fats que dir:

—No ho faig només per divertir-me.

Va rellegir el missatge per tercera vegada i hi va afegir un títol. Notava l’excitació d’en Fats al seu costat, com si estiguessin gaudint d’una de les seves sessions de porno. A l’Andrew el va envair el desig d’impressionar encara més el seu amic.

—Mira —va dir, mentre canviava el nom d’usuari d’en Barry a «El_Fantasma_d’en_Barry_Fairbrother».

En Fats va deixar anar una rialla escandalosa. L’Andrew movia els dits nerviosament damunt el ratolí, que va desplaçar cap a un costat. Si hauria anat fins al final en cas que en Fats no l’hagués estat mirant era una pregunta que no podria respondre mai. Amb un sol clic, va aparèixer un nou fil de discussió al capdamunt del fòrum del consell del districte de Pagford: «Simon Price, no apte per presentar-se a regidor del consell».

Un cop fora del cibercafè, es van mirar i van esclatar a riure, tot i que se sentien una mica intimidats pel que acabava de passar. Llavors l’Andrew va demanar els llumins a en Fats i va calar foc al paper on havia escrit el missatge. Va contemplar com es desintegrava en flocs negres i fràgils que queien a la vorera bruta i desapareixien sota els peus dels vianants.





X


L’Andrew va marxar de Yarvil a quarts de quatre per assegurar-se que arribava a Hilltop House abans de les cinc. En Fats el va acompanyar a la parada de l’autobús i llavors, aparentment en un rampell, va dir al seu amic que, ben mirat, es quedaria una estona més a la ciutat.

En Fats havia mig quedat amb la Krystal de trobar-se al centre comercial. Va tornar cap a la zona de botigues sense parar de donar voltes al que l’Andrew havia fet al cibercafè i mirant de treure l’entrellat a les seves pròpies reaccions.

Havia d’admetre que estava impressionat; de fet, tenia la sensació que, fins a cert punt, el seu amic li havia passat la mà per la cara. L’Andrew havia ideat tot sol aquell pla, l’havia mantingut en secret i l’havia executat amb eficiència. Tot allò era digne d’admirar. Però alhora experimentava cert despit que ho hagués planificat tot sense dir-n’hi ni mitja paraula, i allò el va dur a plantejar-se si potser no havia de deplorar la naturalesa clandestina de l’atac de l’Andrew al seu pare. Tot plegat, ¿no tenia un no sé què de fals i artificiós? ¿No hauria estat molt més autèntic amenaçar en Simon a la cara o fotre-li directament un bon cop de puny?

Sí, en Simon era un desgraciat, però un desgraciat autèntic; feia el que volia, quan volia, sense sotmetre’s a constrenyiments socials ni convencions morals de cap mena. En Fats va pensar, llavors, si no faria millor de dirigir les seves simpaties cap a en Simon; li agradava divertir el pare del seu amic amb el seu humor cru i groller focalitzat sobretot en la gent que feia el ridícul o que patia desgràcies risibles. Sovint es deia que s’estimaria més tenir en Simon com a pare, amb tota la seva volubilitat i la seva arbitrarietat a l’hora de buscar brega —un oponent amb cara i ulls, un adversari compromès— que no en Cubby.

D’altra banda, en Fats no havia oblidat aquell pot de creosota, el rostre i els punys d’aspecte brutal d’en Simon, el soroll esfereïdor que havia fet, la sensació de pixat calent i humit regalimant-li per les cames i (potser el que més vergonya li feia) el seu desig sincer i desesperat que la Tessa l’anés a buscar i se l’endugués a un lloc segur. Encara no era tan invulnerable per no compartir el desig de venjança de l’Andrew.

De manera que, al capdavall, en Fats va tornar al punt de partida: l’Andrew havia fet una cosa agosarada, enginyosa i de conseqüències potencialment explosives. Novament va tenir una lleugera sensació de disgust pel fet que no se li hagués acudit a ell. Mirava d’alliberar-se de la confiança adquirida envers les paraules, pròpia de la seva educació burgesa, però li costava renunciar a un esport en el qual excel·lia tant; així doncs, mentre trepitjava les rajoles relluents del vestíbul del centre comercial, es va sorprendre component frases que enviarien a fer punyetes les pretensions petulants d’en Cubby i l’exposarien a les burles de tothom…

Va veure la Krystal amb un grapat de nois dels Fields agrupats al voltant dels bancs que hi havia al passadís flanquejat de botigues. Entre altres, hi havia la Nikki, la Leanne i en Dane Tully. En Fats no va vacil·lar ni es va acoquinar gens ni mica; va continuar caminant a la mateixa velocitat, amb les mans a les butxaques, cap a la bateria d’ulls curiosos i crítics que el repassaven de la punta del cap a les vambes dels peus.

—¿Com va, Fatboy? —va dir la Leanne.

—¿Com va, tios? —va contestar en Fats.

La Leanne va murmurar alguna cosa a la Nikki, que va riure ostensiblement. La Krystal mastegava xiclet amb ganes, amb les galtes ruboritzades, tirant-se els cabells enrere de manera que se li gronxaven les arracades, aixecant-se de tant en tant els pantalons de xandall.

—¿Com va? —va preguntar-li en Fats a ella específicament.

—Anar fent —va dir la Krystal.

—¿Ta mare ja ho sap, que no pares per casa, Fats? —va preguntar la Nikki.

—Sí, m’ha portat ella —va dir en Fats amb calma enmig d’un silenci expectant—. M’espera a fora amb el carro. Diu que puc fer una folladeta ràpida abans d’anar a casa a sopar.

Tots van riure, menys la Krystal:

—Ja et podries fotre la llengua al cul, imbècil! —va exclamar, tot i que semblava afalagada.

—¿Fumes de liar, xaval? —va grunyir en Dane Tully amb els ulls clavats a la butxaca del pit d’en Fats. Tenia una crosta gran i negra al llavi.

—Sí —va fer en Fats.

—El meu tio també —va dir en Dane—. Té els putos pulmons fets una merda. —Es tocava la crosta amb aire desmenjat.

—¿On aneu, vosaltres dos? —va preguntar la Leanne, mirant alternativament en Fats i la Krystal.

—Ni puta idea —va dir la Krystal, mastegant el xiclet i mirant en Fats de reüll.

Ell no va satisfer la curiositat de cap de les dues, sinó que va assenyalar la sortida del centre comercial amb un moviment del polze.

—Déu —va dir la Krystal en veu alta a tothom.

En Fats va mig alçar una mà amb desgana com a comiat i va girar cua, amb la Krystal seguint-li el pas al costat. Va sentir més riures darrere seu, però no en va fer cas. Sabia que havia estat a l’altura.

—¿On anem? —va preguntar la Krystal.

—No ho sé —va dir en Fats—. ¿On vas, normalment?

La Krystal es va arronsar d’espatlles alhora que caminava i mastegava. Van marxar del centre comercial i van enfilar el carrer principal. El parc infantil, on havien anat altres vegades buscant intimitat, els quedava una mica lluny.

—¿És veritat que t’ha portat ta mare? —va preguntar la Krystal.

—Hòstia, tia, clar que no. He agafat el bus, què et penses.

La Krystal va acceptar la mala contesta sense acritud. Mirava de cua d’ull el reflex d’ells dos als aparadors. En Fats, esprimatxat i estrany, era tota una celebritat a l’institut. Fins i tot en Dane el trobava divertit.

«Només t’utilitza, imbècil», li havia deixat anar l’Ashlee Mellor feia tres dies, a la cantonada de Foley Road. «Perquè ets una puta, igual que ta mare».

L’Ashlee havia format part de la colla de la Krystal fins que s’havien barallat per un noi. L’Ashlee no estava gaire bé del cap: li agafaven atacs de ràbia i plors, i a Winterdown passava la meitat del temps fent sessions de suport i d’orientació. Per si no era prou evident que era incapaç de pensar en les conseqüències dels seus actes, havia desafiat la Krystal al seu territori, on tenia reforços i ella, en canvi, cap ni un. La Nikki, la Jemma i la Leanne havien ajudat la Krystal a acorralar i aguantar l’Ashlee, i la Krystal li havia clavat bufetades i cops de puny a tot arreu on havia pogut fins que se li havien tacat els artells de sang de la boca de l’Ashlee.

A la Krystal no li feien por les conseqüències d’aquella pallissa. «Tous com una merda de gos i el doble de fastigosos», havia dit de l’Ashlee i la seva família.

Però les paraules de l’Ashlee havien tocat una fibra sensible de la Krystal, o sigui que l’endemà, quan en Fats l’havia anat a trobar a l’institut i li havia proposat, per primera vegada, que es veiessin durant el cap de setmana, s’havia sentit afalagada. De seguida havia anat a dir a la Nikki i la Leanne que sortiria amb en Fats dissabte, i s’havia recreat amb les seves mirades de sorpresa. I, per acabar-ho d’adobar, en Fats havia aparegut a l’hora que havia dit (o no més de mitja hora més tard) davant de tots els seus amics i se l’havia endut. Era com si sortissin de debò.

—¿I què t’expliques? —va preguntar en Fats quan havien caminat uns cinquanta metres en silenci i havien passat per davant del cibercafè. Experimentava la necessitat convencional de mantenir alguna mena de comunicació, tot i que es preguntava si trobarien cap lloc prou amagat abans d’arribar al parc infantil, que els quedava a mitja hora de camí. Volia follar amb ella mentre tots dos estaven col·locats; tenia curiositat per saber què se sentia.

—He anat a veure ma iaia a l’hospital aquest matí. Ha tingut una embòlia —va dir la Krystal.

Aquest cop, la iaia Cath no havia provat de parlar, però la Krystal tenia la sensació que s’havia adonat de la seva presència. Tal com s’havia imaginat, la Terri es negava a anar-la a visitar, de manera que s’havia quedat sola vora la seva besàvia prop d’una hora sencera, fins que havia arribat el moment d’anar al centre comercial.

En Fats tenia curiositat per conèixer les particularitats de la vida de la Krystal, però només perquè era una via d’entrada a la vida real dels Fields. Els detalls del tipus visites a l’hospital no li despertaven cap interès.

—I també —va afegir la Krystal amb un punt d’orgull irreprimible— he fet una entrevista al diari.

—Què? —va dir en Fats, admirat—. ¿A sant de què?

—Dels Fields —va dir la Krystal—. Volen saber com és criar-se als Fields.

(La periodista per fi l’havia trobat a casa i, quan la Terri n’hi havia donat permís de mala gana, se l’havia endut a una cafeteria per parlar. No havia parat de preguntar-li si passar per Saint Thomas l’havia ajudat, si li havia canviat la vida d’alguna manera. Havia semblat una mica impacient i frustrada per les respostes de la Krystal.

«¿Com et van les notes a l’institut?», li havia preguntat, i la Krystal s’havia posat a la defensiva i havia contestat amb evasives. «El senyor Fairbrother va dir que li semblava que t’havia ampliat els horitzons».

La Krystal no sabia què dir-ne, dels horitzons. Quan pensava en Saint Thomas, recordava el plaer de ser al camp d’esports amb el gran castanyer d’Índia, que cada any els deixava anar una pluja de castanyes enormes i lluents; abans d’anar a Saint Thomas no havia vist mai cap castanya d’Índia. Al principi li havia agradat l’uniforme, li havia agradat anar com tots els altres. S’havia emocionat en veure el nom del seu besavi al monument als caiguts que hi havia al mig de la plaça: SOLDAT SAMUEL WEEDON. Només hi havia un altre nen que tingués el cognom al monument, i era el fill d’un granger, que havia après a conduir un tractor als nou anys, i que una vegada havia dut un xai a classe per fer-ne una exposició oral. La Krystal no havia oblidat mai el tacte de la llana del xai. Quan ho havia explicat a la iaia Cath, ella li havia dit que antigament la seva família també havia treballat al camp.

A la Krystal li havia encantat el riu, verd i ufanós, on anaven d’excursió. I el millor de tot havia estat jugar a rounders i l’atletisme. Sempre l’escollien la primera en qualsevol esport d’equip, i cada vegada que la triaven a ella li agradava sentir el gemec de queixa que proferia l’equip contrari. I a vegades pensava en els professors especials que li havien tocat, sobretot en la senyoreta Jameson, que era jove i moderna, amb els cabells llargs i rossos. La Krystal sempre s’havia imaginat que l’Anne-Marie era una mica com la senyoreta Jameson.

Després hi havia retalls d’informació que la Krystal havia retingut amb un gran luxe de detalls. Els volcans: estaven formats per plaques que es desplaçaven; n’havien fet maquetes, les havien omplert amb bicarbonat de sodi i sabó de rentaplats, i havien fet erupció en plates de plàstic. S’havia divertit de valent. També sabia coses dels víkings: tenien drakars i cascs amb banyes, si bé no recordava quan havien arribat a la Gran Bretanya, ni per què.

Però els records de Saint Thomas també incloïen els comentaris que murmuraven sobre ella les nenes de la classe, a una o dues de les quals havia bufetejat. Quan els serveis socials li havien permès tornar amb la seva mare, l’uniforme li havia quedat tan petit, tan curt i tan llardós, que havien rebut cartes de l’escola, i la iaia Cath i la Terri havien discutit de valent. Les altres nenes no l’havien volgut en els seus grups, excepte en els equips de rounders. Encara recordava com la Lexie Mollison havia repartit a tots els de la classe un sobret rosa amb una invitació per a una festa, i com a ella —la imatge li havia quedat gravada a la memòria— l’havia passat de llarg amb el nas aixecat.

Només un parell de nens l’havien convidat. No sabia si en Fats o la seva mare recordaven que una vegada havia anat a una festa d’aniversari a casa seva. Tota la classe hi estava convidada, i la iaia Cath li havia comprat un vestit de mudar. Per tant, sabia que a l’enorme jardí de darrere de casa d’en Fats hi havia un estany, un gronxador i una pomera. Havien menjat gelatina i havien fet curses de sacs. La Tessa havia eliminat la Krystal perquè, en l’intent desesperat de guanyar una medalla de plàstic, havia apartat els altres nens a empentes. A un li havia sortit sang del nas.

«Però t’ho vas passar bé, a Saint Thomas, oi?», li havia preguntat la periodista.

«Sí», havia dit la Krystal, però sabia que no havia transmès el que al senyor Fairbrother li hauria agradat que transmetés, i havia pensat que tant de bo ell hagués pogut ser allà amb ella per ajudar-la. «Sí, m’ho vaig passar bé».)

—¿Com és que volien parlar amb tu dels Fields? —va preguntar en Fats.

—Va ser idea del senyor Fairbrother —va dir la Krystal.

Al cap d’uns minuts, en Fats li va preguntar:

—Fumes?

—¿Vols dir porros? Sí, n’he fumat amb en Dane.

—Doncs en tinc —va dir en Fats.

—Segur que ho has comprat a l’Skye Kirby —va dir la Krystal.

Ell va dubtar si li havia notat cert to de mofa a la veu, ja que l’Skye era l’opció còmoda i segura, la persona a qui acudien els nois de classe mitjana. Si era per això, a en Fats ja li agradava que la Krystal se’n rigués, perquè tenia un motiu autèntic.

—¿Tu d’on ho treus, doncs? —va preguntar, ara amb interès.

—Ni idea —va dir ella—. Era d’en Dane.

—¿De l’Obbo, potser? —va suggerir en Fats.

—L’Obbo és un malparit de merda.

—¿Per què ho dius?

Però la Krystal no tenia paraules per explicar per què l’Obbo era un malparit de merda; i, encara que n’hagués tingut, no n’hauria volgut parlar. L’Obbo li feia posar la pell de gallina; a vegades es presentava a casa seva i es xutava amb la Terri; d’altres se la tirava, i la Krystal se’l trobava a les escales, apujant-se la bragueta fastigosa i somrient-li darrere les ulleres de cul de got. L’Obbo sovint donava feinetes a la Terri, com ara guardar-li els ordinadors, o utilitzar casa seva perquè hi passés la nit un desconegut, o coses que la Krystal desconeixia però que feien que la seva mare passés hores i hores fora de casa.

No feia gaire, la Krystal havia tingut un malson en el qual la seva mare estava estirada, oberta de braços i cames i lligada a una mena de marc; era bàsicament un immens forat obert, com un enorme pollastre cru i esplomat. En el somni, l’Obbo entrava i sortia d’aquelles entranyes cavernoses, toquejant-ho tot, i el rostre minúscul de la Terri estava espantat i descoratjat. La Krystal s’havia despertat marejada, enrabiada i fastiguejada.

—És un cabró —va dir la Krystal.

—¿És un tio alt amb el cap rapat i tot el clatell tatuat? —va preguntar en Fats, que s’havia saltat les classes per segon cop aquella setmana i s’havia passat una hora assegut en una paret dels Fields, observant. L’home calb que feia tripijocs al darrere d’una vella furgoneta blanca li havia despertat l’interès.

—No, aquell és en Pikey Pritchard —va dir la Krystal—, si el vas veure a Tarpen Road.

—¿A què es dedica?

—Ni puta idea —va dir la Krystal—. Pregunta-l’hi a en Dane, és col·lega del germà d’en Pikey.

Però li va agradar la curiositat d’en Fats; no havia mostrat mai tantes ganes de parlar amb ella.

—En Pickey té la condicional.

—¿Què va fer?

—Va clavar un vidre a un tio a Cross Keys.

—¿Per què?

—¿Com collons vols que ho sàpiga? Jo no hi era —va deixar anar la Krystal.

Estava contenta, cosa que sempre la feia ser una mica agressiva. Deixant de banda la preocupació per la iaia Cath (que, al capdavall, encara era viva, i per tant encara podia recuperar-se), havia tingut dues bones setmanes. La Terri tornava a seguir el programa de Bellchapel, i la Krystal s’encarregava que en Robbie anés a la llar. Ja tenia el cul quasi curat. L’assistenta social estava tan satisfeta com ho podia estar una assistenta social. La Krystal també havia anat a classe cada dia, tot i que no havia assistit a les sessions d’orientació de dilluns i dimecres al matí amb la Tessa. No sabia per què. A vegades un simplement en perdia el costum.

Va tornar a mirar en Fats de reüll. No se li havia acudit mai que pogués agradar-li; si més no, fins que ell l’havia abordat a la discoteca del teatre. Tothom coneixia en Fats; algunes de les seves bromes circulaven com si fossin gags de la televisió. (La Krystal feia veure davant de tothom que tenia tele. En veia prou a casa de les amigues, i abans a casa de la iaia Cath, per poder sortir del pas. «Sí, quina merda de programa, eh?», «Ja ho sé, una mica més i em pixo», deia quan els altres comentaven el que havien vist.)

En Fats s’imaginava com devia ser que et clavessin un vidre, com el cantell irregular devia travessar la carn tendra del rostre; sentia els nervis seccionats, com devia coure l’aire en tocar la pell esquinçada i l’escalfor humida de la sang que brollava de la ferida. Va notar un pessigolleig a la pell del voltant de la boca, com si ja hi tingués una cicatriu.

—¿Encara porta navalla, en Dane? —va preguntar.

—¿Com ho saps, que en té una? —va contestar la Krystal.

—Va amenaçar en Kevin Cooper.

—Ah, sí —va admetre la Krystal—. En Cooper és un marica, no?

—Com un campanar —va dir en Fats.

—En Dane només la porta pels germans Riordon —va dir la Krystal.

A en Fats li agradava el to realista de la Krystal, aquella acceptació que calia dur navalla perquè hi havia una disputa que podia degenerar en violència. Allò era la crua realitat de la vida; allò eren les coses que importaven de debò… aquell dia, abans que l’Arf arribés a casa d’en Fats, en Cubby havia atabalat la Tessa perquè l’aconsellés sobre si havia d’imprimir el fullet de campanya amb paper groc o blanc…

—¿Què et sembla allà dins? —va proposar en Fats al cap d’una estona.

A la dreta tenien una llarga paret de pedra, amb unes portes obertes que deixaven veure una mica de verd i unes quantes làpides.

—Val —va dir la Krystal. Havia estat una vegada al cementiri, amb la Nikki i la Leanne; havien compartit un parell de llaunes assegudes en una tomba, una mica cohibides pel que feien, fins que una dona els havia escridassat i insultat. Quan marxaven, la Leanne li havia llançat una llauna buida.

Massa descobert, va pensar en Fats, mentre ell i la Krystal caminaven pel camí de formigó que avançava entre les tombes: era tot verd i pla, i les làpides no els oferien quasi gens de recer. Llavors va veure una tanca de coralets plantada al llarg de la paret del fons. Va fer drecera a través del cementiri, i la Krystal el va seguir, amb les mans a les butxaques, entre llits de grava rectangulars i làpides esquerdades i il·legibles. Era un cementiri enorme, espaiós i ben cuidat. Van arribar on hi havia les tombes més noves, de marbre negre i amb lletres daurades que brillaven sota els rams de flors fresques deixades en record dels morts més recents.

LYNDSEY KYLE, 15 DE SETEMBRE DE 1960 – 26 DE MARÇ DE 2008

QUE DORMIS BÉ, MAMA.

—Sí, aquí estarem bé —va dir en Fats, mirant l’espai fosc que quedava entre la paret del cementiri i la fila d’arbustos amb punxes i flors grogues.

Es van ajupir per entrar a l’ombra humida i es van quedar asseguts a terra, amb l’esquena recolzada a la paret freda. Les làpides s’allunyaven entre els troncs dels arbustos fins a perdre’s de vista, però entre elles no s’hi veia cap forma humana. En Fats va cargolar un porro amb mà experta, esperant que la Krystal ho veiés i es quedés admirada.

Però la Krystal tenia la vista perduda sota la coberta de fulles fosques i lluents, i pensava en l’Anne-Marie, que (segons li havia dit la tieta Cheryl) havia anat a veure la iaia Cath dijous. Si hagués fet campana i hi hagués anat al mateix moment, per fi s’haurien pogut conèixer. S’havia imaginat molts cops que li deia: «Sóc ta germana». En aquelles fantasies, l’Anne-Marie sempre es mostrava encantada, i un cop s’havien conegut es veien molt sovint, fins que al final l’Anne-Marie li proposava que anés a viure amb ella. L’Anne-Marie imaginària tenia una casa com la de la iaia Cath, neta i polida, però molt més moderna. Últimament, en les seves fantasies, la Krystal havia afegit a l’escena un nadó bufó i rosadet dormint en un bressol guarnit amb farbalans.

—Té —va dir en Fats, allargant el porro a la Krystal. Ella hi va fer una pipada, va aguantar el fum als pulmons uns quants segons i va dibuixar una expressió relaxada i fantasiosa sota l’efecte màgic del cànnabis.

—No tens germans, oi? —va preguntar.

—No —va dir en Fats, comprovant que tenia a la butxaca els preservatius que havia portat.

La Krystal li va tornar el porro. El cap li rodava agradablement. En Fats hi va fer una bona pipada i va exhalar uns quants anells de fum.

—Sóc adoptat —va dir al cap d’una estona.

La Krystal se’l va quedar mirant.

—O sigui que ets adoptat.

Amb els sentits una mica apagats i esmorteïts, les confidències sortien sense esforç, tot era més fàcil.

—Ma germana és adoptada —va dir la Krystal, meravellada de la coincidència, contenta de poder parlar de l’Anne-Marie.

—Sí, dec venir d’una família com la teva —va dir en Fats.

Però la Krystal no l’escoltava; volia parlar.

—Jo tinc una germana i un germà, en Liam, però se’ls van endur abans que jo nasqués.

—¿Com és? —va preguntar en Fats.

De sobte escoltava amb molta atenció.

—Ma mare estava embolicada amb en Ritchie Adams —va dir la Krystal. Va fer una altra xuclada profunda al porro i va treure un raig de fum llarg i prim—. És un psicòpata acabat. Està en cadena perpètua. Va pelar un tio. Maltractava a la mare i als meus germans, i llavors van venir en John i la Sue i se’ls van emportar, i els serveis socials hi van fotre el nas, i al final se’ls van quedar en John i la Sue.

Va tornar a xuclar el porro, pensant en aquella època anterior al seu naixement, tenyida de sang, de ràbia i de foscor. Havia sentit explicar coses d’en Ritchie Adams, sobretot a la tieta Cheryl. Havia apagat cigarrets als braços de l’Anne-Marie quan ella tenia un any, i li havia etzibat puntades de peu fins que li havia partit les costelles. Havia trencat la cara a la Terri, que encara tenia el pòmul esquerre una mica més enfonsat que el dret. La drogoaddicció de la Terri s’havia disparat de manera catastròfica. A la tieta Cheryl no li semblava malament que haguessin pres les dues criatures maltractades i mal cuidades als seus pares. «Havia de passar», deia.

En John i la Sue eren uns parents llunyans que no tenien fills. La Krystal no havia sabut mai on entraven en el complex arbre familiar ni com havien aconseguit dur a terme el que, tal com ho explicava la Terri, semblava un segrest. Després de barallar-se molt amb les autoritats, havien obtingut el permís per adoptar els nens. La Terri, que s’havia quedat amb en Ritchie fins que l’havien detingut, no havia tornat a veure mai l’Anne-Marie ni en Liam per motius que la Krystal no acabava d’entendre; tota la història, infestada d’odi i d’afirmacions i amenaces imperdonables, estava marcada per una pila d’interdictes judicials i per la intervenció d’un grapat d’assistentes socials.

—Llavors, ¿qui és el teu pare? —va preguntar en Fats.

—En Banger —va dir la Krystal, que es va haver d’esforçar per recordar-ne el nom real—. En Barry… —va mormolar, tot i que sospitava que no ho deia bé—, en Barry Coates. Però faig servir el cognom de ma mare, Weedon.

El record del noi mort de sobredosi al lavabo de la Terri li va tornar surant a través del fum dolç i dens. Va allargar el porro a en Fats, va repenjar el cap a la paret de pedra i va contemplar la franja de cel esquitxada de fulles fosques.

En Fats pensava en en Ritchie Adams, que havia matat un home, i es plantejava la possibilitat que el seu pare biològic també fos en alguna presó; tatuat, com en Pikey, prim i musculat. Va comparar mentalment en Cubby amb aquell home autèntic, fort i dur. En Fats sabia que l’havien separat de la seva mare biològica de molt petit, perquè hi havia fotos on sortia en braços de la Tessa, fràgil com un ocellet, amb un gorret blanc de llana al cap. Havia estat prematur. Tot i que ell no ho havia preguntat mai, la Tessa li havia explicat unes quantes coses. Sabia, per exemple, que la seva mare de debò era molt jove quan l’havia tingut. Potser era com la Krystal, la puteta de l’escola…

Anava molt col·locat. Va posar la mà al clatell de la Krystal, se la va acostar i li va fer un petó ficant-li la llengua a la boca. Amb l’altra mà li va buscar el pit. Tenia el cervell emboirat i els braços i les cames feixucs; fins i tot li feia l’efecte que tenia el tacte alterat. Va batallar una mica per ficar-li la mà dins la samarreta i passar-l’hi per sota els sostenidors. Ella tenia la boca càlida, amb gust de tabac i haixix, i els llavis secs i tallats. En Fats va notar que perdia una mica l’excitació; era com si rebés tota la informació sensorial a través d’una manta invisible. Va tardar més estona que l’últim cop a treure-li la roba, i el preservatiu se li va resistir perquè tenia els dits encarcarats; llavors es va recolzar sense voler amb tot el pes sobre l’aixella tova i molsuda de la Krystal, que va fer un crit de dolor.

Ella estava més seca que l’últim cop; la va penetrar forçant una mica, decidit a fer el que havia vingut a fer. El temps era enganxifós i lent, però sentia la seva pròpia respiració accelerada, i això el va fer posar en tensió, perquè es va imaginar que hi havia algú altre ajupit en aquell espai fosc, mirant-los, esbufegant-li a l’orella. La Krystal va gemegar una mica. Amb el cap tirat enrere, se li veia el nas ample com un musell. Li va aixecar la samarreta per mirar-li els pits blancs i suaus, que s’agitaven una mica sota la poca resistència dels sostenidors descordats. Es va escórrer sense esperar-s’ho i li va semblar que el gruny de satisfacció l’havia fet el tafaner ajupit.

Va sortir de sobre la Krystal, es va treure el preservatiu i el va llençar a un costat. Llavors es va apujar la bragueta, mig esporuguit, mirant al seu voltant per comprovar que realment estaven sols. La Krystal es va apujar les calces amb una mà, es va abaixar la samarreta amb l’altra i es va cordar els sostenidors a l’esquena.

Mentre havien estat amagats darrere els arbustos, el cel s’havia ennuvolat i s’havia fet fosc. En Fats sentia un brunzit llunyà a les orelles; tenia molta gana; el cervell li anava a poc a poc, però tenia l’oïda hipersensible. La por que els haguessin vist, potser per sobre la paret que tenien al darrere, no l’abandonava. Tenia ganes de tocar el dos.

—Anem… —va mormolar, i sense esperar la Krystal es va arrossegar entre els arbustos, es va posar dret i es va espolsar. A uns cent metres hi havia una parella gran, ajupida en una tomba. Volia fugir immediatament dels ulls imaginaris que havien vist, o no, com es tirava la Krystal Weedon; alhora, però, el procés de trobar la parada correcta d’autobusos i d’agafar-ne un per tornar a Pagford li semblava insuportablement pesat. Va pensar que tant de bo es pogués transportar a l’instant fins a la seva habitació de les golfes.

La Krystal havia sortit tentinejant al seu darrere. S’estirava la vora de la samarreta i mirava el tros de gespa que tenia als peus.

—Merda —va forfollar.

—¿Què passa? —va dir en Fats—. Va, anem.

—És el senyor Fairbrother —va dir ella, sense moure’s.

—Què?

La Krystal va assenyalar la tomba que tenien al davant. Encara no hi havia làpida, però estava coberta de flors fresques.

—Veus? —va dir, ajupint-se i indicant les targetes grapades a les cel·lofanes—. Hi diu Fairbrother. —Va reconèixer el cognom de seguida de tant que l’havia vist a les cartes de l’institut que havien arribat a casa demanant a la seva mare que li donés permís per anar amb el microbús—. «Per a en Barry» —va llegir atentament—. I aquesta diu «Per al pare» —va dir, pronunciant les paraules a poc a poc—, «de part de»…

Però ja no va poder llegir els noms de la Niamh i la Siobhan.

—I? —va preguntar en Fats, tot i que, en realitat, la notícia el va fer esgarrifar. Aquell taüt de vímet era allà sota, a pocs pams, i dins hi havia el cadàver baixet i el rostre rialler del millor amic d’en Cubby, a qui havia vist tan sovint per casa i que ara es podria dins la terra. El Fantasma d’en Barry Fairbrother…

Es va posar nerviós. Semblava una mena de càstig.

—Va —va dir, però la Krystal no es va moure—. ¿Què passa?

—Jo era del seu equip de rem, ¿que no ho saps o què? —va saltar la Krystal.

—Ah, sí.

En Fats es movia com un cavall impacient, reculant cada vegada més.

La Krystal es va quedar amb la mirada clavada a la tomba envoltant-se el cos amb els braços. Se sentia buida, trista i bruta. Va pensar que tant de bo no ho haguessin fet allà, tan a prop del senyor Fairbrother. Tenia fred. A diferència d’en Fats, no duia jaqueta.

—Va —va tornar a dir en Fats.

Ella el va seguir fins a fora del cementiri, i no van parlar ni un sol cop. La Krystal pensava en el senyor Fairbrother. Sempre li havia dit «Krys», cosa que no havia fet mai ningú més. Li havia agradat ser la Krys. Havia rigut molt amb ell. Ara tenia ganes de plorar.

En Fats pensava com podria convertir allò en una història divertida per a l’Andrew, com li explicaria que havia anat col·locat, que s’havia follat la Krystal, que li havia agafat una paranoia pensant-se que els havien espiat i que havien sortit arrossegant-se de darrere els arbustos i havien anat a petar a la tomba del pobre Barry Fairbrother. Però encara no feia gràcia; encara no.





TERCERA PART


Duplicitat



7.25 Una resolució no hauria de tractar més d’un tema […]. Ignorar aquesta regla sol provocar un debat confús i pot donar lloc a accions igualment confuses…

CHARLES ARNOLD-BAKER

Administració de consells locals,

7a edició





I


—… VA SORTIR CORRENT, POSANT EL CRIT al cel i tractant-la de paki de merda… I ara han trucat del diari buscant una reacció perquè s’ha…

La Parminder va sentir aquella veu, amb prou feines més audible que un xiuxiueig, en passar per davant de la porta de la sala de personal, que estava entreoberta. Va fer un pas ràpid i lleuger i en un tres i no res l’havia obert i havia descobert una de les recepcionistes i la infermera en plena xafarderia. Totes dues van fer un bot i es van girar.

—Doctora Jawan…

—Té present l’acord de confidencialitat que va signar en acceptar la feina, ¿oi, Karen?

La recepcionista es va quedar horroritzada.

—Sí, jo… jo no… la Laura ja… Ara venia a portar-li aquest missatge. Han trucat del Yarvil and District Gazette. La senyora Weedon s’ha mort i una de les nétes diu que…

—¿I tot això és per a mi? —va preguntar la Parminder amb fredor, assenyalant els historials mèdics que la Karen tenia a la mà.

—Oh… sí —va dir la Karen, desconcertada—. El pacient volia veure el doctor Crawford, però…

—Val més que torni al taulell.

La Parminder va agafar els historials i va tornar a la sala d’espera a grans gambades i traient foc pels queixals. Quan va ser davant els pacients, es va adonar que no sabia a qui havia de cridar i va donar un cop d’ull a la carpeta que duia a la mà.

—Senyor… senyor Mollison.

En Howard es va aixecar amb un somriure als llavis i se li va acostar amb el seu caminar balandrejant. La Parminder va notar que l’aversió li pujava a la gola com una glopada de bilis. Es va girar i va entrar a la consulta; en Howard la va seguir.

—¿Tot bé, Parminder? —va preguntar en Howard mentre tancava la porta i s’asseia a la cadira del pacient sense que ella l’hagués convidat a fer-ho.

Era la seva salutació habitual, però avui va semblar una provocació.

—¿Què li passa? —va preguntar ella amb brusquedat.

—Una mica d’irritació —va dir ell—. Aquí. Necessito una pomada o alguna cosa per l’estil.

En Howard es va treure la camisa dels pantalons i se la va apujar uns quants centímetres. La Parminder va veure una clapa de pell molt vermella al plec que li feia la panxa abans de caure-li cap a les cuixes.

—Haurà de treure’s la camisa —va dir.

—Només em pica aquí.

—He de veure tota la zona.

Ell va deixar anar un sospir i es va posar dret.

—¿Ha rebut l’ordre del dia que he enviat aquest matí? —va dir mentre es desbotonava la camisa.

—No, avui no he mirat el correu electrònic.

Era mentida. Havia llegit l’ordre del dia i s’havia posat furiosa, però aquell no era el moment de parlar-ne. La molestava que en Howard intentés treure qüestions del consell a la consulta; era la seva manera de recordar-li que hi havia un lloc on ella era la seva subordinada, encara que allà, en aquella sala, li pogués demanar que es despullés.

—¿Que podria…? He de mirar a sota.

En Howard es va aixecar aquell gran davantal de carn; primer va aparèixer la part de dalt dels camals i finalment la cintura dels pantalons. Amb els braços carregats amb el seu propi greix, la va mirar des de dalt amb un somriure. Ella va acostar la cadira, amb el cap a l’altura del cinturó.

Una erupció lletja i escamosa s’havia escampat al séc amagat de la panxa d’en Howard: era d’un roig encès i escaldat, i se li estenia d’una banda a l’altra del tors com un enorme somriure pintat. La Parminder va notar una lleugera ferum de carn podrida.

—Intertrigen —va dir—, i liquen simple crònic aquí, on s’ha rascat. D’acord, ja es pot posar la camisa.

Ell va deixar anar la panxa i va agafar la camisa amb posat impertorbable.

—Ja veurà que he posat l’edifici de Bellchapel a l’ordre del dia. La premsa s’hi està interessant.

La Parminder va escriure alguna cosa a l’ordinador, sense contestar.

—El Yarvil and District Gazette —va dir en Howard—. Els estic escrivint un article. Perquè tinguin els dos punts de vista —va dir mentre es cordava la camisa.

Ella intentava no escoltar-lo, però el nom del diari va fer que se li estrenyés el nus que tenia a l’estómac.

—¿Quant fa que no es mira la pressió, Howard? No veig cap resultat en els últims sis mesos.

—No passa res. Ja em medico.

—L’hauríem de mirar. Ja que és aquí…

Ell va tornar a sospirar i es va arromangar la màniga laboriosament.

—Publicaran l’article d’en Barry abans que el meu —va dir—. ¿Sabia que els va enviar un article sobre els Fields?

—Sí —va dir ella, conscient que era un error.

—¿No en deu pas tenir una còpia? És per no repetir el mateix.

Els dits de la Parminder van tremolar una mica sobre el braçal inflable, que no arribava a encerclar el braç d’en Howard. L’hi va descordar i en va anar a buscar un de més llarg.

—No —va dir, d’esquena a ell—. No l’he llegit.

En Howard va mirar com premia la pera i va observar l’esfera amb el somriure indulgent d’un home que presencia un ritual pagà.

—Massa alta —va dir ella. L’agulla havia marcat cent setanta i cent.

—Prenc pastilles per regular-la —va dir ell, gratant-se allà on havia tingut el braçal i abaixant-se la màniga—. El doctor Crawford sembla satisfet.

Ella va repassar a la pantalla la llista dels medicaments que prenia.

—Pren amlodipina i bendroflumetiazida per a la pressió, oi? I simvastatina per al cor… Sense betablocadors…

—Per l’asma —va dir en Howard, acabant-se de posar bé la màniga.

—… d’acord… i aspirina. —Es va girar cap a ell—. Howard, el pes és el factor més important en tots els seus problemes de salut. ¿Ha anat mai a un nutricionista?

—Fa trenta-cinc anys que porto una xarcuteria —va dir sense deixar de somriure—. No necessito que ningú m’ensenyi res sobre l’alimentació.

—Uns quants canvis en l’estil de vida li podrien anar molt bé. Si pogués perdre…

—No es compliqui —va dir ell com si res, amb una lleu aclucada d’ull—. Només necessito una pomada per a la picor.

Fent pagar el mal humor al teclat, la Parminder va emplenar una recepta per a una pomada antifúngica i una altra per a una crema esteroide. Quan les va tenir impreses, les va allargar a en Howard sense afegir ni una paraula.

—Gràcies, molt amable —va dir ell, aixecant-se de la cadira—, i que tingui molt bon dia.





II


—¿Què collons vols?

El cos encongit de la Terri Weedon quedava empetitit per la porta de casa seva. Va posar les mans com garres als dos muntants per mirar d’imposar més i barrar el pas. Eren les vuit del matí; la Krystal acabava de marxar amb en Robbie.

—Parlar amb tu —va dir la seva germana. Amb una samarreta blanca i uns pantalons de xandall que la feien veure ampla i masculina, la Cheryl va xuclar el cigarret i va mirar la Terri a través del fum, amb els ulls mig clucs—. La iaia Cath s’ha mort —va dir.

—Què?

—Que la iaia Cath s’ha mort —va repetir la Cheryl, més fort—. Ja sé que t’importa una merda.

Però la Terri ja ho havia sentit el primer cop. La notícia l’havia colpit tant que havia demanat a la seva germana que l’hi repetís per pura confusió.

—¿Que vas col·locada? —li va preguntar la Cheryl, mirant-li el rostre tens i buit.

—Vés a la merda. No.

Era veritat. Aquell matí, la Terri no havia consumit; de fet, feia tres setmanes que no ho feia. No és que n’estigués orgullosa; no tenia cap quadre amb estrelletes penjat a la cuina; altres cops ho havia aconseguit durant més temps, durant mesos, fins i tot. Feia quinze dies que l’Obbo no hi era, i per això li havia costat menys. Però encara tenia els estris a la vella capsa de galetes, i l’ànsia li cremava com una flama eterna dins el cos fràgil.

—Es va morir ahir. I la Danielle ha tingut els sants collons de no dir-m’ho fins aquest matí —va dir la Cheryl—. Avui pensava tornar a l’hospital per veure-la. La Danielle vol arrambar amb la casa. La de la iaia Cath. És una rapinyaire de merda.

Feia molt de temps que la Terri no posava els peus a la caseta adossada de Hope Street, però quan la Cheryl la va esmentar en va visualitzar clarament les figures de la vitrina i les cortinetes. S’hi va imaginar la Danielle regirant els armaris i omplint-se les butxaques.

—El funeral és dimarts a les nou, al crematori.

—Val —va dir la Terri.

—La casa és tan nostra com de la Danielle —va dir la Cheryl—. Li penso dir que volem la part que ens toca, ¿et sembla?

—Sí —va dir la Terri.

Es va quedar mirant cap a fora fins que la Cheryl, amb els seus cabells groc canari i els seus tatuatges, va desaparèixer darrere la cantonada, i llavors va tornar a entrar.

La iaia Cath, morta. Feia molt que no es parlaven. Passo de tu. Ja n’estic fins als collons, Terri. En canvi, no havia deixat mai de veure la Krystal, que s’havia convertit en la nineta dels seus ulls. Havia anat a veure-la remar en aquelles estúpides regates. Havia dit el seu nom al llit de mort, i no pas el de la Terri.

Doncs molt bé, vella estúpida. Me la sua. Ara ja és massa tard.

Amb el cor encongit, tota tremolosa, la Terri va anar a la cuina a buscar algun cigarret, però el que realment li venia de gust eren la cullereta, la flama i l’agulla.

Ja era massa tard per dir-li el que li hauria hagut de dir. Ja era massa tard per tornar a ser la seva Terri-Baby. Big girls don’t cry… big girls don’t cry…[6] Va tardar molts anys a descobrir que la cançó que li havia cantat la iaia Cath amb la seva veu de fumadora era «Sherry Baby».

Com un animal carronyer, va regirar les deixalles escampades pel marbre de la cuina, però tots els paquets de tabac que hi va trobar eren buits i els va estripar. La Krystal es devia haver fumat els últims cigarros; era una rapinyaire de merda, igual que la Danielle, que els havia amagat la mort de la iaia Cath per poder furgar tranquil·lament entre les seves escasses pertinences.

Va trobar una burilla llarga en un plat greixós; la va eixugar amb la samarreta i la va encendre a la cuina de gas. Dins el cap va sentir la veu de quan tenia onze anys.

Tant de bo fossis ma mare.

No ho volia recordar. Repenjada a la pica, fumant, va intentar avançar-se als esdeveniments i es va imaginar l’enfrontament que s’estava a punt de produir entre les seves dues germanes grans. Ningú no es ficava amb la Cheryl i en Shane: tots dos sabien fer anar els punys, i en Shane no feia gaire que havia ficat tot de parracs encesos per la bústia d’algun pobre desgraciat; per això havia fet l’última visita a la garjola, i encara hi seria si en el moment dels fets la casa no hagués estat buida. Però la Danielle tenia armes que la Cheryl no tenia: diners, una casa pròpia i una línia de telèfon. Coneixia gent important i sabia com parlar-hi. Era la típica que tenia còpies de claus i sempre es treia de la màniga documents incomprensibles.

Tot i així, la Terri dubtava que la Danielle es pogués quedar la casa, ni tan sols amb les serves armes secretes. No comptaven només elles tres; la iaia Cath tenia una rècula de néts i besnéts. Després que la Terri hagués anat a una casa d’acollida, el seu pare havia tingut més fills. Nou en total, calculava la Cheryl, i de cinc mares diferents. La Terri no havia conegut mai els seus germanastres, però la Krystal li havia explicat que la iaia Cath sí que els veia.

«¿Ah, sí?», havia replicat ella. «Doncs tant de bo l’hi manguin tot, a aquella vella estúpida».

O sigui que veia la resta de la família, tot i que tampoc no eren precisament uns angelets, pel que n’havia sentit a dir la Terri. Ella, que havia estat la seva Terri-Baby, era l’única amb qui la iaia Cath havia tallat per sempre.

Quan no anava col·locada, no paraven de sortir-li idees i records funestos de la foscor que tenia a dins; mosques negres que brunzien i se li aferraven a la part de dins del crani.

Tant de bo fossis ma mare.

La samarreta de tirants que portava aquell dia li deixava al descobert la cremada del braç, el coll i l’espatlla, amb la pell arremolinada en uns plecs estranys, com de gelat desfet. Als onze anys s’havia passat sis setmanes a la unitat de cremats del South West General.

(«¿Com t’ho has fet, maca?», li havia preguntat la mare de la nena del llit del costat.

El seu pare li havia llançat una paella d’oli roent i se li havia encès la samarreta de The Human League que portava.

«Un accident», havia mormolat la Terri. Era el que havia dit a tothom, incloent-hi l’assistenta social i les infermeres. S’hauria estimat més cremar-se viva que trair el seu pare.

La seva mare havia marxat de casa poc després que ella fes onze anys, abandonant-hi les tres filles. La Danielle i la Cheryl se n’havien anat a viure amb les famílies dels seus xicots al cap de pocs dies. Només havia quedat la Terri, que havia mirat de preparar patates fregides al seu pare mentre s’aferrava a l’esperança que la seva mare tornaria. Fins i tot durant el patiment i el terror d’aquells primers dies i nits a l’hospital, havia estat contenta que allò hagués passat, perquè estava segura que la seva mare se n’assabentaria i aniria a buscar-la. Cada cop que hi havia moviment al fons de la sala, a la Terri li feia un salt el cor.

Però en aquelles sis llargues setmanes de dolor i soledat, l’única que l’havia anat a veure havia estat la iaia Cath. Durant aquelles tardes i vespres silenciosos, havia anat a seure vora la seva néta i li havia recordat que havia de dir gràcies a les infermeres, unes dones serioses i estrictes però que, malgrat tot desprenien una tendresa sorprenent.

Li havia portat una nina de plàstic barata amb un impermeable negre llampant, però quan la Terri l’havia despullat, no duia res a sota.

«No porta calces, iaia».

I la iaia Cath havia rigut. La iaia Cath no reia mai.

Tant de bo fossis ma mare.

Havia volgut que la iaia Cath se l’endugués a casa. L’hi havia demanat, i ella havia dit que sí. A vegades la Terri pensava que aquelles setmanes a l’hospital havien estat les més felices de la seva vida, malgrat el dolor. S’havia sentit segura i tothom l’havia cuidat i tractat amb amabilitat. Havia cregut que aniria a casa la iaia Cath, amb aquelles cortinetes tan boniques, i no pas amb el seu pare; que no tornaria a la seva habitació, amb aquella porta que a mitja nit s’obria de sobte, picava al pòster de David Essex que hi havia deixat la Cheryl i revelava la silueta del seu pare que, amb la mà a la bragueta, se li acostava al llit, des d’on ella li implorava que no…).

La Terri adulta va llançar la burilla fumejant al terra de la cuina i es va dirigir cap a la porta. Necessitava més que nicotina. Va travessar el jardí i es va posar a caminar a bon pas pel carrer, en la mateixa direcció que la Cheryl. Va veure de cua d’ull dues veïnes que xerraven a la vorera i que se la quedaven mirant. ¿Voleu una foto o què? Us durarà més. La Terri sabia que era objecte constant de rumors; sabia què deien d’ella; a vegades fins i tot l’hi cridaven en passar. La mala pècora tibada de la casa del costat sempre es queixava a l’ajuntament de com tenia el jardí. Que us follin, que us follin, que us follin…

Va començar a córrer per mirar de deixar enrere els records.

¿Ni tan sols saps qui és el pare, oi, tros de puta? Passo de tu. Ja n’estic fins als collons, Terri.

Aquell havia estat l’últim cop que havien parlat. La iaia Cath li havia dit el mateix que li deia tothom, i la Terri li havia respost amb la mateixa moneda.

Doncs vés a cagar, vella estúpida, vés a cagar.

No li havia dit mai: «Em vas deixar tirada, iaia Cath». No li havia dit mai: «¿Per què no em vas deixar quedar-me amb tu?». No li havia dit mai: «T’estimava més que a ningú, iaia Cath».

Va demanar a Déu que l’Obbo hi fos. En principi havia de tornar aquell dia, com a molt l’endemà. Havia d’aconseguir-ne una mica. Ho necessitava.

—¿Tot bé, Terri?

—¿Has vist l’Obbo? —va preguntar al noi que fumava i bevia repenjat a la paret de la botiga de licors. Era com si les cicatrius de l’esquena li tornessin a cremar.

El noi va fer que no amb el cap mentre mastegava i li llançava una mirada lasciva. Ella va apressar el pas. Sentia el rosec de les imatges de l’assistenta social, de la Krystal, d’en Robbie: més mosques que brunzien, però eren com les veïnes que la miraven i la jutjaven; ningú no entenia la terrible necessitat que la tenallava.

(La iaia Cath l’havia anat a buscar a l’hospital i l’havia allotjat a l’habitació buida de casa seva. Era l’habitació més neta i més bonica en què mai havia dormit la Terri. Les tres nits que hi havia passat, s’havia quedat asseguda al llit després que la iaia Cath li hagués dit bona nit i havia ordenat els ornaments de l’ampit de la finestra. Hi havia un gerro de vidre amb un ram de flors també de vidre que dringaven, un petjapapers de plàstic rosa amb una petxina a dins i, el preferit de la Terri, un cavall de porcellana plantat sobre les potes del darrere amb un somriure estúpid a la cara.

—M’agraden, els cavalls —havia dit a la iaia Cath.

Una vegada, quan la seva mare encara no havia marxat, havia anat d’excursió a la fira agrícola amb tota la classe. Hi havien vist un Shire negre gegantí, cobert d’arreus de llautó, i ella havia estat l’única que s’havia atrevit a acariciar-lo. L’olor l’havia embriagat. Havia abraçat una d’aquelles potes com columnes que s’acabaven en una immensa peülla peluda, i havia notat la carn viva sota el pèl, mentre el mestre li deia: «Vigila, Terri, vigila!», i el senyor gran del cavall li havia somrigut i li havia dit que no passava res, que en Samsó no faria mal a una nena tan maca com ella.

El cavall de ceràmica era d’un altre color: tenia el cos groc i la crinera i la cua negres.

—És teu —li havia dit la iaia Cath, i la Terri s’havia quedat extasiada.

Però al quart matí havia arribat el seu pare.

—Tornes a casa —havia dit, i l’expressió del seu rostre l’havia aterrit—. No et pensis que et quedaràs amb aquesta vella de merda que se’n va de la boca. Ni t’ho pensis, puteta.

La iaia Cath estava tan espantada com la Terri.

—Mikey, no —no havia parat de suplicar-li. Uns quants veïns miraven per la finestra. La iaia Cath tenia la Terri agafada per un braç, i el seu pare per l’altre.

—Que tornes a casa amb mi!

Havia fet un ull de vellut a la iaia Cath i havia arrossegat la Terri fins al cotxe. Un cop a casa, li havia etzibat cops i puntades de peu a tot arreu on havia pogut.)

—¿Has vist l’Obbo? —va cridar la Terri a la veïna de l’Obbo des de cinquanta metres—. ¿Ha tornat?

—Ni idea —va dir la dona, girant-se d’esquena.

(Quan en Michael no pegava a la Terri, li feia allò altre, allò de què ella no podia parlar. La iaia Cath no havia aparegut més. La Terri s’havia escapat als tretze anys, però no havia anat a casa la iaia Cath perquè no volia que el seu pare la trobés. Al final l’havien trobat igualment i l’havien enviat a una casa d’acollida.)

La Terri va picar a la porta de l’Obbo i es va esperar. Ho va tornar a provar, però no va sortir ningú. Es va deixar caure a terra, tremolant, i es va posar a plorar.

Dues noies de Winterdown que feien campana se la van mirar en passar.

—És la mare de la Krystal Weedon —va dir una en veu alta.

—¿La puta? —va respondre l’altra cridant tan fort com podia.

La Terri plorava tant que no va tenir prou forces per insultar-les. Les noies van passar de llarg, partint-se de riure, fins que les va perdre de vista.

—Puta! —va cridar una des del final del carrer.





III


En Gavin hauria pogut fer anar la Mary al despatx per parlar de les últimes cartes que havia intercanviat amb la companyia d’assegurances, però va decidir que aniria a veure-la a casa seva. Ja s’havia encarregat de tenir l’última hora de la tarda lliure de compromisos, per si ella li demanava que es quedés a sopar; era una cuinera fantàstica.

La reacció instintiva que l’havia fet mantenir-se allunyat del dol de la Mary s’havia anat esvaint gràcies al contacte regular. La Mary sempre li havia caigut bé, però en Barry l’havia eclipsat amb la seva presència. Tampoc no es podia dir que a ella li desagradés aquell paper secundari; al contrari, semblava encantada d’embellir l’estampa, encantada de riure les bromes al seu marit, encantada simplement pel fet de ser al seu costat.

En Gavin dubtava que la Kay s’hagués conformat mai d’estar a l’ombra d’algú. Mentre canviava de marxa pujant per Church Row, va pensar que la Kay s’hauria escandalitzat només amb la idea de variar el seu comportament o de reprimir les seves opinions pel plaer, la felicitat o l’orgull de la seva parella.

No creia haver estat mai més infeliç en una relació del que ho era en aquells moments. Fins i tot mentre l’aventura amb la Lisa agonitzava hi havia hagut treves momentànies, rialles, vestigis sobtats i intensos que els havien recordat temps millors. La situació amb la Kay era com la guerra. A vegades fins i tot s’oblidava que hi havia d’haver una mica d’afecte entre tots dos; ¿a ella li agradava gens, ell?

Havien tingut la pitjor discussió de la seva vida per telèfon l’endemà de sopar a casa en Miles i la Samantha. Al final, la Kay havia penjat i havia deixat en Gavin amb la paraula a la boca. Durant vint-i-quatre hores seguides, ell havia pensat que la relació s’havia acabat, i, tot i que era el que volia, s’havia sentit més espantat que alleujat. En les seves fantasies, la Kay se’n tornava a Londres i desapareixia, però la realitat era que estava lligada a Pagford, amb una feina i una filla a Winterdown. Hi havia el risc, doncs, que se la trobés cada dos per tres a tot arreu. Potser ella ja enverinava el pou de les enraonies per posar-li tothom en contra; se la imaginava repetint algunes de les coses que li havia dit a ell per telèfon a la Samantha o a aquella vella xafardera de la xarcuteria que li feia posar la pell de gallina.

Vaig allunyar la meva filla dels seus amics, vaig deixar una feina i em vaig canviar de casa per tu, i tu em tractes com una prostituta que et surt de franc.

La gent diria que s’havia portat malament. Potser era cert. Hi devia haver hagut algun punt d’inflexió en què hauria hagut de fer marxa enrere, però li havia passat per alt.

S’havia passat tot el cap de setmana preocupat per com se sentiria quan tothom el veiés com el dolent de la pel·lícula. No s’havia trobat mai en aquella situació. Quan la Lisa l’havia deixat, tothom havia estat amable i comprensiu, sobretot els Fairbrother. El sentiment de culpabilitat i el terror l’havien turmentat fins que, diumenge al vespre, s’havia ensorrat i havia trucat a la Kay per demanar-li perdó. Ara tornava a ser on no volia ser, i tornava a odiar la Kay.

Va aparcar a l’entrada de casa els Fairbrother, com havia fet tantes vegades quan en Barry era viu, i, mentre es dirigia cap a la porta, es va adonar que algú havia segat la gespa des de l’últim cop que hi havia estat. La porta es va obrir quan a penes havia tret el dit del timbre.

—Hola, Mary, ¿com…? Mary, ¿què tens?

La Mary tenia tot el rostre humit, amb els ulls plens de llàgrimes lluents com diamants. Es va empassar la saliva un parell de cops, va fer que no amb el cap, i llavors, sense saber gaire com havia anat, en Gavin es va trobar abraçant-la al llindar de la porta.

—Mary, ¿que ha passat res?

Va notar que ella assentia amb el cap. Conscient que estaven a la vista de tothom que passés pel carrer, que li quedava a l’esquena, en Gavin la va fer entrar a casa. Entre els seus braços, era menuda i fràgil; se li va arrapar amb els ditets i li va enfonsar el rostre a l’abric. Ell va deixar el maletí tan suaument com va poder, però el soroll que va fer en caure a terra va fer que ella se separés d’ell, esbufegant i tapant-se la boca amb les mans.

—Ho sento… ho sento… Déu meu, Gav…

—¿Què ha passat?

La veu li va sonar diferent que de costum: més enèrgica, més autoritària, més com la d’en Miles quan hi havia un problema al bufet.

—Algú ha posat… no ho… algú ha posat el nom d’en Barry…

Li va fer senyal que la seguís al despatx. Entre el desordre que regnava en aquella habitació atrotinada però acollidora, hi havia els antics trofeus de rem d’en Barry a les lleixes i una gran fotografia emmarcada a la paret on es veien vuit noies adolescents amb el puny enlaire i medalles al coll. La Mary va assenyalar la pantalla de l’ordinador amb un dit tremolós. Encara amb l’abric posat, en Gavin es va deixar caure a la cadira i va mirar la pàgina que hi havia oberta: el fòrum del web del consell del districte de Pagford.

—Aq… aquest matí he anat a la xarcuteria, i la Maureen Lowe m’ha dit que molta gent havia enviat missatges de condol a la pàgina… i jo… jo anava a escriure un missatge d’a… d’agraïment. I… mira…

Ho va veure mentre ella parlava. «Simon Price, no apte per presentar-se a regidor del consell», enviat per «El Fantasma d’en Barry Fairbrother».

—Déu meu —va dir en Gavin, indignat.

La Mary es va tornar a desfer en llàgrimes. En Gavin va tenir ganes d’abraçar-la, però li va fer por, sobretot allà, en aquell despatx tan agradable, on en Barry encara era tan present. Es va conformar agafant-la pel canell i portant-la cap a la cuina.

—Necessites una copa —li va dir, amb aquella veu forta i dominant que no es reconeixia—. A la merda el cafè. ¿On és la beguda?

Però se’n va recordar abans que ella respongués; havia vist prou vegades com en Barry treia les ampolles de l’armari, de manera que li va preparar un gintònic, que era l’únic que li havia vist beure mai abans de sopar.

—Gav, són les quatre de la tarda.

—Tant és —va dir en Gavin, amb la seva nova veu—. Té, tira-t’ho avall.

A la Mary, una rialla desmanyotada li va trencar els sanglots; va acceptar el got i hi va fer un glop. Ell li va allargar el rotlle de paper de cuina perquè s’eixugués la cara i els ulls.

—Ets molt amable, Gav. ¿No vols res? ¿Cafè, o… cervesa? —va preguntar, fent una altra rialla tímida.

Ell en va agafar una ampolla de la nevera, es va treure l’abric i va seure davant seu a la barra que tenien al mig de la cuina. Al cap d’una estona, quan ja quasi s’havia begut tot el gintònic, la Mary va recuperar la calma i la tranquil·litat habituals.

—¿Qui creus que ho ha fet? —va preguntar a en Gavin.

—Un malparit integral —va dir en Gavin.

—Ara tots es barallen pel seu lloc al consell. Es tiren els plats pel cap pels Fields, com sempre. I ell encara hi és, ficant-hi cullerada. El Fantasma d’en Barry Fairbrother. ¿I si fos realment ell, qui ha escrit el missatge al fòrum?

En Gavin no va saber si ho deia de broma, i va optar per fer un lleu somriure que es pogués esborrar de seguida.

—Saps? M’agradaria pensar que es preocupa per nosaltres, allà on sigui; per mi i pels nens. Però ho dubto. M’hi jugo el que vulguis que el que més l’amoïna encara és la Krystal Weedon. ¿Saps què em diria, segurament, si fos aquí?

Va buidar el got d’un glop. En Gavin no creia que l’hagués carregat gaire, però ella tenia les galtes ben vermelles.

—No —va dir amb un to prudent.

—Doncs em diria que tinc gent que m’ajuda —va dir la Mary, i en Gavin es va quedar parat de detectar un deix de ràbia en una veu que sempre li havia semblat dolça—. Sí, segur que diria: «Tens tota la família i els amics i els nens per consolar-te, en canvi la Krystal…» —la veu de la Mary era cada cop més forta— «la Krystal no té ningú». ¿Saps què va fer tot el dia del nostre aniversari?

—No —va tornar a dir en Gavin.

—Doncs escriure un article per al diari sobre la Krystal. Sobre la Krystal i els Fields. Els Fields dels nassos. Si en torno a sentir a parlar, t’asseguro que no sé què faré… Vull un altre gintònic. No bec prou.

En Gavin li va agafar el got amb un gest automàtic i va tornar a l’armari de les begudes, sense saber-se avenir del que acabava de sentir. Sempre havia pensat que la Mary i en Barry formaven un matrimoni literalment perfecte. No se li havia acudit mai que la Mary no pogués aprovar al cent per cent totes les causes i totes les croades en què s’implicava l’infatigable Barry.

—Entrenament de rem als vespres, portar-les a les regates els caps de setmana —va dir ella, per sobre la dringadissa del gel que ell li ficava al got—, i moltes nits s’asseia a l’ordinador per mirar d’aconseguir suports per als Fields i introduir qüestions a l’ordre del dia de les reunions del consell. I tothom sempre deia: «És que en Barry és meravellós, sempre ho fa tot, sempre està disposat a col·laborar, està tan implicat amb la comunitat». —Va fer un bon glop de gintònic—. Sí, meravellós. Absolutament meravellós. Fins que es va morir. El nostre aniversari de casats, i es va passar tot el sant dia batallant per complir aquell estúpid termini. I encara ni ho han publicat.

En Gavin no podia treure-li els ulls de sobre. La ràbia i l’alcohol li havien tornat el color al rostre. Estava asseguda amb l’esquena ben dreta, en lloc d’apesarada i encorbada com havia estat últimament.

—Això és el que el va matar —va dir amb una veu clara que va ressonar una mica a la cuina—. Ho donava tot a tothom. Menys a mi.

Des de l’enterrament d’en Barry, en Gavin havia pensat sovint, amb una sensació d’absoluta mediocritat, en el buit minúscul que la seva mort deixaria en la comunitat comparada amb la del seu amic. Mirant la Mary, es va plantejar si no valia més deixar un forat enorme al cor d’una sola persona. ¿Que no se n’havia adonat, en Barry, de com se sentia la Mary? ¿Que no era conscient de la sort que tenia?

La porta de la casa es va obrir amb un cop sec i en Gavin va sentir el soroll dels quatre fills que arribaven: veus, passos, bosses i sabates que queien a terra.

—Ei, Gav —va dir en Fergus fent un petó al cap a la seva mare—. ¿Estàs bevent, mare?

—He sigut jo —va dir en Gavin—. Jo sóc l’únic culpable.

Els Fairbrother eren una canalla adorable. A en Gavin li agradava la manera com parlaven a la seva mare, com l’abraçaven, com xerraven entre ells i amb ell. Eren oberts, educats i divertits. Va pensar en la Gaia, en els seus comentaris despietats, en els seus silencis com vidres punxeguts, en el menyspreu amb què el tractava.

—Gav, ni tan sols hem parlat de l’assegurança —va dir la Mary, mentre els seus fills envaïen la cuina per agafar alguna cosa per menjar i beure.

—¿I què?… —va dir en Gavin irreflexivament, abans de corregir-se a corre-cuita—. ¿Vols que ens ho mirem a la sala o…?

—Sí, som-hi.

Ella va vacil·lar una mica en baixar del tamboret, i ell la va tornar a agafar pel braç.

—¿Et quedes a sopar, Gav? —va cridar en Fergus.

—Sí, queda’t. Si vols —va dir la Mary.

El va envair una onada d’escalfor.

—Amb molt de gust —va dir—. Gràcies.





IV


—Molt trist —va dir en Howard Mollison, gronxant-se una mica sobre els dits del peu davant la llar de foc—. Tristíssim.

La Maureen acabava d’explicar-los tot el que sabia de la mort de la Catherine Weedon; se n’havia assabentat aquell vespre per la seva amiga Karen, la recepcionista, que també li havia explicat la reclamació que havia presentat la néta de la Cath Weedon. Tenia el rostre arrugat per una expressió que era una barreja de desaprovació i d’alegria; la Samantha, que estava de molt mal humor, va pensar que semblava un cacauet. En Miles anava fent sorolls convencionals de sorpresa i compassió, però la Shirley mirava al sostre amb cara inexpressiva; no suportava que la Maureen fos el centre d’atenció gràcies a una notícia que hauria hagut de saber ella primer.

—La meva mare coneixia la família de fa molts anys —va dir en Howard a la Samantha, que ja ho sabia—. Eren veïns a Hope Street. La Cath era bona dona, a la seva manera, ja m’enteneu. Sempre tenia la casa impecable i va treballar fins ben entrada la seixantena. Oh, i tant, es va fer un tip de pencar, la Cath Weedon, deixant de banda el que hagi fet la resta de la família.

En Howard estava d’allò més cofoi de repartir mèrits a qui se’ls mereixia.

—El seu home va perdre la feina quan van tancar la siderúrgica. Bevia molt. No, no ho ha tingut gaire fàcil, la Cath.

La Samantha havia de fer un gran esforç per semblar interessada, però per sort la Maureen el va interrompre.

—I el Gazette persegueix la doctora Jawanda! —va dir amb la seva veu de canya—. Imagina’t com deu estar, ara que ho sap el diari! La família Weedon li munta un escàndol… però, és clar, no n’hi ha per a menys, tres dies sola en aquella casa! ¿Tu la coneixes, Howard? ¿Quina és, la Danielle Fowler?

La Shirley es va aixecar i va sortir del saló amb el davantal posat. La Samantha va fer un altre glop de vi, somrient.

—A veure, a veure —va dir en Howard. Es vantava de conèixer quasi tothom de Pagford, però les últimes generacions dels Weedon eren més de Yarvil—. No pot ser una filla, perquè tenia quatre nois, la Cath. Una néta, suposo.

—I vol que obrin una investigació —va dir la Maureen—. És clar, al final havia de passar. Ja es veia a venir. En tot cas, em sorprèn que hagi tardat tant. La doctora Jawanda no va voler donar antibiòtic al noi dels Hubbard i el pobre va acabar a l’hospital per culpa de l’asma. ¿Sabeu si va estudiar a l’Índia o…?

La Shirley, que parava l’orella des de la cuina mentre remenava la salsa, estava exasperada, com sempre que la Maureen monopolitzava la conversa; això, si més no, és el que es deia a si mateixa. Com que no volia tornar al saló fins que la Maureen no hagués acabat la xerrera, va anar a l’estudi per mirar si algú s’havia excusat per a la pròxima reunió del consell; com a secretària, ja havia començat a organitzar-ho tot.

—Howard!… Miles!… Veniu a veure això!

La veu de la Shirley, normalment suau i modulada, va sonar estrident.

En Howard va sortir balandrejant del saló seguit d’en Miles, que encara anava amb el vestit que havia dut tot el dia a la feina. Els ulls injectats en sang de la Maureen, sota les parpelles mig tancades i les pestanyes massa pintades de rímel, es van quedar fixats en la porta buida, com els d’un gos coniller; les seves ganes de saber el que la Shirley havia vist o trobat eren palpables. Els seus dits, un grapat de nusos sortints sota la pell translúcida i amb taques de lleopard, desplaçaven el crucifix i l’anell de casada amunt i avall per la cadena que duia penjada al coll. Les profundes arrugues que li anaven de les comissures de la boca a la barbeta sempre feien pensar a la Samantha en el ninot d’un ventríloc.

¿Per què sempre ets aquí?, va preguntar interiorment la Samantha a la vella. Ja estic prou amargada amb en Howard i la Shirley constantment a sobre.

La Samantha va notar una onada de fàstic, com si tingués ganes de vomitar. Li van venir ganes d’agafar aquell saló sobreescalfat i ple de coses i esclafar-lo amb les mans, fins que la ceràmica reial, i la llar de foc de gas, i les fotografies d’en Miles amb aquells marcs daurats, es trenquessin en mil bocins; llavors, amb la Maureen, arrugada i pintada, atrapada i xisclant enmig de la runa, ho enviaria tot cap a la posta de sol com un llançador de pes còsmic. Es va imaginar que el saló destrossat solcava el cel i se submergia en l’oceà infinit amb aquella mala pècora a dins, i que ella es quedava a la fi sola, gaudint de la calma eterna de l’univers.

La tarda havia estat horrorosa. Havia tingut una altra conversa d’allò més alarmant amb el gestor; no recordava gaire el trajecte de tornada amb cotxe des de Yarvil. Hauria volgut desfogar-se una mica amb en Miles, però, després de deixar el maletí i de treure’s la corbata al rebedor, ell havia dit: «Encara no has començat a fer el sopar, oi?».

Havia ensumat l’aire de manera ostentosa, i s’havia respost a ell mateix:

«No, no has començat. Bé, millor, perquè la mama i el papa ens han convidat». I, abans que ella pogués protestar, havia afegit bruscament: «No té res a veure amb el consell. És per parlar de la celebració dels seixanta-cinc anys del papa».

La ràbia havia estat una mena d’alleujament que li havia eclipsat l’angoixa i la por. Havia seguit en Miles fins al cotxe, gairebé contenta de sentir-se maltractada. Quan per fi, a la cantonada d’Evertree Crescent, ell li havia preguntat si havia tingut un bon dia, ella havia respost: «I tant. Collonut».

—¿Què deu passar? —va dir la Maureen, trencant el silenci que s’havia imposat al saló.

La Samantha es va arronsar d’espatlles. Era típic de la Shirley haver cridat els seus homes i haver deixat les dones a l’expectativa; ella no pensava donar a la seva sogra la satisfacció de mostrar el més petit interès.

Les passes elefantines d’en Howard van fer cruixir el parquet sota la moqueta del passadís. La boca de la Maureen estava oberta d’impaciència.

—Vaja, vaja, vaja —va vociferar en Howard mentre entrava amb passos feixucs al saló.

—He mirat el web per si hi havia alguna baixa —va dir la Shirley, panteixant una mica darrere seu— per a la pròxima reunió…

—Algú ha penjat acusacions sobre en Simon Price —va anunciar en Miles a la Samantha, avançant-se als seus pares.

—¿Quina mena d’acusacions? —va preguntar la Samantha.

—D’aconseguir objectes robats —va dir en Howard, reivindicant el seu protagonisme amb fermesa— i d’estafar els seus caps a la impremta.

A la Samantha li va agradar descobrir que allò no l’afectava. Amb prou feines sabia qui era en Simon Price.

—Ho han publicat amb un pseudònim —va continuar en Howard—, i no es pot dir que sigui de gaire bon gust.

—¿Vols dir que és groller? —va preguntar la Samantha—. ¿Tita grossa o alguna cosa així?

La rialla d’en Howard va ressonar pel saló; la Maureen va fer un crit d’horror afectat; en Miles va arrufar les celles, i la Shirley va fer cara d’ofesa.

—No ben bé, Sammy —va dir en Howard—. No, es fa dir «El Fantasma d’en Barry Fairbrother».

—Oh —va dir la Samantha, esvaint-se-li la rialla a l’instant. Allò no li feia cap gràcia. Al capdavall, havia estat a l’ambulància mentre havien ficat agulles i tubs al cos d’en Barry; l’havia vist morir sota la màscara de plàstic; havia vist la Mary aferrant-se-li a la mà, havia sentit els seus gemecs i els seus sanglots.

—Oh, no, això no es fa —va dir la Maureen, amb un deix de delit a la seva veu de gripau—. No, és repugnant. Posar paraules en boca dels difunts. Fer servir noms en va. No està bé.

—No —va convenir en Howard, que va travessar el saló amb aire absent, va agafar l’ampolla de vi i es va acostar a la Samantha per reomplir-li la copa—. Però, pel que sembla, hi ha algú a qui tant li fa el bon gust si pot deixar en Simon Price fora de combat.

—Si penses el que em penso que penses, papa —va dir en Miles—, ¿vols dir que no m’haurien atacat a mi en lloc d’en Price?

—¿Com saps que no ho han fet, Miles?

—¿Què vols dir? —va saltar en Miles.

—Vull dir —va dir en Howard, notant amb satisfacció que era el blanc de totes les mirades— que fa quinze dies vaig rebre un anònim sobre tu. No deia res de concret, només que no estàs capacitat per ocupar el lloc d’en Fairbrother. Em sorprendria molt que la carta no vingués de la mateixa font que el missatge del web. Ja veus que tenen el tema d’en Fairbrother en comú, oi?

La Samantha va inclinar la copa amb una mica massa d’entusiasme i el vi li va rajar pels costats de la barbeta, exactament per allà on amb el temps també li apareixerien els solcs de ninot de ventríloc. Es va eixugar amb la màniga.

—¿On és, aquesta carta? —va preguntar en Miles, esforçant-se per no semblar trasbalsat.

—La vaig destruir. Era anònima, no valia.

—No volíem alarmar-te, rei —va dir la Shirley, i va donar un copet al braç d’en Miles.

—Sigui com sigui, no poden tenir res contra tu —va dir en Howard per tranquil·litzar el seu fill—. Si no, ja haurien tret els drapets al sol, com han fet amb en Price.

—La dona d’en Simon Price és una noia encantadora —va dir la Shirley amb un lleu pesar—. Si el seu home és un enredaire, no crec que la Ruth n’estigui al corrent. Som amigues de l’hospital —va explicar la Shirley a la Maureen—. És una infermera externa.

—No seria la primera dona que no veu el que passa davant els seus nassos —va replicar la Maureen, combatent la informació privilegiada amb la saviesa popular.

—Quina barra, fer servir el nom d’en Barry Fairbrother —va dir la Shirley, fent veure que no havia sentit la Maureen—. No tenen cap respecte per la vídua ni per la família. L’únic que els importa és guanyar; i estan disposats a sacrificar el que convingui.

—Això us dóna una idea del que ens espera —va dir en Howard. Es va gratar el sacsó de la panxa, cavil·lant—. Des d’un punt de vista estratègic, és intel·ligent. Ja vaig veure des del principi que en Price dividiria el vot dels partidaris dels Fields. No s’encanta, la Benzina; també se n’ha adonat i el vol eliminar.

—Però pot ser que no tingui res a veure amb la Parminder ni la seva colla —va dir la Samantha—. Podria ser algú que no coneixem, algú que tingui alguna cosa contra en Simon Price.

—Oh, Sam —va dir la Shirley, fent que no amb el cap amb una rialleta cristal·lina—. Es nota que ets nova en això de la política.

Oh, que et bombin, Shirley.

—Llavors, ¿per què han fet servir el nom d’en Barry Fairbrother? —va preguntar en Miles, girant-se cap a la seva dona.

—Bé, surt tot al web, no? Es tracta d’ocupar el seu lloc.

—¿I qui es posarà a remenar el web del consell per buscar aquesta mena d’informació? No —va dir tot seriós—, ha de ser algú de dins.

Algú de dins… Un cop la Libby havia explicat a la Samantha que dins una sola gota d’aigua d’un estany podia haver-hi milers d’espècies microscòpiques. Tots eren ben ridículs, va pensar la Samantha, allà asseguts davant els plats commemoratius de la Shirley com si fossin a la sala del gabinet de crisi de Downing Street, com si quatre xafarderies al web del consell del districte constituïssin una campanya organitzada, com si tot allò tingués la més petita importància.

Amb un aire conscientment desafiador, la Samantha va deixar de prestar-los atenció. Va fixar la mirada en el cel clar del capvespre que s’estenia a l’altra banda de la finestra, i es va posar a pensar en en Jake, el noi musculat del grup preferit de la Libby. A l’hora de dinar, la Samantha havia sortit a comprar sandvitxos i havia tornat a la botiga amb una revista de música en què entrevistaven en Jake i els seus companys. Hi havia un munt de fotos.

«És per a la Libby», havia dit la Samantha a la Carly.

«Uau, mira això. Si el tingués al llit no m’aixecaria ni per esmorzar», havia dit la dependenta assenyalant en Jake, despullat de cintura en amunt i amb el cap tirat enrere per revelar un coll fort i ample. «Ah, però si només té vint-i-un anys… I ara, no sóc cap pedòfila, jo!».

La Carly en tenia vint-i-sis. A la Samantha tant li feia els anys que es portés amb en Jake. S’havia menjat el sandvitx, havia llegit l’entrevista i havia mirat totes les fotos. En Jake amb les mans recolzades en una barra que tenia damunt el cap i els bíceps inflats sota la samarreta negra; en Jake amb la camisa blanca desbotonada i els abdominals ben marcats sobre la cintura ampla dels texans.

La Samantha es va beure el vi que li havia servit en Howard amb els ulls clavats al cel tenyit d’un suau to rosat que s’estenia sobre la tanca d’olivereta negra; era exactament el mateix to que havien tingut els seus mugrons abans que se li haguessin enfosquit i dilatat per culpa de l’embaràs i la lactància. Es va imaginar amb dinou anys, davant els vint-i-un d’en Jake, altre cop amb la cintura prima, les corbes tibants al seu lloc i el ventre llis i fort, embotida còmodament en uns pantalonets curts i blancs de la talla trenta-vuit. Va recordar amb emoció la sensació de seure a la falda d’un home amb aquells pantalonets curts, l’ardor i l’aspresa d’uns texans escalfats pel sol sota les cuixes nues, i unes mans virils al voltant de la seva cintura esvelta. Es va imaginar l’alè d’en Jake al coll; es va imaginar girant-se per mirar-li els ulls blaus, els pòmuls sortints, els llavis ferms i cisellats…

—… a la sala parroquial, i del servei se n’encarregarà en Bucknoles —va dir en Howard—. Hi hem convidat tothom: l’Aubrey i la Julia… tothom. Amb una mica de sort, serà una celebració doble, tu al consell, i jo un any més jove…

La Samantha anava alegre i calenta. ¿Quan soparien? Es va adonar que la Shirley havia sortit del saló i va tenir l’espença que fos per posar teca a la taula.

Va sonar el telèfon al colze de la Samantha, que va fer un bot. La Shirley va tornar com un llamp, abans que ningú pogués fer un gest. Duia un guant de forn florejat en una mà i va agafar l’auricular amb l’altra.

—¿Vint-i-dos cinquanta-nou? —va dir la Shirley amb una cantarella ascendent—. Ah… hola, Ruth, reina!

En Howard, en Miles i la Maureen es van redreçar per parar l’orella. La Shirley es va girar cap al seu marit i el va mirar intensament, com si a través dels ulls li pogués transmetre la veu de la Ruth.

—Sí —va fer la Shirley—. Sí…

La Samantha, asseguda a la vora de l’auricular, sentia la veu de l’altre cap del fil però no podia entendre què deia.

—¿Ah, sí?

La Maureen tornava a tenir la boca oberta; era com un ocellet prehistòric, o potser un pterodàctil, àvid de notícies regurgitades.

—Sí, reina, ja ho entenc… Oh, no serà cap problema… No, no, ho explicaré a en Howard. No, no passa res.

Els ullets de color avellana de la Shirley no s’havien mogut dels ulls blaus i sortints d’en Howard.

—Ruth, reina —va dir la Shirley—. Ruth, no vull que t’amoïnis, però ¿has entrat a la pàgina del consell avui…? Bé… no és gaire agradable, però em sembla que hauries de saber-ho… Algú hi ha penjat una cosa horrorosa sobre en Simon… Bé, val més que ho llegeixis tu mateixa, no voldria… D’acord, reina. Entesos. Ens veiem dimecres, espero. Sí. Adéu, adéu.

La Shirley va penjar l’auricular.

—No ho sabia —va dir en Miles.

La Shirley va fer que no amb el cap.

—¿Per què trucava?

—Pel seu fill —va dir la Shirley a en Howard—. El teu nou mosso del cafè. És al·lèrgic als fruits secs.

—Molt escaient en una xarcuteria —va dir en Howard.

—Volia saber si li podries guardar una dosi d’adrenalina a la nevera, per si de cas —va dir la Shirley.

La Maureen va fer un esbufec amb el nas.

—Avui dia tota la canalla té una al·lèrgia o altra.

La Shirley encara tenia l’auricular a la mà on no duia el guant. Inconscientment, devia esperar notar els tremolors que la línia li transmetria des de Hilltop House.





V


La Ruth es va quedar plantada a la sala il·luminada pels llums de peu, amb la mà al telèfon que acabava de penjar.

Hilltop House era una casa vella, petita i compacta. No costava mai gaire saber on eren els quatre membres de la família Price, ja que les veus, els passos i el soroll de les portes que s’obrien i es tancaven ressonaven per tota la casa. La Ruth sabia que el seu marit encara era a la dutxa, perquè sentia com la caldera de l’aigua calenta xiulava i sotragava sota l’escala. Havia esperat que en Simon engegués l’aigua per trucar a la Shirley per por que no es pensés que demanar als Mollison que guardessin l’EpiPen a l’Andrew era confraternitzar amb l’enemic.

L’ordinador familiar estava instal·lat en un racó de la sala, on en Simon el podia vigilar i assegurar-se que ningú no feia pujar la factura d’internet sense que ell se n’adonés. La Ruth va deixar el telèfon i va anar corrents al teclat.

Li va semblar que el web del consell de Pagford tardava molt a carregar-se. Es va apujar les ulleres de llegir al nas amb dits tremolosos mentre anava mirant les diferents pàgines del web. Per fi va trobar el fòrum, on la va assaltar el nom del seu marit, escrit en lletres negres sobre un blanc sinistre: «Simon Price, no apte per presentar-se a regidor del consell».

Va fer doble clic al títol, va desplegar tot el paràgraf i el va llegir. Li va semblar que tot el que hi havia al seu voltant es posava a rodar.

—Déu meu, Senyor —va xiuxiuejar.

La caldera havia parat de fer soroll. En Simon devia posar-se el pijama que havia deixat escalfant-se al radiador. Abans havia corregut les cortines de la sala i havia encès els llums de peu i la llar de foc per estirar-se al sofà a mirar les notícies quan baixés.

La Ruth sabia que l’hi hauria de dir. No fer-ho, deixar que ho descobrís ell, era impensable; no hauria estat capaç de quedar-s’ho per a ella. Se sentia aterrida i culpable, tot i que no sabia per què.

Va sentir com baixava corrent les escales i el va veure aparèixer a la porta amb el pijama blau de cotó.

—Simon —va xiuxiuejar.

—¿Què passa? —va dir ell, ja enfadat. Sabia que havia passat alguna cosa; que el programa de sofà, llar de foc i notícies que havia previst estava a punt d’anar-se’n a fer punyetes.

Ella va assenyalar la pantalla de l’ordinador, tapant-se la boca absurdament amb una mà, com una nena petita. Afectat pel terror de la seva dona, en Simon es va acostar a l’ordinador i va mirar la pantalla arrufant les celles. No llegia gaire ràpid. Va desxifrar cada paraula, cada ratlla, amb una gran concentració.

En acabat, es va quedar immòbil, passant revista mentalment a tots els possibles delators. Va pensar en el conductor de toros mastegaxiclets, a qui havia deixat tirat als Fields quan havia recollit l’ordinador nou. Va pensar en en Jim i en Tommy, que feien les feines en negre amb ell. Segur que ho havia xerrat algú de la feina. La ràbia i la por van topar dins seu i van provocar una combustió inevitable.

Va anar fins al peu de les escales i va cridar:

—Vosaltres dos! Baixeu ara mateix!

La Ruth encara tenia la mà a la boca. A ell li va venir un rampell sàdic de treure-l’hi d’una manotada, de dir-li que fes el fotut favor de comportar-se, que era ell qui estava fotut.

L’Andrew va ser el primer d’entrar a la sala, seguit d’en Paul. L’Andrew va veure l’escut del consell del districte a la pantalla i la seva mare amb la mà a la boca. Mentre caminava descalç sobre la moqueta vella, va tenir la sensació que queia en picat dins un ascensor espatllat.

—Algú —va dir en Simon, mirant els seus fills de fit a fit— ha parlat de coses que he dit en aquesta casa.

En Paul havia baixat amb el quadern d’exercicis de química i l’aguantava davant seu com un cantoral. L’Andrew sostenia la mirada al seu pare, mirant de transmetre una expressió que fos una barreja de confusió i curiositat.

—¿Qui ha xerrat que tenim un ordinador robat? —va preguntar en Simon.

—Jo no —va dir l’Andrew.

En Paul va mirar desconcertat el seu pare mentre mirava de processar la pregunta.

L’Andrew va pregar perquè el seu germà respongués. ¿Per què havia de ser sempre tan lent?

—¿I bé? —va grunyir en Simon a en Paul.

—No crec que…

—¿No ho creus? ¿No creus que ho hagis dit a ningú?

—No, no crec que ho hagi dit a nin…

—Vaja, és molt interessant —va dir en Simon, caminant amunt i avall davant en Paul—. Molt interessant.

Amb una manotada li va fer caure el quadern de les mans.

—Pensa una mica, merda seca! —va exclamar—. Pensa una mica, hòstia! ¿Has dit a algú que tenim un ordinador robat o no?

—Robat, no —va dir en Paul—. No ho he dit a ningú… Em sembla que no he dit a ningú ni tan sols que en tinguem un de nou.

—Ja —va dir en Simon—. Així, la notícia ha sortit sola, per art de màgia, oi?

Assenyalava la pantalla de l’ordinador.

—Algú se n’ha anat de la boca, hòstia! —va cridar—. Perquè és al puto internet! I tindré molta sort si no em… foten… fora… de… la… feina!

Va dir les cinc últimes paraules picant amb el puny al cap d’en Paul, que es va cobrir i va enfonsar el cap a les espatlles. Al cap d’un moment, li va començar a rajar un fil de líquid negrós pel nariu esquerre; li sortia sang del nas diverses vegades per setmana.

—¿I tu, què? —va bramar en Simon a la seva dona, que continuava glaçada al costat de l’ordinador, amb els ulls esbatanats darrere les ulleres i la mà clavada com un vel davant la boca—. ¿No te n’hauràs anat de la llengua?

La Ruth es va treure la mordassa.

—No, Simon —va dir en un xiuxiueig—. Vull dir… l’única persona a qui vaig dir que teníem un ordinador nou va ser la Shirley… i ella mai…

Imbècil, idiota, estúpida, ¿per què collons l’hi havies de dir?

—¿Que vas fer què? —va preguntar en Simon en veu baixa.

—Ho vaig dir a la Shirley —va dir la Ruth ploriquejant—. Però no li vaig dir que era robat, Simon. Només li vaig dir que el portaves a casa…

—Hòstia! Així ja no cal buscar més! —va clamar en Simon; la veu se li va convertir en un crit—. El seu puto fill es presenta a les eleccions, és clar que vol donar-me pel cul!

—Però si és ella qui m’ho ha dit, Simon, ara mateix. I no hauria…

En Simon va córrer fins on era ella i li va picar a la cara, exactament com ho havia volgut fer des que l’havia vist amb aquella estúpida expressió de terror; a la Ruth, les ulleres li van marxar volant i van anar a petar a la llibreria; ell li va tornar a pegar i ella es va desplomar sobre la taula de l’ordinador, que havia comprat tota orgullosa amb el primer sou al South West General.

L’Andrew s’havia fet una promesa. Tenia la sensació que es movia a càmera lenta i que tot era fred, humit i una mica irreal.

—No li peguis —va dir, posant-se entre els seus pares—. No…

Va notar com el llavi se li partia, esclafat entre els seus incisius i els nusos d’en Simon, i va caure d’esquena damunt la seva mare, que estava estirada sobre el teclat. En Simon li va etzibar un altre cop de puny, que va rebotar als braços amb què es cobria el rostre. L’Andrew intentava sortir de sobre de la seva mare, mentre en Simon, encegat de ràbia, els clavava cops allà on podia…

—No em diguis què he de fer, hòstia! No m’ho diguis, ¿sents, granellut? Cagacalces! Tros de merda seca!

L’Andrew es va deixar caure de genolls per escapar-se i en Simon li va clavar una bona puntada a les costelles. Va sentir com en Paul li demanava amb un to patètic:

—Para!

En Simon va tornar a allargar el peu cap al tòrax de l’Andrew, però l’Andrew el va esquivar i en Simon va picar als totxos de la llar de foc. De sobte, va començar a fer uns crits de dolor grotescos.

L’Andrew va sortir del mig; en Simon s’agafava la punta del peu, feia saltirons i renegava amb veu de falset; la Ruth s’havia deixat caure a la cadira giratòria i plorava amb la cara enfonsada a les mans. L’Andrew es va posar dret i va notar el gust de la seva pròpia sang.

—Qualsevol pot haver parlat d’aquest ordinador —va dir esbufegant, preparant-se per tornar a rebre; se sentia més valent ara que havia començat, ara que la lluita ja era de debò; el que el feia posar nerviós era l’espera, veure com en Simon començava a tirar la mandíbula endavant i sentir com les ànsies de violència li creixien a la veu—. Ens vas dir que havien apallissat un guàrdia de seguretat. Qualsevol pot haver parlat. No hem estat nosaltres…

—No em diguis… merda seca dels collons… m’he trencat el dit, hòstia! —va dir en Simon, amb la veu entretallada, deixant-se caure en una butaca sense parar de fregar-se el peu. Semblava que esperés que el compadissin.

L’Andrew es va imaginar que agafava una arma i disparava al cap d’en Simon, que veia com el rostre li explotava i el cervell esquitxava tota la sala.

—I aquest cony de Pauline ja torna a tenir la regla! —va cridar en Simon a en Paul, que intentava aturar la sang que li sortia del nas i se li escolava entre els dits—. Surt de la moqueta! Surt de la puta moqueta, tros de marica!

En Paul va sortir de la sala. L’Andrew es va prémer la vora de la samarreta al llavi partit.

—¿I les feines en negre? —va dir la Ruth tota plorosa, amb la galta vermella pel cop de puny i les llàgrimes regalimant-li per la barbeta. L’Andrew no suportava veure-la humiliada i patètica d’aquella manera; però tampoc no suportava que s’hi hagués ficat, quan qualsevol imbècil hauria vist…—. Parla de les feines en negre. La Shirley no en sap res. ¿Com podria saber-ho? Això ho ha escrit algú de la impremta. Ja t’ho vaig dir, Simon, ja et vaig dir que no hauries de fer aquelles feines, sempre m’han fet pànic…

—¿Vols fer el fotut favor de callar, en lloc de gemegar com una truja? No et queixaves tant quan et gastaves els calés! —va cridar en Simon, tornant a tirar la mandíbula endavant.

L’Andrew tenia ganes de cridar a la seva mare que callés: xerrava sempre que qualsevol idiota li hauria pogut dir que valia més callar, i callava quan li hauria convingut parlar. No n’aprenia mai, no veia a venir mai res.

Durant un minut, ningú no va dir res. La Ruth es va eixugar els ulls amb el dors de la mà i aspirava els mocs de tant en tant. En Simon s’agafava el dit del peu, amb la mandíbula serrada, respirant sorollosament. L’Andrew es va llepar la sang del llavi, que es notava cada cop més inflat.

—Això em costarà la feina, hòstia! —va dir en Simon, mirant cap a la sala amb els ulls desorbitats, com si hi hagués algú a qui no hagués pensat a estovar—. Mecàgon la puta… Ja parlen d’acomiadar gent. Però aquest cop va de debò. Aquest cop… —Va fer caure d’una manotada el llum de la tauleta, que va rodolar per terra però no es va trencar. El va agafar, el va desendollar, el va aixecar per sobre del cap i el va llançar a l’Andrew, que el va esquivar.

—¿Qui collons ha parlat? —va cridar en Simon, mentre la base del llum impactava a la paret i es trencava—. Algú ha parlat, hòstia.

—Ha de ser algun desgraciat de la impremta! —va respondre l’Andrew, també a crits; tenia el llavi inflat i adormit; semblava un grill de mandarina—. ¿Et penses que hauríem…? ¿Et penses que encara no hem après a tenir la boca tancada?

Era com intentar endevinar les reaccions d’un animal salvatge. Veia com al seu pare els músculs se li movien a la mandíbula, però era evident que sospesava les últimes paraules de l’Andrew.

—¿Quan han escrit el missatge aquest? —va bramar a la Ruth—. Mira-ho! ¿Quina data hi diu?

Encara plorosa i amb les ulleres trencades, la Ruth va haver d’atansar el nas fins a mig pam de la pantalla.

—El quinze —va xiuxiuejar.

—El quinze… era diumenge —va dir en Simon—. Era diumenge, oi?

Ni l’Andrew ni la Ruth no el van corregir. L’Andrew no se sabia avenir de la sort que havia tingut; tampoc creia que durés gaire.

—Diumenge —va dir en Simon—, o sigui que qualsevol hauria pogut… Hòstia, el dit! —va cridar mentre s’aixecava i coixejava exageradament cap a la Ruth—. Surt d’aquí!

Ella es va afanyar a aixecar-se de la cadira i va mirar com en Simon rellegia tot el paràgraf. Anava esbufegant com un animal que es volgués netejar les vies respiratòries. L’Andrew va pensar que, tal com estava assegut el seu pare, hauria pogut garrotar-lo només que hagués tingut un cable a l’abast.

—Això ha sortit de la feina —va dir en Simon com si acabés d’arribar tot sol a aquella conclusió, com si no hagués sentit com la seva dona i el seu fill li recalcaven aquella hipòtesi. Va posar les mans al teclat i es va girar cap a l’Andrew—. ¿Com ho elimino?

—Què?

—Fas informàtica, no? ¿Com collons trec això d’aquí?

—No pots treure-ho… No pots —va dir l’Andrew—. Hauries de ser l’administrador.

—Doncs fes-te passar per l’administrador —va dir en Simon, posant-se dret i assenyalant la cadira a l’Andrew.

—No em puc fer passar per l’administrador —va dir l’Andrew. Tenia por que en Simon no s’estigués preparant per a un segon esclat de violència—. Necessito saber el nom d’usuari i les contrasenyes.

—Ets un inútil acabat! Només serveixes per ocupar lloc!

En Simon va apartar l’Andrew d’una empenta a l’estèrnum i va marxar coixejant; l’Andrew va caure cap enrere i va rebotar contra la llar de foc.

—Passa’m el telèfon! —va cridar en Simon a la seva dona, tornant a seure a la butaca.

La Ruth va agafar el telèfon i el va allargar al seu marit, que l’hi va prendre dels dits i va marcar un número.

L’Andrew i la Ruth van esperar en silenci mentre en Simon trucava, primer a en Jim i després a en Tommy, els seus còmplices a la impremta. Va anar abocant la fúria i les sospites al telèfon amb frases seques i plenes de renecs.

En Paul no havia tornat. Potser encara intentava estroncar l’hemorràgia o, el que era més probable, encara estava massa espantat per baixar. A l’Andrew li va semblar que l’actitud del seu germà no era gaire prudent. Valia més no marxar fins que en Simon els hagués donat permís per fer-ho.

Quan va acabar les trucades, en Simon va allargar el telèfon a la Ruth sense dir res; ella el va agafar i es va afanyar a deixar-lo a lloc.

En Simon es va quedar una estona assegut, sumit en el seus pensaments, amb el dit trencat palpitant, suant en l’escalfor de la llar de foc, ple de ràbia i d’impotència. La pallissa que acabava de clavar a la seva dona i al seu fill li era ben igual, no hi va pensar en cap moment; acabava de passar-li una cosa terrible, i era natural que la seva ràbia hagués explotat en aquells que tenia més a prop; la vida era així. En tot cas, la Ruth, la imbècil de la Ruth, havia reconegut que ho havia explicat a la Shirely…

En Simon va anar construint la seva pròpia cadena d’esdeveniments, segons s’imaginava que s’havien succeït. Algun malparit (i sospitava del conductor de toros mastegaxiclets, que s’havia emprenyat quan en Simon l’havia deixat tirat als Fields) havia parlat d’ell als Mollison (encara que no fos del tot lògic, el fet que la Ruth hagués reconegut que havia parlat de l’ordinador a la Shirley feia que semblés més probable), i ells (els Mollison, l’establishment, els falsos i pèrfids guardians del poder) havien publicat aquell missatge al web (la Shirley, aquella vella estúpida, n’era l’administradora, cosa que confirmava la teoria).

—És la teva amiga de merda —va dir en Simon a la seva dona, que tenia la cara humida i els llavis tremolosos—. És aquesta Shirley dels collons. Ho ha fet ella. Ha volgut embrutar el meu nom per aplanar el camí al seu fill. Vet aquí com ha anat.

—Però Simon…

Calla, calla, imbècil, va pensar l’Andrew.

—Encara la defenses, oi? —va rugir en Simon, fent com si es volgués tornar a aixecar.

—No! —va xisclar la Ruth, i ell es va deixar caure a la butaca, content de no haver de posar el pes sobre el peu adolorit.

A la direcció de Harcourt-Walsh no els faria cap gràcia que hagués fet feines de sotamà, va pensar en Simon. No l’estranyaria que la policia es presentés a casa per tafanejar l’ordinador. El va envair un desig de passar urgentment a l’acció.

—Tu —va dir, assenyalant l’Andrew—. Desendolla l’ordinador. Els cables i tota la pesca. I vine amb mi.





VI


Coses negades, coses no dites, coses amagades i dissimulades.

El fangós riu Orr es va empassar les restes de l’ordinador robat, llençat des del vell pont de pedra a mitjanit. En Simon va anar coix a treballar i va explicar a tothom que havia relliscat al caminet del jardí. La Ruth es va posar gel a les ferides i les va intentar dissimular amb un tub vell de base de maquillatge. A l’Andrew se li va fer una crosta al llavi, com a en Dane Tully. I a en Paul li va tornar a sortir sang del nas a l’autobús i va haver d’anar a la infermeria només arribar a l’institut.

La Shirley Mollison, que havia anat a comprar a Yarvil, no va respondre les repetides trucades de la Ruth fins a última hora de la tarda, quan els fills de la Ruth ja havien tornat de l’institut. L’Andrew va escoltar el que deia la seva mare des de les escales de davant de la sala d’estar. Sabia que la Ruth intentava solucionar el problema abans que tornés en Simon, que hauria estat capaç de prendre-li l’auricular per insultar a crits la seva amiga.

—… només mentides absurdes —deia tota animada—, però t’agrairíem molt que ho traguessis, Shirley.

L’Andrew va arrufar el front en una ganyota que va amenaçar d’obrir-li altre cop el tall del llavi. No suportava sentir com la seva mare demanava un favor a aquella dona. El va assaltar una ràbia irracional pel fet que encara no haguessin eliminat el missatge del web; llavors va recordar que l’havia escrit ell, que ho havia provocat tot ell: el rostre masegat de la seva mare, el seu llavi partit i l’ambient de terror que planava a casa davant la perspectiva de la tornada d’en Simon.

—Ja sé que tens moltes coses per fer… —deia la Ruth acovardida—, però ja pots imaginar-te el mal que podria fer a en Simon, si la gent arribés a creure’s…

Exactament així, va pensar l’Andrew, era com la Ruth parlava a en Simon les comptades vegades en què se sentia obligada a portar-li la contrària: amb un to servil, vacil·lant, compungit. ¿Per què la seva mare no exigia a aquella dona que tragués el missatge d’una vegada? ¿Per què era sempre tan covarda? ¿Per què sempre es desfeia en disculpes? ¿Per què no deixava el seu pare?

Sempre havia vist la Ruth com una persona diferent del seu pare, plena de bondat i de puresa. De petit, havia trobat que els seus pares eren com la nit i el dia, l’un dolent i espantós, l’altra bona i amable. En fer-se gran, però, havia començat a censurar més la Ruth per la seva ceguesa voluntària, per les excuses constants per justificar el seu pare, per la indestructible lleialtat que professava al seu fals ídol.

En sentir que penjava, l’Andrew va acabar de baixar les escales fent soroll i se la va creuar quan ella sortia de la sala.

—¿Has trucat a la dona del web?

—Sí —va dir la Ruth amb veu cansada—. Traurà el missatge sobre el pare; o sigui que, amb una mica de sort, ja estarà.

L’Andrew sabia que la seva mare era intel·ligent, i molt més espavilada que el matusser del seu pare. Era capaç de guanyar-se la vida tota sola.

—¿Per què no ha tret el missatge de seguida, si sou tan amigues? —va preguntar, seguint-la cap a la cuina. Per primer cop a la vida, la llàstima que sentia per la Ruth es barrejava amb una sensació de frustració molt semblant a la ràbia.

—Tenia feina —va replicar la Ruth.

Tenia un ull injectat en sang pel cop de puny d’en Simon.

—¿Li has dit que podria tenir problemes per deixar missatges difamatoris al fòrum, sent-ne ella l’administradora? Ho vam fer a infor…

—Ja t’he dit que ho traurà, Andrew —va dir la Ruth, molesta.

No li feia por enfadar-se amb els seus fills. ¿Era perquè no li pegaven, o per algun altre motiu? L’Andrew sabia que la cara devia fer-li tant de mal com a ell.

—Així, ¿qui creus que va escriure allò sobre el pare? —va preguntar a la seva mare amb un cert desvergonyiment.

Ella se’l va mirar enfurismada.

—No ho sé —va dir—, però, sigui qui sigui, va ser una cosa covarda i menyspreable. Tothom té alguna cosa per amagar. ¿Què et semblaria si el pare posés a internet algunes de les coses que sap d’altra gent? Però no ho farà.

—Aniria en contra dels seus principis, oi? —va dir l’Andrew.

—No coneixes el teu pare tan bé com et penses! —va cridar la Ruth, amb llàgrimes als ulls—. Marxa… Vés a fer els deures… Tant me fa… Marxa!

L’Andrew va tornar a l’habitació amb gana, ja que havia anat a la cuina per picar alguna cosa, i es va quedar una bona estona estirat al llit, preguntant-se si el missatge no havia estat un error terrible, i també fins quan en Simon hauria de continuar fent mal a tots els membres de la família abans que la seva mare s’adonés que no tenia cap mena de principi.

Mentrestant, a un quilòmetre i mig de Hilltop House, la Shirley Mollison era a l’estudi de casa seva intentant recordar com s’esborrava un missatge del fòrum. N’hi havia tan pocs que normalment els deixava penjats fins a tres anys. Finalment va obrir l’arxivador de calaixos del racó, en va treure la senzilla guia per administrar el web que havia redactat ella mateixa quan havia començat i, després d’uns quants intents fallits, va aconseguir esborrar les acusacions contra en Simon. Ho va fer només perquè la Ruth, que li queia bé, l’hi havia demanat; no sentia cap responsabilitat personal en l’assumpte.

Amb tot, el fet que el missatge quedés eliminat del web no va fer que s’esborrés de la memòria d’aquells que tenien un viu interès en les eleccions que havien de decidir qui ocuparia el lloc d’en Barry. La Parminder Jawanda havia copiat el missatge sobre en Simon Price al seu ordinador, i no parava d’obrir-lo i d’escrutar-ne cada frase amb l’ull d’un metge forense que examina les fibres d’un cadàver, buscant-hi alguna resta de l’ADN literari d’en Howard Mollison. Devia haver fet tots els possibles per dissimular el seu estil particular, però estava segura que en reconeixia la pompositat en expressions com «Certament, el senyor Price no és cap inexpert a l’hora de reduir costos» o «podrà aportar al consell la seva utilíssima xarxa de contactes».

—Minda, no coneixes en Simon Price —va dir la Tessa Wall. Ella i en Colin sopaven amb els Parminder a la cuina d’Old Vicarage, i la Parminder havia tret el tema gairebé així que havien travessat la porta de casa—. És un home molt desagradable i pot tenir molta gent en contra. Sincerament, no crec que sigui en Howard Mollison. No el veig fent una cosa tan òbvia.

—No t’enganyis, Tessa —va dir la Parminder—. En Howard farà el que sigui perquè en Miles surti escollit. Ja ho veuràs. Ara atacarà en Colin.

La Tessa va veure que a en Colin els artells de la mà li empal·lidien al mànec de la forquilla i va maleir la Parminder per no pensar una mica abans de parlar. Ella, més que ningú, sabia com era en Colin; era ella qui li receptava Prozac.

En Vikram seia al cap de taula sense dir res. El seu bell rostre va adoptar espontàniament un somriure una mica sardònic. La Tessa sempre s’havia sentit intimidada pel cirurgià, tal com s’hi sentia per tots els homes guapos. Tot i que la Parminder era una de les millors amigues de la Tessa, a penes coneixia en Vikram, que treballava moltes hores i participava molt menys que la seva dona en els assumptes de Pagford.

—Ja t’he comentat allò de l’ordre del dia, oi? —va continuar la Parminder—. Per a la pròxima reunió, proposa una moció sobre els Fields per fer-la arribar al comitè de Yarvil, que s’encarrega de la revisió dels límits del terme, i una resolució per fer fora la clínica de desintoxicació de l’edifici on és ara. Vol fer-ho tot a corre-cuita, amb el lloc d’en Barry encara buit.

No parava d’aixecar-se de la taula per anar a buscar coses, i obria més armaris dels que calia; estava distreta i confosa. Dos cops es va trobar sense saber per què s’havia aixecat, i va tornar a seure amb les mans buides. En Vikram seguia tots els seus moviments, movent els ulls sota les pestanyes gruixudes.

—Ahir a la nit vaig trucar a en Howard —va dir la Parminder—, i li vaig dir que ens hauríem d’esperar a tornar a ser tots els regidors abans de votar temes tan importants. Se’n va riure. Diu que no ens podem esperar, que Yarvil vol saber la nostra opinió, ara que la revisió dels termes és tan a prop. El que li fa por és que en Colin ocupi el lloc d’en Barry, perquè llavors no li serà tan fàcil aprovar tot això. He enviat un correu a tots els que em sembla que votaran amb nosaltres, per veure si poden pressionar-lo perquè ajorni les votacions fins a la següent reunió…

»El Fantasma d’en Barry Fairbrother —va afegir la Parminder, sense alè—. Quin malparit. No farà servir la mort d’en Barry per guanyar-lo. No l’hi penso permetre.

A la Tessa li va semblar veure tremolar els llavis d’en Vikram. En general, la bona gent de Pagford, amb en Howard Mollison al capdavant, perdonava a en Vikram els pecats que no deixava passar a la seva dona: la pell fosca, la intel·ligència i el benestar econòmic (coses que, al nas de la Shirley Mollison, feien cert tuf d’ostentació). La Tessa trobava que era una injustícia flagrant; la Parminder s’esforçava en tots els fronts de la seva vida a Pagford: les festes de l’institut, les fires benèfiques, la consulta mèdica i el consell del districte, i el que n’obtenia era el menyspreu implacable de la vella guàrdia de Pagford; en Vikram, que quasi mai entrava ni participava en res, era admirat, afalagat i tractat amb un respecte genuí.

—En Mollison és un megalòman —va dir la Parminder, empenyent nerviosament el menjar pel plat—. Un megalòman i un buscabregues.

En Vikram va deixar el ganivet i la forquilla i es va tirar enrere a la cadira.

—Llavors —va intervenir—, ¿com és que es conforma sent el president del consell del districte? ¿Com és que no ha intentat entrar al consell municipal?

—Perquè es pensa que Pagford és el centre de l’univers —va replicar la Parminder—. No ho entens: s’estima més ser el president del consell del districte de Pagford que primer ministre. De totes maneres, no li cal ser al consell de Yarvil; ja hi té l’Aubrey Fawley, que s’encarrega de fer aprovar les iniciatives importants. Ell és qui ho ha preparat tot per a la revisió dels límits del terme. Treballen junts.

La Parminder va notar l’absència fantasmagòrica d’en Barry a la taula. Si hi hagués estat, ho hauria explicat tot a en Vikram i l’hauria fet riure; en Barry sabia imitar perfectament el parlar d’en Howard, el seu caminar balandrejant i les seves sobtades interrupcions gastrointestinals.

—No paro de dir-li que s’estressa massa —va dir en Vikram a la Tessa, que es va horroritzar en adonar-se que es posava una mica vermella sota la seva mirada fosca—. ¿Ja saps això d’aquesta denúncia estúpida… d’aquella dona gran que tenia un emfisema?

—Sí, la Tessa ja ho sap. Tothom ho sap. ¿N’hem de parlar sopant? —va dir la Parminder amb un to sec, aixecant-se per recollir els plats.

La Tessa va intentar ajudar-la, però la Parminder li va dir malhumorada que no es mogués. En Vikram va fer un lleu somriure de solidaritat a la Tessa, que va notar un pessigolleig a l’estómac. Mentre la Parminder feia soroll al voltant de la taula, no va poder evitar recordar que en Vikram i la Parminder s’havien casat en un matrimoni arranjat.

(«Només és una presentació a través de la família», li havia dit la Parminder al principi de la seva amistat, amb un to defensiu i molest per alguna cosa que havia vist al rostre de la Tessa. «Ningú no t’obliga a casar-te».

En altres ocasions, però, també havia parlat de la immensa pressió que havia exercit la seva mare perquè trobés un marit.

«Tots els pares sikhs volen que els seus fills es casin. És com una obsessió», havia dit amb amargor.)

En Colin va veure com li retiraven el plat sense cap llàstima. La nàusea que li regirava l’estómac havia empitjorat des que ell i la Tessa havien arribat. Se sentia molt lluny dels seus tres companys de taula, com si estigués ficat en una bombolla de vidre gruixut. Era una sensació que coneixia massa bé, com si caminés per dintre d’una gran esfera d’inquietud plena de pors que l’envoltaven i li enfosquien el món de fora.

La Tessa no l’ajudava: es mostrava deliberadament freda i indiferent pel que feia a la seva campanya per ocupar el lloc d’en Barry. L’objectiu principal d’aquell sopar era que en Colin pogués demanar a la Parminder l’opinió sobre els fullets que havia fet per anunciar la seva candidatura. La Tessa no s’hi volia ficar, per evitar parlar de la por que a poc a poc se l’empassava. No li oferia cap solució.

Intentant imitar la fredor de la Tessa, fent veure que en realitat no s’estava enfonsant sota la pressió que ell mateix s’havia imposat, en Colin no li havia dit res de la trucada que havia rebut aquell dia a l’institut: una periodista del Yarvil and District Gazette que havia volgut parlar de la Krystal Weedon.

¿L’havia tocat?

En Colin li havia dit que la direcció de l’institut no podia parlar d’una alumna i que en tot cas havia de posar-se en contacte amb la Krystal a través dels seus pares.

«Ja hi he parlat, amb la Krystal», havia dit la veu a l’altre cap de la línia. «Només volia saber la seva»…

Però ell havia penjat, i el terror ho havia tenyit tot.

¿Per què volien parlar de la Krystal? ¿Per què li havien trucat a ell? ¿Havia fet alguna cosa? ¿L’havia tocat? ¿Ella l’havia acusat?

El psicòleg li havia dit que no havia d’intentar confirmar o desmentir el contingut d’aquelles suposicions. En principi havia de reconeixe’n l’existència, i després continuar vivint amb normalitat, però era com intentar no gratar-te el pitjor atac de picor que haguessis tingut mai. La revelació dels secrets més vergonyosos d’en Simon Price al web del consell l’havia deixat de pedra: el terror de ser desemmascarat, que havia dominat bona part de la seva vida, ara ja tenia un rostre concret, amb els trets d’un querubí envellit i un cervell demoníac que bullia sota una gorra de caçador calada sobre uns rínxols grisos i espessos, i darrere uns ulls sortints i inquisitius. Encara recordava com en Barry parlava de la temible intel·ligència estratègica de l’amo de la xarcuteria i de la intricada xarxa d’aliances que unia els setze membres del consell del districte de Pagford.

En Colin s’havia imaginat sovint com descobriria que la partida s’havia acabat: un article circumspecte al diari; caps que es girarien quan entrés a Mollison and Lowe; la directora que el citaria al despatx per parlar en privat. Havia visualitzat la seva caiguda mil vegades: la vergonya revelada i penjada al coll com una campaneta de leprós, de manera que no se’n pogués amagar mai més. El farien fora de la feina. Potser acabaria a la presó.

—Colin —el va avisar la Tessa en veu baixa. En Vikram li oferia vi.

Ella ja sabia què passava dins aquell gran front bombat; no pas els detalls concrets, però el tema de la seva angoixa feia anys que era el mateix. Sabia que en Colin no ho podia evitar; estava fet així. Anys enrere havia llegit uns versos de W. B. Yeats que havia trobat molt encertats: «Una pietat impossible de dir / s’amaga al cor de l’amor». Havia somrigut i havia marcat la pàgina del poema, perquè ja sabia que estimava en Colin i que la compassió ocupava una part molt gran del seu amor.

A vegades, però, se li acabava la paciència. A vegades, era ella qui volia ser objecte de preocupació i consol. En Colin havia entrat en un pànic previsible quan la Tessa li havia comunicat que li havien diagnosticat una clara diabetis de tipus 2, però un cop l’havia convençut que no estava en perill de mort imminent, s’havia quedat parada de la velocitat amb què ell havia canviat de tema i s’havia tornat a submergir completament en els seus projectes electorals.

(Aquell matí, a l’hora d’esmorzar, s’havia mirat el sucre amb el glucòmetre per primer cop, i tot seguit havia agafat la xeringa precarregada i se l’havia clavat a la panxa. Li havia fet molt més mal que quan l’hi havia fet la Parminder, que hi tenia més traça.

En Fats havia agafat el bol de cereals i s’havia tombat a la cadira per no veure-la; en girar-se, havia abocat llet a la taula, a la màniga de la seva camisa i a terra. En Colin havia ofegat un crit de ràbia quan en Fats havia escopit els flocs de blat de moro al bol i havia dit a la seva mare:

—Collons! ¿Has de fer-ho precisament a taula, això?

—No siguis tan groller ni tan fastigós! —havia cridat en Colin—. Seu bé! Frega aquest merder! ¿Com goses parlar així a ta mare? Demana-li perdó ara mateix!

La Tessa s’havia tret l’agulla massa ràpid i s’havia fet sang.

—Em sap greu que veure com et xutes a mig esmorzar m’hagi fet vomitar, Tess —havia dit en Fats des de sota la taula, on fregava el terra amb un tros de paper de cuina.

—La teva mare no es «xuta», té una malaltia! —havia cridat en Colin—. I no li diguis «Tess»!

—Ja sé que no t’agraden les agulles, Stu —havia dit la Tessa, però els ulls li coïen; s’havia fet mal, i estava trasbalsada i enrabiada amb tots dos; aquells sentiments encara l’acompanyaven aquell vespre.)

La Tessa no entenia per què la Parminder no apreciava que en Vikram es preocupés d’ella. En Colin no se n’adonava mai, quan ella estava estressada. Potser no està tan malament, això dels matrimonis arranjats, va pensar la Tessa una mica contrariada. Segur que la meva mare no m’hauria triat en Colin…

La Parminder va repartir bols de macedònia per postres. La Tessa es va preguntar amb cert ressentiment què hauria ofert a un convidat que no fos diabètic i es va consolar pensant en la barra de xocolata que l’esperava a la nevera de casa.

La Parminder, que havia parlat cinc cops més que ningú al llarg del sopar, s’havia començat a queixar de la seva filla, la Sukhvinder. Ja havia explicat per telèfon a la Tessa la traïció de la noia; i ho va tornar a explicar per a tota la taula.

—Fer de cambrera per a en Howard Mollison… De debò que no sé què pensa. Però a en Vikram…

—No pensen, Minda —va proclamar en Colin, trencant el seu llarg silenci—. Són adolescents. Tant els fa. Són tots iguals.

—Colin, no diguis bajanades —va saltar la Tessa—. No són tots iguals. Nosaltres estaríem encantats si l’Stu trobés una feina de caps de setmana… Però no hi ha ni la possibilitat més remota.

—… però a en Vikram no li fa res —va continuar la Parminder, ignorant la interrupció—. No ho trobes gens malament, oi?

En Vikram va respondre amb to plàcid:

—Tot és experiència. Segurament no anirà a la universitat; i no és cap vergonya. La universitat no és per a tothom. M’imagino que la Jolly es casarà jove i serà molt feliç.

—Però fer de cambrera…

—Bé, no poden ser tots uns intel·lectuals, no?

—No, no cal dir que d’intel·lectual en té ben poc —va dir la Parminder, que estava a punt de tremolar de ràbia i de tensió—. Treu unes notes horroroses… No té cap aspiració, cap ambició… Fer de cambrera… «Siguem realistes, no entraré a la uni»… No, amb aquesta actitud, per descomptat que no… I ni més ni menys que per a en Howard Mollison… Oh, a ell li deu haver encantat… La meva filla, anant a demanar-li feina amb el barret a la mà. ¿Què hi té, al cap? ¿Què coi hi té, al cap?

—No t’agradaria que l’Stu treballés per a algú com en Mollison —va dir en Colin a la Tessa.

—No em faria res —va dir la Tessa—. Estaria encantada que mostrés interès per treballar. Pel que veig, l’únic que li agrada són els jocs d’ordinador i…

Però en Colin no sabia que l’Stuart fumava; es va aturar just a temps.

—De fet, una cosa així seria típica de l’Stuart —va replicar en Colin—: fer-se amb algú que sabés que no ens cau bé per fer-nos la guitza. Li encantaria.

—Per l’amor de Déu, Colin, la Sukhvinder no vol fer la guitza a la Minda —va dir la Tessa.

—O sigui que trobes que en faig un gra massa —va etzibar la Parminder a la Tessa.

—No, i ara! —va dir la Tessa, sorpresa de la rapidesa amb què s’havien ficat en la disputa familiar—. Només dic que a Pagford no hi ha gaires llocs on la canalla pugui treballar, no?

—¿I per què ha de treballar? —va dir la Parminder, aixecant les mans en un gest d’exasperació—. ¿No li donem prou diners?

—Els diners que guanyes tu mateix sempre són diferents, ja ho saps —va dir la Tessa.

La cadira de la Tessa estava encarada a una paret plena de fotos dels fills dels Jawanda. Hi havia segut sovint, i havia comptat els cops que hi apareixia cada fill: la Jaswant, divuit; en Rajpal, dinou, i la Sukhvinder, nou. Només hi havia una fotografia a la paret que celebrés un èxit individual de la Sukhvinder: la de l’equip de rem de Winterdown el dia en què havien derrotat Saint Anne. En Barry havia donat a tots els pares una còpia ampliada d’aquella foto en què la Sukhvinder i la Krystal Weedon eren al mig de la fila de vuit noies, agafant-se per les espatlles, amb un somriure d’orella a orella i botant, raó per la qual sortien una mica borroses.

En Barry, va pensar la Tessa, hauria ajudat la Parminder a veure el cantó positiu de les coses. Havia estat un pont entre la mare i la filla; tant l’una com l’altra l’havien adorat.

La Tessa es va preguntar (i no era la primera vegada que ho feia) en què canviava la seva situació el fet que no hagués donat a llum el seu fill. Acceptar-lo com un individu separat ¿li era més fàcil que si hagués estat fet de la seva carn i de la seva sang? De la seva sang carregada de glucosa…

Feia poc que en Fats li havia deixat de dir «mare». Ella havia de fer veure que no li importava, perquè en Colin ja s’enfadava prou; però cada cop que en Fats li deia «Tessa» era com si li clavés una agulla al cor.

Tots quatre es van acabar la macedònia en silenci.





VII


A la caseta blanca que s’alçava sobre el poble, en Simon estava inquiet i neguitós. Passaven els dies. El missatge acusador havia desaparegut del fòrum, però ell continuava paralitzat. Retirar la candidatura seria com reconèixer la culpa. La policia no havia trucat a la porta per remenar l’ordinador i ara li sabia mig greu haver-lo llençat pel pont vell. D’altra banda, no sabia si era la seva imaginació o havia vist realment una rialla còmplice al rostre del caixer de la benzinera del peu del turó quan li havia allargat la targeta de crèdit. A la feina no paraven de parlar d’acomiadaments, i en Simon encara tenia por que el contingut d’aquell missatge arribés a orelles dels amos, que es podrien estalviar les indemnitzacions fent-los fora a ell, a en Jim i a en Tommy.

L’Andrew observava, esperava i perdia cada dia una mica d’esperança. Havia intentat demostrar al món qui era el seu pare, i el món, pel que semblava, s’havia arronsat d’espatlles. S’havia imaginat que algú de la impremta o del consell s’aixecaria per dir clarament que no a en Simon; que no era apte per presentar-se a les eleccions, que no era la persona adequada, que no estava a l’altura i que no havia de posar-se en evidència ni a ell mateix ni a la seva família. Però no havia passat res; només que en Simon havia deixat de parlar del consell i de fer trucades amb l’esperança de recollir vots, i que els fullets que havia fet imprimir d’amagat a la feina es morien de riure al porxo, dins una caixa.

I llavors, sense avís previ ni música triomfal, va arribar la victòria. Divendres a la nit, mentre baixava les escales a les fosques per anar a picar alguna cosa, l’Andrew va sentir en Simon que parlava tot tens al telèfon de la sala i es va aturar per parar l’orella.

—… retirar la meva candidatura —deia—. Sí. Bé, les meves circumstàncies personals han canviat. Sí. Sí. Sí, exacte. D’acord. Gràcies.

Va sentir que penjava.

—Bé, ja està —deia el seu pare a la seva mare—. Si han d’anar escampant aquesta merda, em retiro.

Va sentir que la seva mare feia algun comentari amb veu apagada per acceptar la decisió. Abans que tingués temps de moure’s, en Simon va sortir al passadís, es va omplir els pulmons d’aire i va cridar la primera síl·laba del seu nom… just abans d’adonar-se que el seu fill era just davant seu.

—¿Què fas?

La cara d’en Simon quedava a la penombra, només il·luminada per la llum que sortia de la sala.

—Tinc set —va mentir; al seu pare no li agradava que agafessin menjar tots sols.

—És aquest cap de setmana, que comences a treballar amb en Mollison, oi?

—Sí.

—Doncs escolta’m bé. Vull que li treguis tot el que puguis a aquell malparit, ¿em sents? Tota la merda que puguis. I del seu fill, si en sents res.

—Entesos —va dir l’Andrew.

—I ho penjaré en aquesta merda de web que tenen —va dir en Simon, tornant a la sala—. «El Collons de Fantasma d’en Barry Fairbrother».

Mentre arreplegava un assortiment de vitualles que s’imaginava que no trobarien a faltar, agafant un trosset d’aquí i un grapat d’allà, l’Andrew va sentir una cançoneta exultant dins el seu cap: T’he guanyat, malparit, t’he guanyat.

Havia aconseguit exactament el que s’havia proposat: les ambicions d’en Simon se n’havien anat a fer punyetes, i no tenia ni idea de qui ho havia fet. El pobre imbècil fins i tot li demanava ajuda per venjar-se; era un gir absolut, ja que quan l’Andrew havia anunciat als seus pares que treballaria a la xarcuteria, en Simon s’havia posat fet una fúria.

—Escolta, capsigrany. ¿I el collons d’al·lèrgia què?

—Ja intentaré no menjar cap fruit sec —havia dit l’Andrew.

—No et passis de llest, cara de pizza. ¿I si en menges sense voler, com a Saint Thomas? ¿Et penses que volem tornar a passar per aquell suplici?

Però la Ruth s’havia posat del cantó de l’Andrew i havia dit a en Simon que el seu fill ja era prou gran per anar amb compte i no fer bestieses. Quan en Simon havia marxat de la sala, ella havia intentat explicar a l’Andrew que en Simon ho feia perquè es preocupava per ell.

—L’única cosa que el preocupa és que s’hauria de perdre el collons de programa de futbol per dur-me a l’hospital.

L’Andrew va tornar a l’habitació, es va asseure al llit i va començar a embotir-se menjar a la boca amb una mà mentre amb l’altra enviava un SMS a en Fats.

Es pensava que tot s’havia acabat, que estava dat i beneït. L’Andrew encara no havia tingut ocasió de veure les primeres bombolles minúscules que feia el llevat just al principi de la fermentació, i que ja contenien una transformació alquímica inevitable.





VIII


Anar a viure a Pagford havia estat el pitjor que li havia passat mai a la Gaia Bawden. Tret d’alguna visita ocasional al seu pare a Reading, Londres era l’únic lloc que havia conegut mai. Quan la Kay li havia anunciat que es volia traslladar a un poblet del West Country, a la Gaia li havia costat tant de creure que havia tardat unes quantes setmanes a prendre’s l’amenaça seriosament. S’ho havia pres com una de les idees esbojarrades de la Kay, com ara els dos pollastres que havia comprat per al minúscul jardí del darrere a Hackney (i que una guineu s’havia cruspit just una setmana després de comprar-los), o les ganes de fer malbé la meitat de les cassoles que tenien i de fer-se cremades permanents a les mans fent melmelada quan amb prou feines sabia cuinar.

Arrencada dels amics que coneixia des de primària, de la casa on havia viscut des dels vuit anys i dels caps de setmana cada cop més centrats en les múltiples diversions que oferia la vida urbana, la Gaia s’havia vist submergida, malgrat les seves súpliques, amenaces i protestes, en una vida que ni tan sols havia somiat que existís. Carrers empedrats; cap botiga oberta passades les sis; una vida col·lectiva que semblava girar entorn de l’església; un paisatge on sovint no se sentia més que el cant dels ocells: li feia l’efecte que havia caigut per un pou que duia a una terra perduda en el temps.

Ella i la Kay havien estat molt unides tota la vida (el seu pare no havia viscut mai amb elles, i les dues relacions posteriors de la Kay no s’havien arribat a formalitzar); sempre s’havien discutit i consolat mútuament, i amb els anys s’havien assemblat cada cop més a dues companyes de pis. Ara, però, la Gaia no veia sinó una enemiga quan mirava a l’altra banda de la taula de la cuina. L’únic que volia era tornar a Londres, sense reparar en els mitjans, i fer que la Kay fos tan infeliç com fos possible per venjar-se’n. No sabia si mortificaria més la Kay que suspengués tots els exàmens del graduat escolar, o que els aprovés i intentés que el seu pare s’avingués a allotjar-la mentre feia els dos anys següents a Londres. Mentrestant, havia de sobreviure en un territori desconegut on el seu aspecte i el seu accent, que havien estat un passaport instantani per entrar als cercles socials més selectes, s’havien convertit de sobte en moneda estrangera.

No tenia ganes de convertir-se en una de les alumnes més populars de Winterdown: trobava penosos tots els seus companys de l’institut, amb els seus accents del West Country i les seves idees patètiques sobre el que era passar-s’ho bé. Si havia decidit ajuntar-se amb la Sukhvinder Jawanda era, en part, per demostrar-los que els trobava ridículs, i en part perquè tenia ganes de fer-se amb qualsevol que semblés tenir estatus de foraster.

El fet que la Sukhvinder s’hagués avingut a fer de cambrera amb ella havia portat la seva amistat a un nivell diferent. A la següent classe de biologia, la Gaia es va relaxar com no ho havia fet mai i la Sukhvinder per fi va començar a comprendre per què aquella nouvinguda tan guapa i enrotllada l’havia escollit com a amiga. Mentre enfocava el microscopi que compartien, la Gaia va murmurejar:

—Aquí tot és refotudament blanc, oi?

La Sukhvinder es va trobar contestant que sí abans de plantejar-se realment la pregunta. La Gaia continuava parlant, però la Sukhvinder només l’escoltava a mitges. «Tot és refotudament blanc». Sí, segurament sí.

Un dia, a Saint Thomas, a la Sukhvinder l’havien fet aixecar perquè era l’única persona de pell fosca de la classe i li havien demanat que parlés de la religió sikh. Ella s’havia plantat obedient davant de tota la classe i havia explicat la història del seu fundador, el guru Nanak, a qui, després de desaparèixer en un riu, havien donat per mort fins que havia reaparegut després de tres dies sota l’aigua per anunciar: «No hi ha ni hindús ni musulmans».

Els altres alumnes s’havien rigut de la idea que algú pogués passar tres dies sota l’aigua. La Sukhvinder no havia tingut el coratge de recordar-los que Jesús havia mort i després ressuscitat. Havia resumit la història del guru Nanak per poder tornar de seguida a la cadira. Només havia anat a un gurdwara uns quants cops a la vida; a Pagford no n’hi havia cap, i el de Yarvil era petit i, segons els seus pares, estava dominat pels xamars, una casta diferent de la seva. La Sukhvinder no entenia que hi donessin importància, ja que sabia que el guru Nanak havia prohibit de manera explícita les distincions de casta. Tot plegat era molt confús, i a ella li continuaven agradant els ous de Pasqua i decorar l’arbre de Nadal, i trobava que els llibres que la Parminder els obligava a llegir, amb l’explicació de la vida dels gurus i els principis de la khalsa, eren molt abstrusos.

Quan anaven a veure la família de la seva mare a Birmingham, en aquell barri on quasi tothom tenia la pell fosca i hi havia tot de botigues plenes de saris i d’espècies índies, la Sukhvinder se sentia incòmoda i fora de lloc. Els seus cosins parlaven panjabi i anglès i tenien una vida interessant en una gran ciutat; les seves cosines eren guapes i modernes. Es reien del seu accent del West Country i del seu poc sentit de la moda, i la Sukhvinder no suportava que es burlessin d’ella. Abans que en Fats Wall iniciés el seu programa de tortura diària, abans que dividissin el curs en grups segons el nivell, cosa que l’obligava a estar en contacte diari amb en Dane Tully, sempre li havia agradat tornar a Pagford. En aquella època, havia estat com un refugi.

Mentre potinejaven diversos portaobjectes, amb el cap ben acotat per no cridar l’atenció de la senyoreta Knight, la Gaia va explicar a la Sukhvinder més coses de les que li havia explicat mai sobre la vida a l’escola Gravener de Hackney; li va sortir tot en un raig de paraules una mica tenses. Li va descriure les amigues que havia deixat enrere; una, la Harpreet, es deia igual que la cosina més gran de la Sukhvinder. Va parlar de la Sherelle, que era negra, i la més llesta de la colla; i de la Jen, el germà de la qual havia estat el primer xicot de la Gaia.

Tot i que el que li explicava la Gaia li interessava moltíssim, els pensaments de la Sukhvinder es van desviar i va començar a imaginar-se un institut en què costés distingir els components individuals d’un calidoscopi format per tots els tons de pell, des del blanc lletós fins al caoba. A Winterdown, els cabells d’un negre blavós dels asiàtics destacaven clarament en el mar de castanys i bruns. En un lloc com Gravener, en Fats Wall, en Dane Tully i els seus amics haurien estat en minoria.

—¿Per què vas marxar? —va preguntar la Sukhvinder amb timidesa.

—Perquè ma mare volia viure a prop de l’imbècil del seu nòvio —va murmurar la Gaia—. En Gavin Hugues, ¿el coneixes?

La Sukhvinder va fer que no amb el cap.

—Segur que els has sentit follar —va dir la Gaia—. Quan s’hi posen, se senten a tot el carrer. Deixa les finestres obertes una nit i ja ho veuràs.

La Sukhvinder va intentar no semblar sorpresa, però la idea de sentir els seus pares, que eren casats, fent l’amor, ja li era prou incòmoda. La Gaia també estava vermella, però no pas de vergonya, es va dir la Sukhvinder, sinó de ràbia.

—Qualsevol dia l’engegarà. És una il·lusa. Quan ja se l’ha tirat, només té ganes de fotre el camp.

La Sukhvinder no hauria parlat mai així de la seva mare, i les bessones Fairbrother tampoc. La Niamh i la Siobhan (que, en teoria, encara eren les seves millors amigues) treballaven amb un microscopi no gaire lluny d’elles. Des que havia mort el seu pare, era com si s’haguessin tancat en si mateixes; anaven sempre juntes i s’havien allunyat de la Sukhvinder.

L’Andrew Price no parava de mirar la Gaia a través d’una escletxa entre els rostres blancs que envoltaven les dues amigues. La Sukhvinder se n’havia adonat i es pensava que la Gaia no, però s’equivocava. Simplement, la Gaia ni es molestava a tornar la mirada a l’Andrew ni a fer-se la interessant perquè estava acostumada que els nois la repassessin de dalt a baix; li passava des dels dotze anys. De fet, hi havia dos nois d’un curs per sobre seu que no paraven d’aparèixer als passadissos quan ella anava d’una classe a l’altra, molt més sovint del que dictava la llei de probabilitats, i tots dos eren més ben plantats que l’Andrew. Tot i així, ni l’un ni l’altre no es podien comparar amb el noi amb qui la Gaia havia perdut la virginitat poc abans d’anar a viure a Pagford.

A la Gaia li resultava gairebé insuportable que en Marco de Luca encara fos físicament viu a l’univers i estigués separat d’ella per una distància inútil i dolorosa de dos-cents dotze quilòmetres.

—Té divuit anys —va explicar a la Sukhvinder—. És mig italià. Juga molt bé a futbol. Aviat farà una prova per entrar als juvenils de l’Arsenal.

La Gaia havia fet l’amor amb en Marco quatre cops abans de marxar de Hackney, i cada cop havia robat preservatius de la tauleta de nit de la Kay. En part havia volgut que la seva mare s’assabentés del que havia hagut de fer per quedar gravada en el record d’en Marco abans de veure’s obligada a deixar-lo.

La Sukhvinder l’escoltava fascinada, però no va reconèixer a la seva nova amiga que ja havia vist en Marco a la seva pàgina de Facebook. No hi havia ningú com ell en tot Winterdown: s’assemblava a Johnny Depp.

La Gaia es va deixar caure sobre la taula i es va posar a jugar distretament amb el focus del microscopi; a l’altra banda de l’aula, l’Andrew Price la continuava mirant sempre que es pensava que en Fats no se n’adonaria.

—Potser em serà fidel. La Sherelle organitza una festa dissabte a la nit. L’hi ha convidat. M’ha promès que no deixarà que faci res. Però, merda, tant de bo…

Els seus ulls esquitxats de verd van mirar desenfocats cap a la taula; la Sukhvinder la va observar amb humilitat, meravellada per la seva bellesa i admirada de la vida que havia tingut. La idea de formar part d’un altre món, amb un xicot futbolista i una colla d’amics enrotllats i ben avinguts, li semblava una situació fabulosa i envejable (encara que te n’haguessin separat a la força).

A l’hora de dinar, van anar juntes a mirar botigues, cosa que la Sukhvinder no feia quasi mai; normalment, ella i les bessones Fairbrother dinaven al menjador.

Mentre caminaven per la vorera del quiosc on havien comprat els sandvitxos, van sentir algú que cridava amb una veu estrident:

—La puta de ta mare va matar ma iaia!

Tots els alumnes de Winterdown que hi havia prop del quiosc van mirar al seu voltant, intrigats, per veure d’on sortien aquells crits; la Sukhvinder va fer el mateix, tan confosa com els altres. Llavors va veure la Krystal Weedon a l’altra banda del carrer, assenyalant-la amb un dit rabassut a mode de pistola. L’acompanyaven quatre noies, totes plantades en fila a la vorera, sense travessar perquè els ho impedia el trànsit.

—La puta de ta mare va matar ma iaia! Ho pagarà car, i tu també!

La Sukhvinder va tenir la sensació que se li desfeia l’estómac. Tothom la mirava. Un parell de noies de tercer es van fer fonedisses. Va notar que els que eren més a la vora es convertien en una massa atenta i àvida d’acció. La Krystal i la seva tropa saltaven impacients sobre les puntes dels peus, esperant un bon moment per passar entre els cotxes.

—¿De què parla? —va preguntar la Gaia a la Sukhvinder, que tenia la boca tan seca que no va poder contestar. No valia la pena córrer. No se’n sortiria. La Leanne Carter era la noia més ràpida del seu curs. Semblava que l’únic que es movia al món eren els cotxes que passaven i que li oferien uns últims segons de seguretat.

I llavors va aparèixer la Jaswant, acompanyada d’uns quants nois del seu curs.

—Ei, Jolly —va dir—. ¿Com va?

La Jaswant no havia sentit la Krystal; havia passat per allà amb els seus amics ben bé per casualitat. A l’altra banda del carrer, la Krystal i les seves amigues havien fet una rotllana.

—Res de l’altre món —va dir la Sukhvinder, alleujada i mig marejada davant aquell indult provisional. No podia explicar a la Jaz el que passava davant dels nois. N’hi havia dos que feien més de metre vuitanta. Tots miraven la Gaia.

La Jaz i els seus amics van anar cap a la porta del quiosc i la Sukhvinder els va seguir, apressant la Gaia amb la mirada. Des de l’altra banda de l’aparador van veure com la Krystal i la seva tropa se n’anaven, no sense girar-se cada dos per tres per llançar-los mirades desafiadores.

—¿De què anava, això? —va preguntar la Gaia.

—La seva besàvia s’ha mort i era pacient de ma mare —va dir la Sukhvinder. Tenia els músculs del coll garratibats de tantes ganes de plorar com tenia.

—Que imbècil —va dir la Gaia.

Però el plor contingut de la Sukhvinder no el provocava només la por que havia passat. La Krystal li havia caigut molt bé i sabia que el sentiment havia estat recíproc. Totes aquelles tardes al canal, tots aquells viatges amb el microbús; coneixia la forma de l’esquena i les espatlles de la Krystal millor que la de les seves.

Van tornar a l’institut amb la Jaswant i els seus amics. El noi més guapo va encetar una conversa amb la Gaia. Quan van arribar a la porta principal, li feia broma del seu accent londinenc. La Sukhvinder no va veure la Krystal enlloc, però va distingir en Fats Wall de lluny, trotant amb l’Andrew Price. Li hauria reconegut el posat i el caminar sempre i a tot arreu, amb el mateix instint primari que ens ajuda a distingir una aranya caminant per un terra fosc.

A mesura que s’acostava a l’edifici de l’institut, va notar que l’assaltaven onades de nàusea cada cop més fortes. A partir d’ara en serien dos a atacar-la: en Fats i la Krystal. Tothom sabia que es veien. Al cap de la Sukhvinder hi va aparèixer una imatge amb uns colors ben vius d’ella sagnant a terra, la Krystal i la seva tropa etzibant-li puntades, i en Fats Wall mirant-s’ho amb una rialla als llavis.

—He d’anar al lavabo —va dir a la Gaia—. Ens veiem a dalt.

Es va ficar al primer lavabo de noies que va trobar, es va tancar en un compartiment i es va asseure a la tapa de la tassa. Tant de bo es pogués morir… Tant de bo pogués desaparèixer per sempre… Però el món, amb la seva realitat sòlida i concreta, es resistia a dissoldre’s al seu voltant, i el seu cos, el seu cos odiós d’hermafrodita, continuava vivint amb una obstinació estúpida…

Va sentir el timbre que anunciava l’inici de les classes de la tarda, es va aixecar i va sortir del lavabo. Al passadís s’anaven formant files. Va fer mitja volta i va sortir de l’edifici.

Tothom se saltava classes. La Krystal ho feia, i en Fats Wall també. Potser si s’allunyava de l’institut aquella tarda se li acudiria alguna cosa per protegir-se abans de tornar-hi. O potser es podria tirar sota un cotxe. Es va imaginar el para-xocs que l’envestia i li esmicolava els ossos. ¿Quant tardaria a morir-se, destrossada al mig del carrer? Continuava preferint la idea d’ofegar-se, de l’aigua fresca i pura que la faria adormir-se per sempre: un son sense somnis…

—Sukhvinder? Sukhvinder!

El cor li va fer un salt. La Tessa Wall travessava l’aparcament a corre-cuita. Per un moment absurd, la Sukhvinder va pensar a fugir, però, aclaparada davant la futilitat de la idea, es va quedar palplantada esperant que la Tessa l’atrapés; l’odiava, amb aquella cara d’idiota i el seu fill malèfic.

—¿Què fas, Sukhvinder? ¿On vas?

No se li va acudir cap mentida. Es va arronsar d’espatlles i es va rendir.

La Tessa no tenia cap sessió fins a les tres. Hauria hagut de portar la Sukhvinder a secretaria i comunicar que s’havia intentat escapar; en lloc d’això, la va fer pujar a l’aula d’orientació, amb el tapís nepalès i els pòsters de telèfons de l’esperança. La Sukhvinder no hi havia estat mai.

La Tessa va començar a parlar; feia pauses breus per si la Sukhvinder volia intervenir i després continuava; la Sukhvinder l’escoltava amb els palmells suats i la mirada clavada a les sabates. La Tessa coneixia la seva mare i li diria que havia provat de fer campana. Però ¿i si intentava explicar-li per què? La Tessa, ¿podria o voldria intervenir-hi? No en el cas del seu fill, és clar; tothom sabia que no podia controlar en Fats. Però ¿i la Krystal? La Krystal feia sessions d’orientació…

¿L’apallissarien gaire fort, si ho xerrava? Fet i fet, ho farien encara que no obrís la boca. La Krystal havia estat a punt de llançar-li la seva tropa al damunt…

—¿… ha passat res, Sukhvinder?

Ella va fer que sí amb el cap. La Tessa la va animar:

—¿Vols explicar-m’ho?

I la Sukhvinder l’hi va explicar.

Estava segura que podia llegir en les celles mig arrufades de la Tessa alguna cosa més que la llàstima que ella li provocava. Potser la Tessa s’imaginava com reaccionaria la Parminder en saber que l’assumpte de la Catherine Weedon provocava crits pels carrers… Feia una estona, al lavabo, mentre desitjava morir-se, la Sukhvinder no s’havia oblidat de preocupar-se per allò. També podia ser que l’expressió d’incomoditat que feia la Tessa fos per la reticència que tenia a enfrontar-se a la Krystal Weedon; no hi havia dubte que la Krystal també era la seva preferida, tal com ho havia estat del senyor Fairbrother.

Tot el patiment, tota la por i tot l’autoodi que sentia la Sukhvinder van quedar travessats per una sensació d’injustícia punyent i furibunda que va desfer l’embull de preocupacions i de terrors que l’estrenyia cada dia; va pensar en la Krystal i les seves amigues, a punt per atacar-la; va pensar en en Fats, que li xiuxiuejava paraules verinoses des de la taula de darrere a la classe de matemàtiques, i en el missatge que havia esborrat de la seva pàgina de Facebook la nit abans:

Les-bi-a-nis-me. n. Homosexualitat femenina. També anomenat safisme. Natural o habitant de l’illa de Lesbos.

—No sé com ho sap —va dir la Sukhvinder, notant com el pols li bategava a les orelles.

—¿Què sap? —va preguntar la Tessa, encara amb una expressió atribolada.

—Que hi ha hagut una reclamació contra la mare pel tema de la seva besàvia. La Krystal i sa mare no es parlen amb la resta de la família —va dir la Sukhvinder—. ¿Pot ser… que l’hi hagi dit en Fats?

—¿En Fats? —va repetir la Tessa, sense entendre a què es referia.

—Ja sap què vull dir, com que es veuen… —va dir la Sukhvinder—. Com que ell i la Krystal surten junts… Potser l’hi ha dit ell.

Va experimentar una satisfacció cruel en veure com l’expressió de serenitat professional de la Tessa s’esvaïa del tot.





IX


La Kay Bawden no volia posar mai més els peus a casa d’en Miles i la Samantha. No els podia perdonar que haguessin estat testimonis de la indiferència d’en Gavin, com tampoc no podia oblidar la rialla condescendent d’en Miles, les seves opinions sobre Bellchapel ni el menyspreu amb què ell i la Samantha havien parlat de la Krystal Weedon.

Malgrat la disculpa d’en Gavin i les seves tèbies promeses d’afecte, la Kay no podia parar de veure’l xerrant al costat de la Mary al sofà; aixecant-se de seguida per ajudar-la a desparar taula; acompanyant-la a casa en plena nit. Al cap d’uns dies, quan en Gavin li havia dit que havia sopat a casa la Mary, ella havia hagut de reprimir una reacció aïrada; a casa seva, a Hope Street, no havia menjat mai res més que torrades.

Potser no podia dir res dolent de la Vídua, de qui en Gavin parlava com si fos la Mare de Déu, però els Mollison ja eren figues d’un altre paner.

—No puc dir que en Miles em caigui gaire bé.

—Tampoc és el meu millor amic.

—Em penso que, si surt elegit, serà una catàstrofe per a la clínica de desintoxicació.

—Dubto que canviï res.

L’apatia d’en Gavin, la seva indiferència davant el dolor dels altres, sempre posava furiosa la Kay.

—¿No hi ha ningú disposat a donar la cara per Bellchapel?

—En Colin Wall, suposo —va dir en Gavin.

Dit i fet, dilluns a les vuit en punt del vespre, la Kay pujava pel caminet que duia a casa dels Wall i tocava el timbre. Des de la porta, va veure el Ford Fiesta vermell de la Samantha Mollison aparcat tres cases més enllà. Aquella imatge li va fer augmentar una mica més les ganes de brega.

La porta dels Wall es va obrir i va aparèixer una dona rodanxona i poc afavorida amb una faldilla tenyida amb nusos.

—Hola —va dir la Kay—. Em dic Kay Bawden i m’agradaria parlar amb en Colin Wall.

La Tessa es va quedar una dècima de segon mirant aquella noia atractiva que hi havia a la porta i que no havia vist mai. Li va passar pel cap una idea d’allò més estrambòtica: que en Colin tenia un embolic i que la seva amant havia vingut a explicar-l’hi.

—Ah… sí, és clar… passi. Jo sóc la Tessa.

La Kay es va eixugar els peus a consciència a la catifa i va seguir la Tessa fins a una sala d’estar que era més petita i més vella, però més acollidora, que la dels Mollison. Un home alt, mig calb i amb el front ample seia en una butaca amb una llibreta a la falda i un bolígraf als dits.

—Colin, aquesta és la Kay Bawden —va dir la Tessa—. Vol parlar amb tu.

La Tessa va veure l’expressió d’espant i recel d’en Colin i va saber de seguida que no coneixia aquella dona. Quina beneita, es va dir una mica avergonyida, ¿com se t’ha pogut passar pel cap?

—Em sap greu presentar-me així de sobte, sense avisar —va dir la Kay mentre en Colin s’aixecava per donar-li la mà—. Hauria trucat, però no…

—No, no sortim a la guia —va dir en Colin. Es va mirar la Kay des de dalt, amb uns ulls minúsculs darrere els vidres de les ulleres—. Segui, sisplau.

—Gràcies. Voldria parlar de les eleccions —va dir la Kay—. De les eleccions al consell del districte. S’hi presenta contra en Miles Mollison, oi?

—Correcte —va dir en Colin amb un to nerviós. Ja sabia qui devia ser: la periodista que havia volgut parlar amb la Krystal. L’havien trobat. La Tessa no l’hauria hagut de deixar passar.

—M’agradaria ajudar-lo d’alguna manera —va dir la Kay—. Sóc assistenta social i treballo sobretot als Fields. Podria proporcionar-li unes quantes dades i xifres sobre la clínica de desintoxicació Bellchapel, que en Mollison, pel que sembla, vol tancar. I m’han dit que vostè està a favor de la clínica. Que vol mantenir-la oberta.

L’embat de plaer i d’alleujament va deixar en Colin mig atordit.

—Oh, i tant —va fer—, i tant. Sí, aquesta era la voluntat del meu predecessor… És a dir, l’antic ocupant del càrrec… en Barry Fairbrother… s’oposava al tancament de la clínica. I jo també.

—Bé, vaig tenir una conversa amb en Miles Mollison i em va deixar ben clar que no creu que valgui la pena mantenir-la oberta. Francament, em fa l’efecte que és un ignorant i un ingenu pel que fa a les causes i al tractament de la toxicomania i a la feina que fa un lloc com Bellchapel. Si el consell no renova el contracte d’arrendament de l’edifici i el municipi retalla el finançament, llavors hi ha el perill que unes quantes persones molt vulnerables es quedin sense suport.

—Sí, sí, ja ho entenc —va dir en Colin—. És clar, hi estic d’acord.

Estava sorprès i afalagat que aquella noia tan atractiva hagués anat fins a casa seva aquell vespre per proposar-li de ser la seva aliada.

—¿Vol una tassa de te o de cafè, Kay? —va preguntar la Tessa.

—Oh, moltes gràcies —va dir la Kay—. Te, sisplau, Tessa. Sense sucre.

En Fats era a la cuina, agafant coses de la nevera. Menjava molt i a tota hora, però continuava estant escanyolit, incapaç de guanyar ni sol un quilo. Malgrat el fàstic que havia declarat que li feien, no semblava que l’afectessin gaire les xeringues precarregades de la Tessa, que eren en una capsa farmacèutica de color blanc, al costat del formatge.

La Tessa es va acostar al bullidor i els pensaments li van tornar al tema que l’havia consumit des que havia tingut la xerrada amb la Sukhvinder: en Fats i la Krystal «es veien». No ho havia preguntat al seu fill ni n’havia dit res a en Colin.

Com més hi pensava, més convençuda estava que no podia ser. Estava segura que en Fats tenia tan bon concepte d’ell mateix que no trobaria cap noia prou bona, i encara menys una com la Krystal. Segur que no…

Segur que no es rebaixaria, oi? ¿És això el que vols dir? Això és el que penses, ¿oi, Tessa?

—¿Qui hi ha? —va preguntar en Fats a la Tessa amb la boca plena de pollastre fred mentre ella engegava el bullidor.

—Una dona que vol ajudar el pare a sortir escollit al consell —va respondre la Tessa, buscant les galetes a l’armari.

—¿Per què? ¿Que n’està enamorada?

—¿Vols fer el favor, Stu? —va dir la Tessa, enfadada.

En Fats va agafar unes quantes llenques primes de pernil d’un paquet obert i se les va anar embotint a la boca plena, com un mag que es fica mocadors de seda al puny. Es podia passar deu minuts plantat davant de la nevera oberta, encetant pots i paquets i entaforant-se trossos de menjar a la boca. Era un costum que en Colin condemnava, juntament amb quasi tots els altres aspectes del comportament d’en Fats.

—Ara de debò, ¿per què vol ajudar-lo? —va preguntar, després d’empassar-se tot el tall.

—Vol que la clínica Bellchapel continuï oberta.

—¿Què és? ¿Una ionqui?

—No, no és cap ionqui —va dir la Tessa, que acabava de descobrir amb enuig que en Fats s’havia acabat les tres últimes galetes de xocolata i n’havia deixat els embolcalls buits al prestatge—. És assistenta social i creu que la clínica fa una bona tasca. El pare vol mantenir-la oberta, però en Miles Mollison no creu que sigui gaire efectiva.

—No pot anar tan bé. Els Fields estan plens de gent que esnifa cola i es xuta.

La Tessa sabia que si hagués dit que en Colin volia tancar la clínica, en Fats hauria tret de seguida un argument a favor de la seva continuïtat.

—Hauries de ser advocat, Stu —va dir mentre la tapa del bullidor començava a tremolar.

Quan la Tessa va tornar a la sala amb la safata, la Kay ensenyava a en Colin un feix de documents que havia tret d’una gran bossa de mà.

—… dos especialistes en drogues pagats en part pel consell, i en part per Action on Addiction, una organització benèfica que treballa molt bé. Després hi ha una assistenta social, la Nina, que depèn de la clínica i que és qui m’ha passat tot això… Oh, moltes gràcies —va dir la Kay, somrient a la Tessa, que li acabava de deixar una tassa de te a la tauleta que tenia al costat.

En pocs minuts, la Kay havia sentit una afinitat amb els Wall que no havia tingut amb ningú més a Pagford. La Tessa no l’havia mirat de dalt a baix quan havia entrat, no l’havia repassat buscant-li alguna imperfecció física o algun detall de poc gust en el vestir. El seu marit, tot i que nerviós, semblava un home correcte i seriós, determinat a oposar-se a l’abandó dels Fields.

—Aquest accent, Kay, ¿és de Londres? —li va preguntar la Tessa, sucant una galeta normal al te. La Kay va assentir—. ¿I què l’ha dut a Pagford?

—Un home —va dir la Kay. No li va agradar admetre-ho, encara que ella i en Gavin estaven oficialment reconciliats. Es va tornar a girar cap a en Colin—. No entenc gaire la relació que hi ha entre el consell del districte i la clínica.

—Bé, el consell és el propietari de l’edifici —va dir en Colin—. És una antiga església i aviat se n’acaba el contracte d’arrendament.

—O sigui que seria una manera fàcil de fer-los fora.

—Exacte. ¿Quan ha dit que va parlar amb en Miles Mollison? —va preguntar en Colin, esperant i tement a parts iguals que en Miles hagués dit alguna cosa d’ell.

—Vam sopar junts divendres passat no, l’altre —va explicar la Kay—. En Gavin i jo…

—Ah, vostè és la xicota d’en Gavin! —va exclamar la Tessa.

—Sí. Doncs, no sé com, va sortir el tema dels Fields…

—Ja m’ho crec —va dir la Tessa.

—… i en Miles va parlar de Bellchapel, i jo em vaig quedar bastant… bastant aixafada per la visió que té de tot plegat. Li vaig explicar que ara estic tractant amb una família —la Kay va anar amb peus de plom per no repetir la indiscreció d’esmentar les Weedon—, i que, si a la mare se li nega la metadona, segurament recaurà.

—Em fa pensar en les Weedon —va dir la Tessa, una mica malhumorada.

—Sí, bé… de fet, parlo de les Weedon —va dir la Kay.

La Tessa va agafar una altra galeta.

—Jo sóc l’orientadora de la Krystal. Deu ser la segona vegada que la seva mare passa per Bellchapel, oi?

—La tercera —va dir la Kay.

—Coneixem la Krystal des que tenia cinc anys: va anar a la classe del nostre fill a primària —va dir la Tessa—. Ha tingut una vida terrible, pobreta.

—I tant —va dir la Kay—. De fet, és sorprenent que sigui una noia tan dolça.

—Sí, hi estic d’acord —va dir en Colin amb entusiasme.

La Tessa, que recordava que en Colin s’havia negat en rodó a anul·lar el càstig de la Krystal després de l’incident del crit a l’assemblea, va aixecar les celles. Llavors es va imaginar, amb un nus cada cop més gran a l’estómac, què diria el seu marit si les insinuacions de la Sukhvinder no eren falses o errònies. Però segurament la Sukhvinder s’equivocava. Era una noia tímida i ingènua. Devia haver sentit campanes… Ho devia haver entès malament…

—En tot cas, l’únic que motiva una mica la Terri és la por de perdre els fills —va dir la Kay—. Ara ha tornat a agafar el bon camí; la treballadora que la porta a la clínica em va dir que nota un cert progrés en la seva actitud. Si Bellchapel tanca, tot se n’anirà en orris i vés a saber com acabarà la família.

—Tot això és molt útil —va dir en Colin, assentint amb solemnitat mentre començava a prendre apunts en una pàgina en blanc de la llibreta—. Molt i molt útil. ¿Ha dit que té estadístiques de la gent que ho deixa definitivament?

La Kay va regirar els documents, buscant la informació. La Tessa tenia la impressió que en Colin volia reclamar l’atenció de la Kay per a ell sol. Sempre havia estat susceptible a l’encant i a les bones maneres.

La Tessa va mastegar una altra galeta, encara amb la Krystal al cap. Les últimes sessions d’orientació no havien estat gaire satisfactòries. La Krystal s’havia mostrat distant. La d’aquell dia no havia estat una excepció. Li havia arrencat la promesa que no tornaria a molestar ni a assetjar la Sukhvinder Jawanda, però el seu comportament havia donat a entendre que la Tessa li havia fallat, que la confiança que li tenia s’havia trencat. Segurament era per culpa del càstig d’en Colin. La Tessa havia cregut que ella i la Krystal havien creat un vincle prou fort per superar petites crisis com aquella, encara que no havia estat mai com el que la Krystal havia tingut amb en Barry.

(La Tessa havia estat al gimnàs, una mica per casualitat, el dia en què en Barry s’havia presentat a l’institut amb una màquina de rem buscant noies per a l’equip que volia formar. L’havien anat a avisar a la sala de professors perquè la professora d’educació física s’havia posat malalta i l’únic substitut que havien pogut trobar en tan poc temps era home.

Les noies de quart, amb els pantalons curts i les samarretes Aertex, s’havien posat a riure en arribar al gimnàs i trobar-se que la senyoreta Jarvis no hi era i que al seu lloc hi havia dos homes que no coneixien. La Tessa havia hagut de renyar la Krystal, la Nikki i la Leanne, que s’havien posat a primera fila i feien comentaris obscens sobre el substitut, un noi ben plantat amb una desafortunada tendència a posar-se vermell.

En Barry duia un xandall que li feia destacar encara més la poca estatura i el color pèl-roig de la barba i els cabells. S’havia agafat un matí de festa per fer allò. Tothom trobava que era una idea estrafolària i poc realista: els instituts com Winterdown no tenien equips de rem. La Niamh i la Siobhan semblaven mig divertides i mig avergonyides per la presència del seu pare.

En Barry va explicar què volia fer: muntar equips. Havia aconseguit permís per utilitzar l’antic cobert del canal de Yarvil; el rem era un esport fabulós i per a elles era una oportunitat de destacar, per elles mateixes i per l’institut. La Tessa s’havia posat al costat de la Krystal i les seves amigues per tenir-les controlades; les rialles més fortes ja havien passat, però encara no s’havien apagat del tot.

En Barry va fer una demostració de com funcionava la màquina de rem i va demanar voluntàries. No es va moure ningú.

—Krystal Weedon —va dir llavors en Barry, assenyalant-la—. T’he vist penjant-te a les barres del parc; tens un tren superior molt potent. Vine a provar-ho.

La Krystal va estar encantada de ser el centre d’atenció; va caminar ben dreta fins a la màquina i s’hi va asseure. Malgrat l’expressió severa de la Tessa al seu costat, la Nikki i la Leanne van esclafir a riure i la resta de la classe s’hi va afegir.

En Barry va ensenyar a la Krystal què havia de fer. El substitut, silenciós, va observar amb inquietud professional com en Barry li col·locava les mans al mànec de fusta.

La Krystal va tirar el rem enrere fent una ganyota a la Nikki i la Leanne, i tothom va tornar a riure.

—Mireu! —va dir en Barry amb un gran somriure—. Té un talent innat.

¿Era veritat allò del talent innat que havia dit en Barry? La Tessa no hi entenia un borrall, de rem, o sigui que hauria estat incapaç de dir-ho.

—Posa l’esquena recta —va dir en Barry a la Krystal—. Si no, t’hi faràs mal. Així. Estira… estira… Mireu quina tècnica… ¿Ja ho havies fet?

Llavors la Krystal va posar l’esquena ben recta i ho va fer molt bé. Va deixar de mirar la Nikki i la Leanne. Va agafar el ritme.

—Excel·lent —va dir en Barry—. Mireu… excel·lent. Així es fa! Vinga, noia! Més. I més. I…

—Ai, quin mal! —va cridar la Krystal.

—Ja ho sé. Però això és el que has de fer si vols tenir uns braços com la Jennifer Aniston —va dir en Barry.

Les alumnes van riure, però aquest cop amb ell. ¿Com s’ho feia, en Barry? Era sempre tan present, tan natural, tan poc afectat. La Tessa sabia que els adolescents tenien pànic de fer el ridícul. La gent que no coneixia aquella por, i a fe de Déu que eren ben pocs en el món dels adults, exercien una autoritat natural entre els joves; algú els hauria hagut d’obligar a fer de professors.

—I… descansa! —va exclamar en Barry, i la Krystal es va deixar anar sobre els rems, amb la cara vermella i fregant-se els braços.

—Hauràs de deixar de fumar, Krystal —va dir en Barry, i aquest cop va obtenir una gran rialla—. Molt bé, ¿qui més vol provar-ho?

Quan la Krystal va tornar amb les seves companyes, ja no va riure. Va observar gelosament cada nova noia que remava, girant els ulls constantment cap al rostre barbut d’en Barry per veure què li semblaven. Quan la Carmen Lewis ho va fer tot al revés, en Barry va dir:

—Fes-los una demostració, Krystal.

I ella va tornar a la màquina amb el rostre il·luminat.

En acabat, però, quan en Barry va preguntar qui volia fer les proves per formar part de l’equip, la Krystal no va aixecar la mà. La Tessa va veure com feia que no amb el cap, amb aire despectiu, mentre la Nikki li deia alguna cosa a cau d’orella. En Barry va apuntar curosament el nom de les interessades, i llavors va aixecar el cap.

—I tu, Krystal Weedon —va dir, assenyalant-la—. Tu també vindràs. No facis que no. M’enfadaré molt, si no t’hi veig. Tens un talent natural, i no m’agrada veure com es desaprofita el talent. «Krys-tal», va dir en veu alta, apuntant el nom, «Wee-don».

La Krystal, ¿havia pensat en el seu talent mentre es dutxava després de la classe? ¿S’havia passat el dia donant voltes a la nova aptitud que acabava de descobrir, tal com hauria pensat en un amor inesperat? La Tessa no ho sabia; però tothom, llevat potser d’en Barry, es va quedar parat quan la Krystal es va presentar a les proves.)

En Colin assentia vigorosament amb el cap mentre la Kay li ensenyava els índexs de recaiguda registrats a Bellchapel.

—Això hem d’ensenyar-ho a la Parminder —va dir—. N’hi faré arribar una còpia. Sí, sí, ja ho crec que és útil.

Una mica marejada, la Tessa va agafar la quarta galeta.





X


Els dilluns al vespre, la Parminder treballava fins tard i, com que en Vikram normalment era a l’hospital, els tres fills dels Jawanda paraven la taula i es feien el sopar tots sols. A vegades discutien; de tant en tant reien plegats; aquell dia, però, cadascun estava immers en les seves cabòries i van fer la feina amb una eficàcia poc habitual, gairebé en silenci.

La Sukhvinder no havia explicat ni al seu germà ni a la seva germana que havia provat de fer campana ni que la Krystal Weedon l’havia volgut apallissar. Últimament era més reservada que de costum. Li feia por explicar confidències perquè temia que poguessin trair el món estrany que vivia dins seu, el món en el qual en Fats Wall semblava capaç de penetrar amb una facilitat esgarrifosa. Amb tot, sabia que els esdeveniments d’aquell dia no quedarien silenciats per sempre. La Tessa li havia dit que pensava trucar a la Parminder.

«Hauré de trucar a la teva mare, Sukhvinder. És el que fem sempre. Però li explicaré per què ho has fet».

La Sukhvinder havia sentit fins i tot un cert afecte per la Tessa, encara que fos la mare d’en Fats Wall. Tenia por de la reacció de la seva mare, però la promesa que la Tessa intercediria per ella havia encès una petita flama d’esperança dins seu. El fet que la seva mare s’adonés de la desesperació en què vivia, ¿obriria per fi una escletxa en la seva desaprovació implacable, en la seva decepció, en les seves crítiques contínues i despietades?

Quan es va obrir la porta de casa, va sentir la seva mare parlant en panjabi.

—Oh, no, altre cop el coi de finca —va gemegar la Jaswant, que havia enganxat l’orella a la porta de la cuina.

Els Jawanda tenien un tros de terra ancestral al Panjab, que la Parminder, la filla gran, havia heretat del seu pare en absència de fills mascles. La finca ocupava un lloc en la consciència familiar que a vegades la Jaswant i la Sukhvinder havien comentat. Havien descobert, amb sorpresa i certa diversió, que hi havia uns quants parents més grans que vivien amb l’esperança que una dia tota la família tornaria per instal·lar-se en aquelles terres. El pare de la Parminder havia enviat diners tota la vida en aquella finca, que cuidaven i explotaven uns cosins segons que semblaven esquerps i amargats. La propietat era motiu de discussions contínues al si de la família de la seva mare.

—La Nani ja hi torna —va interpretar la Jaswant, mentre la veu esmorteïda de la Parminder travessava la porta.

La Parminder havia ensenyat una mica de panjabi a la seva filla gran, que encara n’havia après molt més dels seus cosins. La Sukhvinder era massa dislèctica per aprendre dues llengües i ho havien deixat córrer.

—… la Harpreet encara vol vendre aquell tros per fer-hi la carretera…

La Sukhvinder va sentir que la seva mare es treia les sabates i va pensar que tant de bo no l’haguessin amoïnat justament aquell vespre amb el tema de la finca, que sempre la posava de mal humor. Quan la Parminder per fi va obrir la porta de la cuina amb el rostre contret com una màscara, la Sukhvinder va perdre tot el coratge.

La Parminder va saludar la Jaswant i en Rajpal amb un lleu gest amb la mà; però va assenyalar la Sukhvinder i després una cadira de la cuina, indicant-li que segués i s’esperés que acabés de parlar per telèfon.

La Jaswant i en Rajpal es van retirar al pis de dalt. La Sukhvinder es va esperar enganxada a la cadira per l’ordre silenciosa de la seva mare, just sota la paret plena de fotografies que mostraven al món la seva ineptitud al costat dels altres membres de la família. La trucada va durar una bona estona, fins que per fi la Parminder va dir adéu i va penjar.

Quan es va girar per mirar-la, la Sukhvinder va saber a l’instant, abans que digués res, que s’havia equivocat de tenir cap esperança.

—Bé —va dir la Parminder—. La Tessa m’ha trucat a la feina. Suposo que ja saps de què volia parlar-me.

La Sukhvinder va assentir. Era com si tingués la boca plena de cotó fluix.

La ràbia de la Parminder es va abalançar sobre la Sukhvinder com una onada gegant i la va arrossegar ben lluny, on no podia fer peu ni recuperar l’equilibri.

—¿Per què? ¿Per què? ¿Un altre cop per imitar aquesta noia de Londres? ¿Vols impressionar-la? La Jaz i en Raj no es porten mai així, mai… ¿Per què tu sí? ¿Què coi et passa? ¿Estàs orgullosa de ser una dropa i una descuidada? ¿Et penses que és maco actuar com una delinqüent? ¿Com et penses que m’he sentit quan la Tessa m’ho ha explicat? M’ha trucat a la feina… No havia passat mai tanta vergonya… Em fas fàstic, ¿em sents? ¿Que no et donem prou? ¿Que no t’ajudem prou? ¿Què coi et passa, Sukhvinder?

Desesperada, la Sukhvinder va intentar interrompre la invectiva de la seva mare pronunciant el nom de la Krystal Weedon…

—La Krystal Weedon! —va cridar la Parminder—. Aquella imbècil! ¿Per què fas cas de res del que diu? ¿Ja li has dit que vaig intentar salvar el seu coi de besàvia? ¿L’hi has dit?

—Jo… no…

—Si t’has de preocupar del que diu la gent com la Krystal Weedon, estàs llesta! Potser és el teu nivell natural, ¿oi, Sukhvinder? Vols fer campana, treballar en un cafè i desaprofitar totes les oportunitats d’estudiar perquè així tot és més fàcil, oi? ¿És això el que has après formant part del mateix equip que la Krystal Weedon? ¿A rebaixar-te fins al seu nivell?

La Sukhvinder va tornar a pensar en la Krystal i la seva colla, esperant que no passessin cotxes per travessar a l’altra vorera. ¿Què havia de fer perquè la seva mare l’entengués? Feia una hora, encara havia tingut una petita esperança que per fi podria explicar-li el que li feia passar en Fats Wall…

—Surt del meu davant! Marxa! Ja parlaré amb el teu pare quan torni… Marxa!

La Sukhvinder va pujar a l’habitació. La Jaswant va cridar des de la seva.

—¿Què eren, aquests crits?

La Sukhvinder no va contestar. Va anar a la seva habitació, va tancar la porta i es va asseure a la vora del llit.

¿Què coi et passa, Sukhvinder?

Em fas fàstic.

¿Estàs orgullosa de ser una dropa i una descuidada?

¿Què s’havia esperat? ¿Una abraçada tendra per consolar-la? ¿Quan l’havia abraçat, la Parminder? Trobava més consol en la fulla d’afaitar que tenia amagada dins el conill de peluix; però el desig de tallar i de sagnar, que de mica en mica es convertia en una necessitat, no es podia satisfer a la llum del dia, amb tothom despert i el seu pare a punt d’arribar.

El llac fosc de desesperació i dolor que s’estenia al seu interior i que esperava ser alliberat estava en flames, com si sempre hagués estat un mar de petroli.

Ara li toca a ella; a veure què li sembla.

Es va aixecar, va travessar l’habitació amb quatre gambades, es va asseure a l’escriptori i va començar a picar al teclat de l’ordinador.

La Sukhvinder havia tingut tant d’interès com l’Andrew Price quan aquell substitut estúpid els havia intentat impressionar amb els seus coneixements d’informàtica, però a diferència d’ell i d’un parell de nois més, ella no l’havia cosit a preguntes sobre la pirateria, sinó que s’havia limitat a tornar a casa tranquil·lament i buscar-ho tot a internet. Quasi tots els webs moderns estaven protegits contra les injeccions SQL clàssiques, però quan la Sukhvinder havia sentit parlar la seva mare de l’atac anònim al web del consell del districte de Pagford, s’havia imaginat que la seguretat en aquell lloc primitiu devia ser mínima.

A la Sukhvinder li costava menys picar a l’ordinador que escriure a mà, i trobava que el llenguatge informàtic era més fàcil de llegir que les llargues seqüències de paraules. No va tardar gaire a trobar un lloc on es donaven instruccions explícites per preparar la injecció SQL més senzilla. Llavors va obrir el web del consell del districte.

Va tardar cinc minuts a piratejar-lo, i això que el primer cop va transcriure malament el codi. Es va quedar parada de descobrir que qui administrava el web no havia eliminat la informació d’usuari d’El_Fantasma_d’en_Barry_Fairbrother de la base de dades, sinó que s’havia limitat a esborrar-ne el missatge. Per tant, seria un joc de nens publicar un missatge amb el mateix nom.

La Sukhvinder va tardar molt més a escriure el missatge del que havia tardat a piratejar el lloc. Feia mesos que es guardava aquella acusació secreta, des de la nit de Cap d’Any, quan s’havia adonat amb sorpresa de l’expressió de la seva mare, deu minuts abans de les dotze, des del racó de la festa on s’havia refugiat. Va escriure a poc a poc. La correcció automàtica la va ajudar a no fer faltes.

No tenia por que la Parminder anés a mirar l’historial de l’ordinador; la seva mare sabia tan poques coses d’ella i del que passava en aquella habitació, que mai no sospitaria de la seva filla dropa, estúpida i descuidada.

La Sukhvinder va prémer el botó del ratolí com si premés un gallet.





XI


Dimarts al matí, la Krystal no va dur en Robbie a la llar, sinó que el va vestir per al funeral de la iaia Cath. Mentre li posava els pantalons menys estripats que tenia, que li anaven quatre dits curts, li va intentar explicar qui era la iaia Cath, tot i que s’ho hauria pogut estalviar. En Robbie no en guardava cap record; no entenia què volia dir la paraula «iaia» i no sabia que tingués cap altre parent que no fos la seva mare o la seva germana. Malgrat les diverses històries i insinuacions que la Terri deixava anar de tant en tant, la Krystal sabia que no tenia ni idea de qui era el pare del nen.

La Krystal va sentir les passes de la seva mare a les escales.

—Deixa això! —va cridar a en Robbie, que intentava agafar una llauna buida de cervesa de sota la butaca on normalment seia la Terri—. Vine aquí.

Va agafar en Robbie per la mà i el va arrossegar al passadís. La Terri encara duia els pantalons de pijama i la samarreta bruta amb què havia passat la nit, i anava descalça.

—¿Per què no t’has canviat? —li va preguntar la Krystal.

—No penso anar-hi —va dir la Terri, apartant els seus fills per entrar a la cuina—. He canviat d’opinió.

—¿Per què?

—Perquè no em dóna la gana —va dir mentre s’encenia un cigarret al fogó de la cuina—. Passo.

La Krystal encara tenia en Robbie agafat per la mà; ell l’estirava i intentava desfer-se’n.

—Hi va tothom —va dir la Krystal—. La Cheryl, en Shane, tots.

—¿I què? —va dir la Terri amb to agressiu.

La Krystal havia temut que la seva mare se’n desdiria a última hora. Al funeral es trobaria cara a cara amb la Danielle, la germana que feia com si la Terri no existís, per no parlar de tots els altres parents que els havien repudiat. Potser hi hauria l’Anne-Marie. La Krystal s’havia aferrat a aquella esperança, com una torxa en la foscor, durant les nits en què havia plorat per la iaia Cath i pel senyor Fairbrother.

—Has de venir —va dir la Krystal.

—Que no.

—És la iaia Cath, cony —va dir la Krystal.

—¿I què? —va repetir la Terri.

—Va fer moltes coses per nosaltres —va dir la Krystal.

—No va fer res de res —va replicar la Terri.

—Que sí —va dir la Krystal, amb la cara vermella i la mà aferrada a la d’en Robbie.

—Potser per tu sí —va dir la Terri—. Per mi no va fer una puta merda. Ja pots anar a ploriquejar al seu collons de tomba, si vols. Jo em quedo aquí, esperant.

—¿Esperant què? —va dir la Krystal.

—Coses meves, val?

La vella ombra de sempre va planar per la casa.

—Ha de venir l’Obbo, no?

—Són coses meves —va repetir la Terri, amb una dignitat patètica.

—Vine al funeral —va dir la Krystal, més fort.

—Vés-hi tu.

—No et xutis, sents? —va dir la Krystal, amb la veu una octava més aguda.

—Que no, hòstia —va dir la Terri, però es va tombar per mirar a través dels vidres bruts de la finestra cap a la clapa de gespa plena d’escombraries que anomenaven el jardí.

En Robbie es va desfer de la mà de la Krystal i va anar cap a la sala. Amb els punys enfonsats a les butxaques del xandall i les espatlles ben rectes, la Krystal mirava de prendre una decisió. La idea de no anar al funeral li feia venir ganes de plorar, però la seva aflicció es barrejava amb l’alleujament de no haver de suportar les mirades hostils que a vegades havia trobat a casa la iaia Cath. Estava enfadada amb la Terri, però també tenia l’estranya sensació d’estar del seu cantó. ¿Ni tan sols saps qui és el pare, oi, tros de puta? Tenia ganes de conèixer l’Anne-Marie, però estava espantada.

—Collonut, jo també em quedo.

—No cal. Vés-hi si vols. A mi tant me fot.

Però la Krystal, convençuda que l’Obbo apareixeria, es va quedar a casa. L’Obbo havia estat fora més d’una setmana, ocupat amb algun propòsit sinistre. La Krystal hauria volgut que s’hagués mort, que no tornés mai més.

Per distreure’s, es va posar a endreçar la casa mentre fumava un dels cigarrets cargolats que li havia donat en Fats Wall. No li agradaven, però li agradava que els hi hagués donat. Els havia guardat al joier de plàstic de la Nikki, juntament amb el rellotge de la Tessa.

S’havia pensat que no veuria més en Fats després d’estar junts al cementiri, perquè després de fer-ho ell no havia dit quasi res i amb prou feines s’havia acomiadat; però des de llavors s’havien tornat a veure al parc infantil. Sabia que ell s’ho havia passat millor aquell últim cop; no anaven col·locats, i havia aguantat més estona. S’havia estirat al seu costat a la gespa de sota els arbustos, fumant, i quan ella li havia explicat que s’havia mort la iaia Cath, ell li havia dit que la mare de la Sukhvinder Jawanda li havia donat uns medicaments equivocats o alguna cosa per l’estil; no sabia exactament què havia passat.

La Krystal s’havia quedat horroritzada. O sigui que la iaia Cath no hauria hagut de morir; encara hauria pogut ser allà, a la caseta neta i polida de Hope Street, per si la Krystal la necessitava, per oferir-li un refugi amb un llit còmode i llençols nets, amb la cuina minúscula plena de menjar i de plats desaparellats, i amb la tele petita en un racó de la sala: No vull veure porqueria, Krystal, apaga això.

A la Krystal li queia bé la Sukhvinder, però la seva mare havia matat la iaia Cath. No es feien distincions entre els membres d’una tribu enemiga. La Krystal havia tingut la ferma intenció de destrossar la Sukhvinder; però llavors hi havia intervingut la Tessa Wall. La Krystal no recordava els detalls del que li havia dit, però, pel que semblava, en Fats ho havia entès malament o, si més no, no del tot bé. Havia promès a la Tessa de mala gana que deixaria la Sukhvinder tranquil·la, però aquelles promeses només podien ser provisionals en l’univers frenètic i tumultuós de la Krystal.

—Deixa això! —va cridar la Krystal a en Robbie, que intentava destapar la capsa de galetes on la Terri tenia els estris.

La Krystal li va prendre la capsa i la va aguantar a les mans com si fos un ésser viu disposat a lluitar per sobreviure, i que, si era destruït, provocaria unes conseqüències esgarrifoses. A la tapa hi havia una imatge tota ratllada: un carruatge amb una pila de maletes al sostre, estirat a través de la neu per quatre cavalls bais, amb un cotxer tocat amb un barret de copa i una corneta a la mà. La Krystal es va endur la capsa a dalt mentre la Terri fumava asseguda a la cuina i la va amagar a la seva habitació. En Robbie la va seguir.

—Vui nar parc.

A vegades, la Krystal l’hi duia i l’empenyia als gronxadors i als cavallets.

—Avui no, Robbie.

Ell va gemegar fins que ella li va cridar que callés.

Després, quan ja era fosc —quan la Krystal ja havia fet menjar a en Robbie els espaguetis en conserva i l’havia banyat; quan ja feia estona que el funeral s’havia acabat—, l’Obbo va picar a la porta. La Krystal el va veure des de l’habitació d’en Robbie i va intentar arribar-hi primera, però la Terri se li va avançar.

—¿Tot bé, Ter? —va dir l’Obbo, entrant sense que ningú l’hagués convidat—. M’han dit que la setmana passada em buscaves.

La Krystal havia dit a en Robbie que es quedés on era, però ell l’havia seguit fins al pis de baix. Va sentir l’olor dels cabells nets del seu germà per sobre la fortor de tabac i de suor rància que desprenia l’Obbo amb aquella vella jaqueta de cuir. Anava força begut; quan li va llançar una de les seves mirades lascives, la Krystal va sentir la fortor de cervesa.

—¿Com va, Obbo? —va dir la Terri, amb un to de veu que la Krystal només li sentia quan parlava amb ell. Era un to conciliador, acollidor, que li donava a entendre que tenia drets en aquella casa—. ¿On paraves?

—A Bristol —va dir ell—. ¿I tu què tal, Ter?

—No vol res —va intervenir la Krystal.

Ell la va mirar parpellejant des de darrere les ulleres gruixudes. En Robbie s’aferrava tan fort a la cama de la seva germana que la Krystal notava com les seves ungles se li enfonsaven a la pell.

—¿Qui collons és aquesta, Ter? —va preguntar l’ Obbo—. ¿Ta mare?

La Terri va riure. La Krystal se’l va mirar enfurismada, amb els dits d’en Robbie prement-li la cuixa. La mirada tèrbola de l’Obbo es va dirigir cap al nen.

—¿Què dius, fillet?

—No és el teu fillet, imbècil! —va dir la Krystal.

—¿I tu què saps? —li va preguntar l’Obbo serenament, amb una rialleta.

—Vés-te’n a la merda! No vol res! Digue-l’hi! —va cridar la Krystal a la Terri—. Digue-li que no vols res!

Acovardida, atrapada entre dues voluntats molt més fortes que la seva, la Terri va dir:

—Només ha vingut a veure’m.

—I una merda —va dir la Krystal—. I una merda, només ha vingut a veure’t. Digue-l’hi. Que no vol res, collons! —va dir amb ràbia al rostre somrient de l’Obbo—. Fa setmanes que no es xuta.

—¿És veritat, Terri? —va dir l’Obbo, sense deixar de somriure.

—Sí —va dir la Krystal, quan la Terri no va respondre—. Encara va a Bellchapel.

—Doncs no hi anirà gaire temps més —va dir l’Obbo.

—Vés-te’n a la merda —va dir la Krystal, indignada.

—Tanquen —va dir l’Obbo.

—¿De debò? —va dir la Terri, amb un pànic sobtat—. No és veritat, oi?

—I tant que ho és —va dir l’Obbo—. Han de retallar, no?

—Tu no en tens ni puta idea —va dir la Krystal a l’Obbo—. S’ho inventa —va dir a la seva mare—. Encara no han dit res.

—Han de retallar —va repetir l’Obbo, buscant-se el tabac per les butxaques plenes.

—Tens la revisió del cas —va recordar la Krystal a la Terri—. No pots xutar-te. No pots, hòstia.

—¿Què dius que què? —va preguntar l’Obbo, barallant-se amb l’encenedor, però ni l’una ni l’altra no li van donar cap explicació. La Terri va aguantar la mirada de la seva filla durant dos segons; llavors els ulls li van caure, reticents, sobre en Robbie, que anava amb el pijama i encara s’aferrava a la cama de la Krystal.

—Jo ja anava a fotre’m al llit, Obbo —va balbucejar, sense mirar-lo—. Ja ens veurem un altre dia, val?

—M’han dit que l’ha dinyat ta iaia —va dir ell—. M’ho ha dit la Cheryl.

El rostre de la Terri es va contraure amb una ganyota de dolor; semblava tan vella com la iaia Cath.

—Sí. Me’n vaig al llit. Vine, Robbie. Vine amb mi, Robbie.

En Robbie no volia deixar la cama de la Krystal mentre encara hi fos l’Obbo. La Terri va allargar la mà com una garra.

—Sí, vés, Robbie —li va demanar la Krystal. Segons com es trobava, la Terri abraçava el seu fill com si fos un ós de peluix; millor en Robbie que l’heroïna—. Vés. Vés amb la mare.

El to de la Krystal el va tranquil·litzar i va deixar que la Terri se l’endugués a dalt.

—Apa, déu —va dir la Krystal, sense mirar l’Obbo.

Se’n va anar a la cuina, es va treure l’últim cigarret cargolat d’en Fats Wall de la butxaca i es va acotar als fogons per encendre’l. Va sentir la porta que es tancava i la va envair una sensació d’alegria triomfal. Que se’n vagi a la merda.

—Tens un cul molt maco, Krystal.

Va fer un bot tan fort que un plat va lliscar de la pila i es va trencar al terra llardós de la cuina. No havia marxat; l’havia seguit. Li mirava els pits, ben marcats sota la samarreta arrapada.

—Vés-te’n a la merda —va dir ella.

—T’has fet gran, eh?

—Que te’n vagis a la merda.

—He sentit a dir que ho fas de franc —va dir l’Obbo, acostant-se-li—. Podries guanyar més pasta que ta mare.

—Que te’n vagis a…

Li va posar la mà al pit esquerre. Ella va intentar treure-l’hi; ell li va agafar el canell amb l’altra mà. El cigarret encès li va fregar la cara i ell li va donar dos cops de puny al costat del cap; van caure més plats al terra brut i llavors, mentre forcejaven, la Krystal va relliscar i va caure; va picar amb el clatell a terra i ell se li va posar a sobre: va notar la seva mà estirant-li la cintura dels pantalons de xandall.

—No, malparit! No!

Li va posar els artells a la panxa mentre s’abaixava la bragueta… La Krystal va provar de cridar i ell li va clavar una bufetada…

—Si crides, t’obro de dalt a baix —li va grunyir a l’orella, amb una bafarada que va inundar-li els narius.

La va penetrar i li va fer mal; la Krystal sentia els seus esbufecs i el seu propi gemec, gairebé imperceptible; es va donar vergonya dels sorolls que feia, tan fluixos i tan esporuguits.

Ell es va escórrer i va sortir del seu damunt. Ella es va apujar els pantalons del xandall a l’instant i es va aixecar d’un bot per plantar-li cara mentre les llàgrimes li rodolaven galtes avall. Ell li va llançar una altra mirada plena de lascívia.

—L’hi diré al senyor Fairbrother —es va sentir dir entre sanglots. No sabia d’on havien sortit aquelles paraules absurdes.

—¿I qui collons és, aquest? —L’Obbo es va apujar la bragueta, a poc a poc, barrant-li el pas—. També te’l tires, eh? Puteta.

Va sortir al passadís i se’n va anar.

Ella tremolava com no havia tremolat mai de la vida. Li va semblar que vomitaria; estava tota impregnada de la seva olor. Li feia mal el clatell; tenia un dolor a dins, i una humitat que li regalimava cames avall. Va sortir corrent de la cuina fins a la sala i s’hi va quedar plantada, tremolant, amb els braços al voltant del cos; llavors va tenir un moment de terror, va pensar que l’Obbo tornaria i es va afanyar a tancar amb clau la porta de casa.

Quan va tornar a la sala, va trobar una burilla llarga al cendrer i la va encendre. Es va deixar caure a la butaca de la Terri, fumant, tremolant i sanglotant, però llavors va sentir passes a l’escala i es va aixecar d’un bot: la Terri havia tornat a baixar, recelosa i confosa.

—¿Què et passa?

La Krystal es va encallar amb les paraules.

—M’ha… se m’ha follat.

—Què? —va dir la Terri.

—L’Obbo… m’ha…

—No m’ho crec.

Era la negació instintiva amb què la Terri ho encarava tot a la vida: no m’ho crec, no, jo mai, no, jo no ho he fet.

La Krystal se li va abalançar i la va empènyer; la Terri, desnerida, va caure d’esquena al passadís i es va posar a cridar i renegar; la Krystal va córrer fins a la porta que acabava de tancar, va descórrer el pestell com va poder i va obrir de bat a bat.

No va pensar que l’Obbo potser estava a l’aguait, esperant-la, fins que no va haver fet vint metres sanglotant pel carrer fosc. Va travessar corrent el jardí d’uns veïns i va agafar uns carrerons que feien ziga-zaga per anar a casa la Nikki. Va anar avançant, amb els pantalons cada cop més mullats i convençuda que vomitaria.

La Krystal sabia que allò era una violació. A la germana gran de la Leanne li havia passat el mateix a l’aparcament d’una discoteca de Bristol. Altres haurien anat a la policia, n’era conscient; però no convidaves la policia a entrar a la teva vida quan la teva mare era la Terri Weedon.

L’hi diré al senyor Fairbrother.

Sanglotava cada cop més de pressa. Sí, hauria pogut dir-ho al senyor Fairbrother. Ell sabia com era la vida real. Un dels seus germans havia estat a la presó. Ell li havia explicat històries de quan era jove. No havia tingut una joventut com la seva —ningú no ho tenia tan fumut com ella, ja ho sabia—, sinó com la de la Nikki, com la de la Leanne. S’havien quedat sense diners; la seva mare s’havia comprat una casa als Fields i llavors no l’havia pogut pagar; havien viscut una temporada en una caravana que els havia deixat un oncle.

El senyor Fairbrother es cuidava dels problemes; els solucionava. Havia anat a casa seva a parlar amb la Terri sobre la Krystal i el rem, perquè hi havia hagut una baralla i la Terri s’havia negat a signar els documents perquè la Krystal anés als desplaçaments amb l’equip. No li havia fet fàstic anar a casa seva, o no ho havia demostrat, que venia a ser el mateix. La Terri, que no apreciava ningú, que no confiava en ningú, havia dit: «Sembla bon tio», i havia signat.

El senyor Fairbrother li havia dit una vegada: «Tu ho tindràs més difícil que els altres, Krys; a mi també em va passar. Però ho pots fer millor. No cal que segueixis el mateix camí».

S’havia referit a treballar de valent a l’escola i tot plegat… Però ja era massa tard i, de totes maneres, tot allò no eren més que parides. ¿De què li serviria llegir, ara?

¿Què dius, fillet?

No és el teu fillet, imbècil!

¿I tu què saps?

La germana de la Leanne s’havia hagut de prendre la píndola de l’endemà. La Krystal preguntaria a la Leanne com la podia aconseguir. No es podia quedar embarassada de l’Obbo. Només de pensar-hi li van venir arcades.

He de fotre el camp d’aquí.

Va pensar un moment en la Kay, però la va descartar de seguida. Dir a una assistenta social que l’Obbo entrava i sortia de casa seva, violant tothom, era pitjor que dir-ho a la policia. Segur que si ho sabia s’enduria en Robbie.

Dins el cap de la Krystal hi havia una veu clara i lúcida que parlava al senyor Fairbrother, que era l’únic adult que mai li havia dit el que necessitava sentir; no pas com la senyora Wall, tan benintencionada i tan estreta de mires, ni la iaia Cath, que no volia sentir tota la veritat.

He de treure en Robbie d’aquí. ¿Com puc fugir? He de fugir.

L’únic refugi segur que tenia, la caseta de Hope Street, ja l’anaven especejant la colla de carronyers de la família…

Va tombar una cantonada sota la llum d’un fanal, mirant per sobre l’espatlla per si l’Obbo l’espiava o la perseguia.

I de sobte se li va acudir la solució, com si l’hi hagués dit el senyor Fairbrother.

Si es quedava embarassada d’en Fats Wall, els serveis socials li donarien un pis. Es podria endur en Robbie a viure amb ella i el nadó, en cas que la Terri recaigués. I l’Obbo no posaria mai els peus a casa seva, mai de la vida. Posaria pestells, cadenes i panys a la porta, i casa seva estaria neta, sempre neta, com la de la iaia Cath.

Mig corrent pels carrers foscos, els sanglots de la Krystal es van alentir i finalment es van aturar.

Els Wall segurament li passarien diners. Eren així. Es va imaginar el rostre amoïnat de la Tessa, inclinat sobre un bressol. La Krystal seria la mare del seu nét.

Ella perdria en Fats quan es quedés prenyada; tots marxaven, quan t’havien fet un bombo; ho havia vist sovint als Fields. O potser hi estaria interessat; era un noi molt estrany. A ella tant li feia una cosa com l’altra. Només li interessava com a part essencial del seu pla. El que volia era la criatura: la criatura era més que el mitjà per aconseguir una fi. A ella li agradaven les criatures; sempre s’havia estimat en Robbie. Els cuidaria tots dos; seria la iaia Cath de la seva família, però millor, més amable i més jove.

L’Anne-Marie potser l’aniria a veure, quan ja no fos amb la Terri. Els seus fills serien cosins. Va visualitzar una imatge ben clara d’ella i l’Anne-Marie; estaven plantades a la porta de l’escola Saint Thomas, a Pagford, fent adéu amb la mà a dues nenes amb vestit blau clar i mitjonets.

Els llums estaven encesos a casa de la Nikki, com sempre. La Krystal es va posar a córrer.





QUARTA PART


Demència



5.11 En dret comú, els idiotes estan subjectes a una incapacitat de vot legal, però les persones que tenen les facultats mentals pertorbades poden votar durant els intervals de lucidesa.

CHARLES ARNOLD-BAKER

Administració de consells locals,

7a edició





I


LA SAMANTHA MOLLISON ja s’havia comprat els tres DVD que havien tret el grup de nois preferit de la Libby. Els tenia amagats al calaix dels mitjons i les mitges, al costat del diafragma. I si en Miles els trobava, ja tenia l’excusa pensada: eren un regal per a la Libby. A vegades, a la botiga, on tenia menys feina que mai, buscava fotos d’en Jake a internet. Va ser durant una d’aquelles sessions de navegació —en Jake amb vestit però sense camisa, en Jake amb texans i armilla blanca— que va descobrir que el grup tocava a Wembley al cap de quinze dies.

Tenia una amiga de la universitat que vivia a West Ealing. S’hi podria quedar a dormir i presentar-ho a la Libby com un regal, com una manera de fer alguna cosa juntes. Amb una emoció com feia temps que no sentia, va aconseguir comprar dues entrades caríssimes per al concert. Aquell vespre, en tornar a casa, estava radiant amb aquell petit secret, com si tornés d’una cita amorosa.

En Miles ja era a la cuina, encara amb el vestit de la feina posat i el telèfon a la mà. Quan va veure entrar la Samantha, se la va mirar amb una expressió estranya i indesxifrable.

—¿Què passa? —va dir la Samantha, una mica a la defensiva.

—El papa no s’hi posa —va dir en Miles—. No para de comunicar. Han penjat un altre missatge.

Com que la Samantha va fer cara de no saber de què li parlava, va afegir amb un deix d’impaciència:

—El Fantasma d’en Barry Fairbrother! Un altre missatge! Al web del consell!

—Ah —va fer la Samantha, traient-se la bufanda—. Ja.

—M’acabo de trobar la Betty Rossiter al carrer; no se’n sabia avenir. He mirat el fòrum, però no el veig. La mama ja deu haver-lo tret… Bé, això espero, perquè si no es trobarà a la primera línia de foc si la Benzina va a veure un advocat.

—Ah, ¿era sobre la Parminder Jawanda? —va preguntar la Samantha amb un to volgudament desmenjat. No li va preguntar de què anava l’acusació, en primer lloc perquè no volia ser una vella impertinent i xafardera com la Shirley i la Maureen, i en segon lloc perquè estava convençuda que ja ho sabia: la Parminder havia provocat la mort de la vella Cath Weedon. Al cap d’un moment, va preguntar amb un punt de diversió—: ¿Has dit que la teva mare es trobaria a la primera línia de foc?

—Sí, és l’administradora del lloc, o sigui que eliminar les declaracions difamatòries o potencialment difamatòries és responsabilitat seva. No sé si ella i el papa són conscients de la gravetat de la situació.

—Podries defensar la teva mare. Li encantaria.

Però en Miles no l’havia sentit; havia tornat a prémer el botó de repetició de trucada i arrufava les celles perquè el mòbil del seu pare continuava comunicant.

—La situació és cada cop més greu —va dir.

—Tots estàveu ben contents quan van atacar en Simon Price. ¿Com és que ara és diferent?

—Si és una campanya contra tots els membres del consell, o contra tots els que ens hi volem presentar…

La Samantha es va girar per amagar el somriure. Així doncs, el que el preocupava no era la Shirley.

—Però ¿per què ningú hauria d’escriure coses sobre tu? —va preguntar innocentment—. Tu no tens cap secret vergonyós.

Tot i que series molt més interessant si en tinguessis algun.

—¿I la carta, què?

—¿Quina carta?

—Però, per l’amor de… El papa i la mama van dir que havien rebut una carta, un anònim sobre mi! Dient que no donava la talla per ocupar el lloc d’en Barry Fairbrother!

La Samantha va obrir el congelador i es va quedar mirant el panorama desolador que oferia, conscient que amb la porta oberta en Miles no li veia l’expressió de la cara.

—No deus creure que algú tingui res contra tu, no? —va preguntar.

—No… però sóc advocat, m’entens? Segur que hi ha algú que em guarda rancor. No crec que aquesta mena d’anònim… Vull dir que, de moment, només ataquen els de l’altre bàndol, però podria haver-hi represàlies… No m’agrada gens com pinta tot plegat.

—Ja, però la política és això, Miles —va dir la Samantha sense dissimular que s’ho estava passant d’allò més bé—. Negocis tèrbols.

En Miles va sortir de la cuina tot nerviós, però a ella tant li va fer; els seus pensaments eren lluny d’allà, ocupats en altres coses: uns pòmuls ben marcats, unes celles llargues i ben perfilades i uns abdominals ferms i tensos. Ja se sabia de memòria quasi totes les cançons. Compraria una samarreta del grup per a ella i una per a la Libby. En Jake ballaria a pocs metres d’ella. S’ho passaria com feia anys que no s’ho passava.

Mentrestant, en Howard caminava amunt i avall per la xarcuteria tancada amb el mòbil enganxat a l’orella. Les persianes estaven abaixades, els llums encesos, i a l’altra banda de l’arcada que s’obria a la paret, la Shirley i la Maureen feinejaven al cafè, que ja estava a punt per obrir; desembalaven gots i plats de porcellana i parlaven amb un to baix però animat, parant l’orella a les intervencions monosil·làbiques que en Howard feia a la seva conversa.

—Sí… Mmm, mmm… Sí…

—M’ha cridat —va dir la Shirley—. M’ha cridat i ha renegat. «Faci el fotut favor de treure-ho», m’ha dit. I jo li he dit: «Ara ho trauré, doctora Jawanda, però li agrairia que no em parlés així».

—Si m’ho hagués dit a mi, ho hauria deixat penjat dues hores més —va dir la Maureen.

La Shirley va somriure. Justament havia decidit anar a fer-se un te i deixar el missatge anònim sobre la Parminder al web tres quarts d’hora més abans de treure’l. Ella i la Maureen ja havien picotejat el tema del missatge fins que només n’havien deixat l’os; encara hi havia marge per fer-ne la dissecció, però de moment estaven assaciades. La Shirley ja contemplava el futur amb avidesa: ¿com reaccionaria la Parminder quan s’hagués fet públic el seu secret?

—De fet, això demostra que no va ser ella qui va escriure el primer missatge sobre en Simon Price —va dir la Maureen.

—No, és clar —va dir la Shirley, traient la pols dels bonics plats de porcellana blava que havia triat, imposant-se a la Maureen, que s’havia decantat pel rosa. A la Shirley li agradava recordar de tant en tant a la Maureen que, tot i no estar del tot implicada en el negoci, com a dona d’en Howard hi tenia l’última paraula.

—Sí —va dir en Howard al telèfon—. Però ¿no valdria més…? Mm, mmm…

—¿Qui creus que és? —va preguntar la Maureen.

—Ai, no ho sé —va dir la Shirley tota melindrosa, com si aquella mena d’informació o de sospita fos indigna d’ella.

—Ha de ser algú que coneix els Price i els Jawanda —va dir la Maureen.

—És clar —va repetir la Shirley.

En Howard per fi va penjar.

—L’Aubrey hi està d’acord —va dir a les dues dones, entrant al cafè amb l’edició del dia del Yarvil and District Gazette sota el braç—. Un article molt fluix. Fluixíssim.

La Shirley i la Maureen van tardar uns quants segons a recordar que s’havien d’interessar per l’article pòstum d’en Barry Fairbrother publicat al diari local. El seu fantasma era molt més interessant.

—Ah, sí. L’he trobat molt dolent, quan l’he llegit —va dir la Shirley, recuperant ràpidament el fil de la conversa.

—I l’entrevista amb la Krystal Weedon és per cargolar-se de riure —va comentar la Maureen amb una riallada—. Mira que dir que li agradava la plàstica. Es deu referir a omplir les taules de grafitis.

En Howard va riure. Buscant una excusa per girar-se, la Shirley va anar al taulell i va agafar l’EpiPen de l’Andrew Price que la Ruth havia deixat a la xarcuteria aquell matí. La Shirley havia buscat informació sobre aquell injector al seu web mèdic preferit i ara se sentia absolutament capaç d’explicar els efectes que tenia l’adrenalina. Però ningú no l’hi va preguntar, de manera que va desar el petit tub blanc a l’armari i va tancar la porta fent tant soroll com va poder per interrompre les gracietes de la Maureen.

El mòbil va sonar a la manassa d’en Howard.

—¿Sí, digui? Ah, Miles, sí… Sí, ja ho sabem… La mama ho ha vist aquest matí… —Va riure—. Sí, ja l’ha tret… No ho sé… Em sembla que el van penjar ahir… Oh, no ho crec… Ja fa anys que tots coneixem la Benzina…

Però el to jocós d’en Howard es va anar diluint a mesura que parlava en Miles. Al cap d’una estona, va dir:

—Ah… sí, ja ho entenc. Sí. No, no m’ho havia mirat així… Potser hauríem de fer que algú revisés la seguretat…

El soroll d’un cotxe que travessava la plaça cada cop més fosca va passar gairebé desapercebut a les tres persones que hi havia a la xarcuteria, però el conductor sí que es va fixar en la immensa ombra d’en Howard Mollison movent-se darrere les persianes de color crema. En Gavin va accelerar, amb ganes d’arribar a casa de la Mary. Li havia semblat desesperada quan havien parlat per telèfon.

—¿Qui és? ¿Però qui és? ¿Qui és que m’odia tant?

—No t’odia ningú —havia dit ell—. ¿Qui vols que t’odiï? No et moguis… Ara vinc.

Va aparcar davant de la casa, va tancar la porta del cotxe amb un fort cop i va pujar el caminet corrents. Ella va obrir abans que tingués temps de trucar. Tornava a tenir els ulls inflats de llàgrimes i portava una bata de llana fins als peus que la feia semblar molt baixa. No estava gens seductora; de fet, aquella peça tan casolana i gastada era l’antítesi del quimono granat de la Kay, però alhora representava un nou grau d’intimitat.

Els quatre fills de la Mary eren a la sala. La Mary li va indicar que passés a la cuina.

—¿Que ho saben, ells? —li va preguntar en Gavin.

—En Fergus, sí. Ho ha sentit a l’institut. Li he demanat que no ho expliqui als altres. De debò, Gavin… Ja no puc més. Tanta maldat…

—No és veritat —va dir ell, però llavors, sense poder resistir la curiositat, va afegir—: ¿Oi que no?

—I ara! —va exclamar ella, escandalitzada—. Vull dir… no ho sé… no la conec prou. Però fer-lo parlar així… posar aquestes paraules en boca seva… ¿És que tant els fa el que jo senti?

Va tornar a fondre’s en un mar llàgrimes. A ell li va semblar que no l’havia d’abraçar amb la bata i es va alegrar de no haver-ho fet quan en Fergus va entrar a la cuina al cap d’un moment.

—Ei, Gav.

En Fergus semblava cansat, més gran dels divuit anys que tenia. En Gavin va observar com envoltava la Mary amb un braç i va veure com ella li recolzava el cap a l’espatlla i s’eixugava els ulls a la màniga ampla de la bata com si fos una criatura.

—No crec que hagi estat la mateixa persona —va dir en Fergus, sense cap mena de preàmbul—. M’he tornat a mirar el missatge. L’estil és diferent.

El tenia al mòbil, i va començar a llegir en veu alta:

«La doctora Parminder Jawanda, regidora del districte, que sempre sembla tan interessada a cuidar els pobres i els necessitats de la zona, sempre ha tingut un motiu secret. Fins a la meva mort»…

—No, Fergus —va dir la Mary, deixant-se caure sobre la taula de la cuina—. No puc suportar-ho. De debò que no puc. I avui també ha sortit el seu article al diari.

Mentre la Mary plorava en silenci, amb el rostre enfonsat entre les mans, en Gavin va veure el Yarvil and District Gazette sobre la taula. No el llegia mai. Sense preguntar-li ni proposar-li res, va anar cap a l’armari per preparar-li una copa.

—Gràcies, Gav —va dir ella amb veu de nas quan li va posar el got a la mà.

—Podria ser en Howard Mollison —va suggerir en Gavin, seient al seu costat—. Pel que en deia en Barry.

—No ho crec —va dir la Mary, eixugant-se les llàgrimes—. És massa groller. No va fer mai res així mentre en Barry —va fer un sanglot— era viu. —Llavors va dir bruscament al seu fill—: Llença aquest diari, Fergus!

El noi va semblar confós i dolgut.

—Però si hi ha l’article del pare…

—Que el llencis! —va repetir la Mary, amb una veu que fregava la histèria—. Si vull, ja puc llegir-lo a l’ordinador… Va ser l’última cosa que va fer… i el dia del nostre aniversari!

En Fergus va agafar el diari de la taula i es va quedar un moment plantat, mirant la seva mare, que havia tornat a enfonsar el rostre entre les mans. Llavors va llançar una mirada a en Gavin i va sortir de la cuina amb el diari a la mà.

Al cap d’un moment, quan en Gavin va calcular que en Fergus ja no tornaria, va allargar la mà i va acariciar el braç de la Mary per mirar de reconfortar-la. Es van estar una estona asseguts en silenci. En Gavin estava més tranquil sense el diari allà a la vora.





II


En principi la Parminder no havia de treballar l’endemà al matí, però tenia una reunió a Yarvil. Quan els seus fills van haver marxat a l’institut, va fer un volt metòdic per casa per comprovar que tenia tot el que necessitava. Quan va sonar el telèfon, va fer un bot tan fort que la bossa de mà li va caure a terra.

—Sí? —va cridar, gairebé com si estigués espantada. La Tessa es va quedar desconcertada a l’altre cap del fil.

—Minda, sóc jo… ¿estàs bé?

—Sí… sí… el telèfon m’ha donat un ensurt —va dir la Parminder, mirant les claus, els papers, les monedes i els tampons escampats pel terra de la cuina—. ¿Què passa?

—Oh, no res —va dir la Tessa—. Només trucava per parlar. Per saber com estàs.

El tema del missatge anònim va planar entre totes dues com un monstre burleta penjat a la línia. La Parminder pràcticament no n’hi havia deixat parlar quan li havia trucat el dia anterior. Havia cridat: «És mentida, una mentida fastigosa, i no em diguis que no ha estat en Howard Mollison!».

La Tessa no havia gosat aprofundir el tema.

—Ara no puc parlar —va dir la Parminder—. Tinc una reunió a Yarvil. La revisió del cas d’un nen en situació de risc.

—Oh, i tant. Perdona. ¿Potser més tard?

—Sí —va dir la Parminder—. Perfecte. Adéu.

Va recollir el contingut de la bossa i va sortir ben de pressa de casa; quan va ser a la porta del jardí, va haver de tornar corrent pel caminet per comprovar que havia tancat bé la porta.

De tant en tant, mentre conduïa, s’adonava que no recordava haver fet l’últim quilòmetre i s’obligava a concentrar-se en el que feia. Però les paraules malintencionades del missatge anònim no paraven de tornar-li al cap. Ja se les sabia de memòria.

La doctora Parminder Jawanda, regidora del districte, que sempre sembla tan interessada a cuidar els pobres i els necessitats de la zona, sempre ha tingut un motiu secret. Fins a la meva mort, va estar enamorada de mi, cosa que a penes podia dissimular cada vegada que posava els ulls en la meva persona, i sempre votava el que jo li deia en totes les reunions del consell. Ara que ja no hi sóc, serà inútil com a regidora, ja que ha perdut el cervell.

Ho havia vist la vigília al matí, quan havia obert el web del consell per llegir l’acta de l’última reunió. El xoc havia estat quasi físic; havia començat a respirar amb inspiracions breus i ràpides, com ho havia fet durant els moments més durs dels parts, quan havia intentat estar per sobre del dolor, desconnectar del present angoixant.

A hores d’ara ja ho devia saber tothom. No es podia amagar enlloc.

No paraven de venir-li al cap idees d’allò més estranyes. Per exemple, ¿què hauria dit la seva àvia si hagués sabut que l’havien acusat públicament d’estimar el marit d’una altra dona, i un gora, per a més inri? Gairebé podia veure la bebe tapant-se la cara amb un tros del sari, fent que no amb el cap i balancejant-se endavant i enrere com sempre havia fet quan passava alguna desgràcia a la família.

—Alguns marits —li havia dit en Vikram la nit anterior, amb un somriure encara més sardònic que de costum— voldrien saber si és veritat.

—És clar que no és veritat! —havia dit la Parminder, amb la mà tremolosa a la boca—. ¿Com goses preguntar-m’ho? És clar que no és veritat! Tu el coneixies! Érem amics… només amics!

Ja passava per davant de la clínica de desintoxicació Bellchapel. ¿Com havia arribat tan lluny sense adonar-se’n? S’estava convertint en un perill al volant. No es fixava en el que feia.

Va recordar el vespre en què ella i en Vikram havien anat al restaurant, feia gairebé vint anys, la nit en què havien decidit que es casarien. Ella li havia explicat tot el sarau que hi havia hagut a la família quan havia anat a casa amb l’Stephen Hoyle, i ell havia convingut que era una reacció estúpida. En aquell moment ho havia comprès. Però ara que qui l’acusava no era la seva família retrògrada, sinó en Howard Mollison, no ho entenia. Pel que semblava, no s’adonava que els goras podien ser mesquins, falsos i calumniosos…

Va passar de llarg del trencall. S’havia de concentrar. Havia d’estar al cas.

—¿Que faig tard? —va cridar de lluny a la Kay Bawden mentre corria per l’aparcament. Només havia vist l’assistenta social una vegada, quan havia anat a la seva consulta per renovar la recepta de la píndola.

—No, gens —va dir la Kay—. He vingut a buscar-la per dur-la al despatx; això és com un laberint…

L’edifici que allotjava els serveis socials de Yarvil era un bloc d’oficines lleig de la dècada dels setanta. Mentre totes dues pujaven amb l’ascensor, la Parminder es va preguntar si la Kay estava al corrent del missatge anònim que havia aparegut al web del consell, o de les acusacions que li havien fet els parents de la Catherine Weedon. Es va imaginar que les portes de l’ascensor s’obrien i donaven pas a una filera de gent amb americana i corbata disposats a acusar-la i condemnar-la. ¿I si la revisió del cas d’en Robbie Weedon era un parany i en realitat es dirigia al seu propi tribunal…?

La Kay la va guiar per un passadís desert, amb les parets brutes i impersonals, que duia a una sala de reunions. Ja hi havia tres dones assegudes, que van rebre la Parminder amb un somriure.

—Aquesta és la Nina, que porta la mare d’en Robbie a Bellchapel —va dir la Kay, seient d’esquena a les finestres amb persianes de làmines—. Aquesta és la meva supervisora, la Gillian, i aquesta és la Louise Harper, que s’encarrega del seguiment de la llar d’Anchor Road. La doctora Parminder Jawanda, la metgessa d’en Robbie —va afegir la Kay.

La Parminder va acceptar un cafè. Les altres quatre dones van començar a parlar sense incloure-la a la conversa.

(La doctora Parminder Jawanda, regidora del districte, que sempre sembla tan interessada a cuidar els pobres i els necessitats de la zona…

Que sembla tan interessada… Quin malparit, en Howard Mollison. Però en Howard sempre l’havia trobat hipòcrita, a ella; en Barry ja l’hi havia dit: «Com que jo sóc dels Fields, es pensa que vull que els de Yarvil controlin Pagford. En canvi, tu ets una professional, i per això creu que no tens cap motiu per estar a favor dels Fields. Es pensa que ets una hipòcrita, o que sembres la zitzània només per divertir-te».)

—… no s’entén que la família tingui la metgessa de capçalera a Pagford —deia una de les tres assistentes socials, de qui ja havia oblidat els noms.

—Hi ha unes quantes famílies dels Fields apuntades amb nosaltres —va dir de sobte la Parminder—. Però ¿no hi havia hagut algun problema entre la família Weedon i l’anterior…?

—Sí, el consultori de Cantermill els va expulsar —va dir la Kay, que tenia al davant una pila de documents més gruixuda que cap de les seves col·legues—. La Terri va agredir una infermera. Així, ¿quant temps fa que estan amb vostè?

—Quasi cinc anys —va dir la Parminder, que havia mirat tots els detalls a la consulta.

(Havia vist en Howard a l’església, al funeral d’en Barry, fent veure que resava, amb les seves manasses agafades al davant, i els Fawley agenollats al seu costat. La Parminder coneixia els dogmes cristians. «Estima el proïsme com a tu mateix…». Si en Howard hagués estat més sincer, s’hauria girat per adreçar les seves pregàries a l’Aubrey…

Fins a la meva mort, va estar enamorada de mi, cosa que a penes podia dissimular cada vegada que posava els ulls en la meva persona…

¿De debò que no ho havia sabut dissimular?)

—¿… l’últim cop que l’ha vist, Parminder? —li va preguntar la Kay.

—La seva germana el va dur perquè li donés antibiòtic per a una infecció d’orella —va dir la Parminder—. Deu fer vuit setmanes.

—¿I com estava, físicament? —va preguntar una de les dones.

—Bé, no es pot dir que no creixi —va dir la Parminder, traient un feix prim de fotocòpies de la bossa—. El vaig mirar bé perquè… bé, ja conec l’historial de la família. El pes és correcte, tot i que dubto que la dieta sigui res de l’altre món. No tenia polls ni llémenes ni res semblant. Tenia el cul una mica escaldat, i recordo que la seva germana va dir que a vegades encara se li escapa el pipí.

—Encara li posen bolquers —va dir la Kay.

—Però, a part d’això —va dir la dona que havia fet la pregunta a la Parminder—, ¿no hi havia cap altre problema de salut digne de menció?

—No hi havia cap senyal de maltractament —va dir la Parminder—. Recordo que li vaig treure la samarreta per mirar-ho, i no tenia ni blaus ni ferides.

—No hi ha cap home a la casa —va intervenir la Kay.

—¿I la infecció d’orella? —va demanar la supervisora de la Kay a la Parminder.

—Era una infecció bacteriana com tantes, derivada d’un quadre víric. Típica de les criatures d’aquesta edat.

—En resum, doncs…

—He vist coses molt pitjors —va dir la Parminder.

—Ha dit que el va dur la germana, no pas la mare. ¿També és la metgessa de la Terri?

—Em sembla que no l’he vist ni un sol cop en aquests cinc anys —va dir la Parminder.

La supervisora es va dirigir a la Nina.

—¿Com li va amb la metadona?

(Fins a la meva mort, va estar enamorada de mi…

Potser és la Shirley, o la Maureen, qui fa de fantasma, va pensar la Parminder, i no pas en Howard… Aquelles dues eren més susceptibles d’haver-se fixat en ella quan estava amb en Barry, amb l’esperança de detectar algun detall que alertés els seus cervells de gates maules…).

—… el programa durant tant de temps —va dir la Nina—. Ha parlat força de la revisió del cas. Em fa l’efecte que és conscient que és ara o mai, que se li acaben les oportunitats. No vol perdre en Robbie. Ho ha dit uns quants cops. Em sembla que ha sabut arribar-li, Kay. Per primer cop des que la conec, veig realment que es fa més o menys responsable de la situació.

—Gràcies, però jo no em faria gaires il·lusions. La situació encara és molt precària. —La modèstia de les seves paraules va quedar desmentida per un petit somriure de satisfacció irreprimible—. ¿Com van les coses a la llar, Louise?

—Bé, ara ha tornat —va dir la quarta assistenta social—. Les tres últimes setmanes ha vingut cada dia, cosa que suposa un canvi espectacular. El porta la seva germana. La roba que du li va petita i en general està bruta, però parla del bany i dels àpats que fa a casa.

—¿I pel que fa al comportament?

—Va endarrerit en el desenvolupament. Té unes habilitats lingüístiques molt pobres. No li agrada que entrin homes a la llar. Quan ve algun pare, no s’hi acosta; es refugia amb les mestres i es posa molt nerviós. I, un cop o dos —va dir, passant una pàgina del dossier—, ha fet gestos que imiten clarament l’acte sexual amb nenes petites, o a prop d’elles.

—Decidim el que decidim, no crec que el puguem treure de la llista dels infants en risc —va dir la Kay, que va arrencar un murmuri d’aprovació.

—Em sembla que tot depèn del fet que la Terri continuï amb el programa —va dir la supervisora a la Nina—, que no recaigui.

—Aquesta és la clau, sí —va convenir la Kay—, però tinc por que, encara que estigui neta, no sigui gaire apta per fer de mare a en Robbie. Sembla que se n’encarrega més la Krystal, que té setze anys i també té els seus problemes…

(La Parminder va recordar el que havia dit a la Sukhvinder feia un parell de nits.

La Krystal Weedon! Aquella imbècil! ¿És això el que has après formant part del mateix equip que la Krystal Weedon? ¿A rebaixar-te fins al seu nivell?

A en Barry li havia caigut bé la Krystal. Li havia vist coses que eren invisibles als ulls dels altres.

Una vegada, feia molt de temps, la Parminder havia explicat a en Barry la història de Bhai Kanhaiya, l’heroi sikh que s’havia ocupat de les necessitats dels ferits en combat, fossin amics o enemics. Quan li havien demanat per què donava ajuda de manera indiscriminada, Bhai Kanhaiya havia respost que la llum de Déu brillava en totes les ànimes, i que ell era incapaç de distingir-les.

La llum de Déu brillava en totes les ànimes.

Ella havia qualificat la Krystal Weedon d’imbècil i havia donat a entendre que era inferior.

En Barry no ho hauria dit mai.

Se’n va donar vergonya.)

—… quan hi havia la besàvia, que semblava oferir una mica de suport en la cura del nen, però…

—Es va morir —va dir la Parminder, afanyant-se a dir-ho abans que ningú—. Emfisema i embòlia.

—Sí —va dir la Kay, sense deixar de mirar els seus fulls—. O sigui que tornem a la Terri. Ella mateixa va estar en una casa d’acollida. ¿Ha rebut mai classes d’habilitats parentals?

—Nosaltres n’oferim, però no ha estat mai en condicions d’assistir-hi —va dir la dona de la llar.

—Si acceptés d’anar-hi, seria un gran pas endavant —va dir la Kay.

—Si tanquen la clínica —va dir la Nina amb un sospir, adreçant-se a la Parminder—, suposo que haurà d’acudir a vostè per obtenir la metadona.

—No crec que hi anés —va dir la Kay, abans que la Parminder pogués respondre.

—¿Què vol dir? —va preguntar la Parminder, contrariada.

Les altres dones se la van quedar mirant.

—Doncs que agafar autobusos i recordar cites no és el fort de la Terri —va dir la Kay—. Per anar a Bellchapel, en canvi, només ha de travessar el carrer.

—Ah —va fer la Parminder, morta de vergonya—. Sí. Perdó. Té tota la raó.

(S’havia pensat que la Kay feia referència a la reclamació per la mort de la Catherine Weedon; que no creia que la Terri Weedon es fiés d’ella.

Concentra’t en el que diuen. ¿Què coi et passa?)

—Així doncs, per resumir —va dir la supervisora, mirant els fulls que tenia al davant—, tenim un cas de negligència parental amb alguns indicis d’atenció adequada. —Va sospirar, però amb més exasperació que no pas tristesa—. De moment, hem aturat la crisi més immediata: la mare ha deixat de consumir; en Robbie torna a anar a la llar, on el podem vigilar, i no hi ha perill immediat per a la seva integritat. Tal com diu la Kay, es manté a la llista d’infants en risc… Crec que haurem de tornar-nos a reunir d’aquí a quatre setmanes…

La reunió encara es va allargar quaranta minuts més. Quan van aixecar la sessió, la Kay va acompanyar la Parminder a l’aparcament.

—Ha estat molt amable de venir en persona; la majoria de metges envien un informe.

—Tenia el matí lliure —va dir la Parminder. Ho va dir per explicar la seva assistència, perquè no suportava quedar-se asseguda a casa, sola i sense tenir res per fer, però va semblar que la Kay s’ho prenia com si volgués més compliments i els hi va oferir.

Quan van ser davant el cotxe de la Parminder, la Kay va dir:

—Vostè és regidora al consell del districte, oi? ¿En Colin li ha fet arribar les xifres sobre Bellchapel que li vaig donar?

—Sí —va dir la Parminder—. Estaria bé que en parléssim un dia. El tema és a l’ordre del dia de la pròxima reunió.

Però quan la Kay va haver marxat, després d’haver-li donat el número de telèfon i d’haver-li tornat a agrair la presència, la Parminder va tornar a pensar en en Barry, en el Fantasma i en els Mollison. Mentre conduïa pels Fields, el pensament simple que havia intentat enterrar, ofegar, per fi va aconseguir travessar les seves defenses.

Potser sí que l’estimava.





III


L’Andrew s’havia passat hores decidint la roba que es posaria el primer dia de feina a The Copper Kettle. El que havia acabat triant estava posat al respatller de la cadira de la seva habitació. Un gra d’acne especialment purulent havia decidit sortir-li en forma de cim inflat i lluent a la galta esquerra, i ell havia provat de dissimular-lo fins i tot amb base de maquillatge de la Ruth, que li havia pispat del calaix del tocador.

Aquell divendres al vespre, mentre parava taula a la cuina, pensant en la Gaia i en les set hores ben bones que passaria a prop d’ella i que ja eren a tocar, el seu pare va tornar de la feina en un estat que l’Andrew no li havia vist mai. Semblava abatut i absolutament desorientat.

—¿On és, ta mare?

La Ruth es va afanyar a sortir del rebost.

—Hola, Si-Pie! ¿Com…? ¿Què et passa?

—M’han despatxat.

La Ruth es va posar les mans a la boca, horroritzada, i llavors es va precipitar cap al seu marit, li va passar els braços pel coll i el va estrènyer.

—¿Per què? —va xiuxiuejar.

—Pel missatge —va dir en Simon—. En aquell collons de web. També han tret en Jim i en Tommy. No ens han deixat cap opció: o marxàvem voluntàriament o ens fotien fora igualment. I amb una merda d’indemnització. No arriba ni al que van donar a en Brian Grant.

L’Andrew es va quedar immòbil, calcificant-se a poc a poc en un monument de culpabilitat.

—Merda —va dir en Simon a l’espatlla de la Ruth.

—Ja trobaràs una altra cosa —va murmurar ella.

—Aquí, no —va dir en Simon.

Va seure en una cadira de la cuina, sense treure’s l’abric, i va mirar al seu voltant, massa confós per parlar. La Ruth es movia al seu voltant, enfonsada, afectuosa i plorosa. L’Andrew es va alegrar de detectar en la mirada catatònica del seu pare aquell rastre d’exageració teatral tan seu. El va fer sentir una mica menys culpable. Va continuar parant taula sense dir ni una paraula.

El sopar no va ser gens animat. En Paul, informat de la notícia, semblava aterrit, com si el seu pare el pogués acusar de ser el causant de tot plegat. En Simon va adoptar un aire de màrtir cristià durant el primer plat, dolgut però digne davant una persecució injusta, però llavors, mentre se servia crumble de poma, va esclatar:

—Penso pagar algú perquè foti una pallissa a aquell fill de puta fins que la cara de porc li surti pel clatell.

La família ja sabia que es referia a en Howard Mollison.

—Per cert, ha aparegut un altre missatge al web del consell —va dir la Ruth, sense alè—. No ets l’únic que ha rebut, Simon. La Shir… algú m’ho ha dit a la feina. La mateixa persona, el Fantasma d’en Barry Fairbrother, ha publicat un disbarat sobre la doctora Jawanda. En Howard i la Shirley han demanat a algú que es miri el web, i han vist que qui escriu aquests missatges ha fet servir el compte d’en Barry Fairbrother, i per assegurar-se que no torni a passar l’han eliminat de… de la base de dades… o de no sé on…

—¿I això m’ajudarà a recuperar el collons de feina?

La Ruth es va estar uns quants minuts sense parlar.

L’Andrew estava amoïnat pel que havia dit la seva mare. Era preocupant que investiguessin El_Fantasma_d’en_Barry_Fairbrother, i encara més que algú altre li hagués seguit els passos.

¿Qui més podia haver pensat a utilitzar el compte d’en Barry Fairbrother sinó en Fats? Però ¿per què en Fats havia volgut atacar la doctora Jawanda? ¿O era només una altra manera de fer la vida impossible a la Sukhvinder? A l’Andrew no li feia gens de gràcia…

—¿Què et passa, a tu? —va bordar en Simon des de l’altre cantó de la taula.

—Res —va murmurar l’Andrew, que llavors va intentar fer marxa enrere—: És un cop molt fort… no?… Això de la feina…

—O sigui que és un cop molt fort —va cridar en Simon; a en Paul li va caure la cullera i es va tirar gelat per sobre («Neteja això, Pauline, marieta!»)—. Benvingut al món real, cara de pizza! —va cridar a l’Andrew—. Tot és ple de cabrons que volen donar-te pel cul! O sigui que tu —va assenyalar des de l’altra banda de la taula el seu fill gran— demà t’encarregues de treure el que puguis d’en Mollison o no cal que tornis a casa!

—Simon…

En Simon va allunyar la cadira de la taula, va llançar la cullera, que va rebotar a terra amb un esclafit, i va sortir aïrat de la cuina amb un bon cop de porta. L’Andrew havia esperat l’inevitable i no va quedar decebut.

—És un cop terrible per a ell —va xiuxiuejar la Ruth, trasbalsada, als seus fills—. Després de tots els anys que ha dedicat a l’empresa… Està amoïnat per com ens mantindrà…

L’endemà, quan el despertador va sonar a dos quarts de set, l’Andrew el va aturar d’un cop quasi a l’instant i va saltar literalment del llit. Engrescat com si fos el dia de Nadal, es va rentar i vestir amb una esgarrapada, i llavors va passar quaranta minuts arreglant-se els cabells i la cara i posant-se petites quantitats de base de maquillatge als grans que es veien més.

S’esperava que en Simon l’abordaria en passar per davant de l’habitació dels seus pares, però no hi va trobar ningú. Després d’un esmorzar ràpid, va treure del garatge la bicicleta de carretera d’en Simon i va tirar baixada avall cap a Pagford.

Era un matí boirós que prometia convertir-se en un dia assolellat. A la xarcuteria, les persianes encara estaven abaixades, però quan la va empènyer, la porta es va obrir fent sonar la campaneta.

—Per aquí no! —va cridar en Howard, acostant-se-li amb el seu balandreig—. Tu has d’entrar per darrere! I deixa la bicicleta al costat dels cubells, no al davant!

La part de darrere de la xarcuteria, a la qual s’accedia per un passatge estret, consistia en un pati minúscul, amb el terra humit i empedrat, envoltat d’unes parets altes; un cobert amb uns cubells de metall de mida industrial i una trapa que donava a unes escales vertiginoses que baixaven cap a un soterrani.

—Pots lligar-la per allà, que no faci nosa —va dir en Howard, que havia aparegut a la porta del darrere, esbufegant i amb la cara suada. Mentre l’Andrew es barallava amb el cadenat, en Howard es va eixugar el front amb el davantal.

—Molt bé, començarem pel soterrani —va dir quan l’Andrew va acabar de lligar la bicicleta. Va assenyalar la trapa—. Baixa-hi i mira com el tenim organitzat.

Ell es va inclinar sobre el forat mentre l’Andrew baixava les escales. Feia anys que en Howard ja no podia baixar al soterrani. La Maureen normalment pujava i baixava aquelles escales un parell de cops per setmana, però ara que era ple de productes per al cafè eren indispensables unes cames més joves.

—Mira-t’ho tot bé —va cridar a l’Andrew, a qui ja no veia—. ¿Veus on són els pastissos i les pastes? ¿Veus els paquets de cafè i les capses de te? I al racó… ¿els rotlles de paper de vàter i les bosses d’escombraries?

—Sí —va ressonar la veu de l’Andrew des de les profunditats.

—Em pots dir senyor Mollison —va dir en Howard amb un to una mica aspre a la seva veu panteixant.

Al soterrani, l’Andrew no va saber si l’hi havia de dir llavors mateix.

—D’acord… senyor Mollison.

Va semblar sarcàstic. Es va afanyar a arreglar-ho amb una pregunta educada.

—¿Què hi ha en aquests armaris grans?

—Mira-ho tu mateix —va dir en Howard, impacient—. Per això has baixat. Per saber on has de posar les coses i d’on has de treure-les.

En Howard va sentir els sorolls somorts que l’Andrew feia en obrir les portes feixugues, i va esperar que el noi no resultés ser curt de gambals i que no necessités gaires indicacions. Aquell matí, l’asma li feia especialment la punyeta; el nivell de pol·len a l’aire era molt alt per l’època de l’any, sense comptar tota la feina extra, l’emoció i els petits contratemps que comportava l’obertura del cafè. Anava tan suat que hauria de trucar a la Shirley perquè li portés una altra camisa abans que obrissin les portes.

—Ja arriba la furgoneta! —va cridar en Howard en sentir la remor d’un motor al final del passatge—. Puja! Has de descarregar el gènere i baixar-lo al soterrani, ¿em sents? I després porta’m un parell de garrafes de llet al cafè. ¿Ho has entès?

—Sí… senyor Mollison —va dir la veu de l’Andrew des de baix.

En Howard va entrar a poc a poc per anar a buscar l’inhalador que guardava sempre a la jaqueta, que estava penjada a la rebotiga, darrere el taulell de la xarcuteria. Després d’unes quantes inhalacions profundes, es va trobar molt millor. Després d’eixugar-se novament la cara amb el davantal, es va asseure en una cadira, que va cruixir sota el seu pes.

Des que l’havia anat a veure per l’erupció a la pell, en Howard havia pensat uns quants cops en el que la doctora Jawanda li havia dit sobre el pes: que era la font de tots els seus problemes de salut.

Òbviament, era una bestiesa. Només calia mirar el noi dels Hubbard: prim com un secall i amb una asma terrible. Pel que recordava, ell sempre havia estat un home corpulent. En les poques fotografies que tenia amb el seu pare, que havia deixat la família quan ell tenia quatre o cinc anys, només estava rodanxó. Després que el seu pare marxés, la seva mare l’havia assegut al cap de taula, entre ella i la seva àvia, i sempre es disgustava si no repetia. A poc a poc havia crescut fins a ocupar completament l’espai que hi havia entre les dues dones, i als dotze anys ja pesava tant com el pare que els havia abandonat. Per a en Howard, el fet de tenir una bona gana es va convertir en sinònim de virilitat. La seva obesitat era una de les característiques que el definien. L’havia assolit amb plaer, gràcies a les dues dones que l’estimaven, i no li estranyava gens que la Benzina, que era una aixafaguitarres castradora, l’hi volgués arrabassar.

Però a vegades, en moments de feblesa, quan li costava moure’s o respirar, tenia por. Estava molt bé que la Shirley fes com si mai no hagués estat en perill, però ell recordava les llargues nits a l’hospital després que li fessin el bypass, quan no havia pogut dormir per por que el cor li fallés i s’aturés. Sempre que veia en Vikram Jawanda recordava que aquells dits llargs i foscos li havien tocat el cor nu i palpitant; la jovialitat que irradiava sempre que es trobaven era una manera de conjurar aquell terror visceral i instintiu. Després de sortir de l’hospital, li havien dit que havia de perdre una mica de pes, però ja havia perdut dotze quilos pel sol fet d’haver hagut d’alimentar-se amb aquella menjussa, i la Shirley s’havia encarregat de tornar a engreixar-lo un cop a casa…

En Howard es va quedar un moment més assegut, assaborint la facilitat amb què respirava després de fer servir l’inhalador. Aquell dia significava molt per a ell. Trenta-cinc anys enrere, havia introduït els primers refinaments gastronòmics a Pagford amb l’empenta pròpia d’un aventurer del segle XVI que tornava de l’altre cap de món carregat d’exquisideses, i Pagford, després del recel inicial, havia començat a ficar el nas amb curiositat i timidesa als seus recipients de poliestirè. Va pensar amb nostàlgia en la seva mare difunta, que havia estat tan orgullosa d’ell i del seu pròsper negoci. Es va tornar a aixecar, va agafar la gorra de caçador del penjador i se la va calar amb cura en un acte d’autocoronació.

Les noves cambreres van arribar juntes a dos quarts de nou. Els tenia preparada una sorpresa.

—Teniu —va dir, allargant-los els uniformes: uns vestits negres amb davantals blancs amb randes, exactament com se’ls havia imaginat—. Us haurien d’anar bé. La Maureen va dir que us encertaria la talla. Ella en porta un d’igual.

La Gaia va haver de contenir una rialla quan va veure entrar la Maureen, que venia del cafè amb un somriure als llavis. Portava mitges negres i uns esclops Dr. Scholl. El vestit li quedava cinc dits per sobre els genolls arrugats.

—Noies, us podeu canviar a la rebotiga —va dir, indicant-los el lloc d’on acabava de sortir en Howard.

La Gaia ja s’estava traient els texans al costat del lavabo quan es va adonar de l’expressió de la Sukhvinder.

—¿Què passa, Suks? —li va preguntar.

Aquell nou sobrenom va donar a la Sukhvinder el coratge necessari per dir el que d’altra manera potser no hauria pogut confessar.

—No puc portar això —va xiuxiuejar.

—¿Per què? —va preguntar la Gaia—. Si et quedarà bé.

—No puc.

—Però, ¿per…? Hòstia!

La Sukhvinder s’havia apujat les mànigues de la dessuadora. Tenia la part de dins dels braços coberta per unes horribles cicatrius en ziga-zaga, i se li veien uns talls vermells acabats de tancar que li anaven des del canell fins a l’avantbraç.

—Suks —va dir la Gaia en veu baixa—. ¿A què jugues, tia?

La Sukhvinder va fer que no amb el cap, amb els ulls plens de llàgrimes.

La Gaia va pensar un moment, i llavors va dir:

—Ja ho tinc. Vine.

Es va treure la samarreta de màniga llarga.

Algú va donar un bon cop a la porta, i el pestell, que estava mal tancat, va cedir: l’Andrew, tot suat i amb dos rotllos enormes de paper de vàter, ja tenia mig cos a dins la rebotiga, però la Gaia el va aturar amb un crit de ràbia. Va tornar enrere, cap on hi havia la Maureen.

—El senyor Mollison m’ha dit que posi això al lavabo dels empleats.

Merda, merda i més merda. Estava en calces i sostenidors. L’hi havia vist quasi tot.

—Perdó —va cridar l’Andrew a la porta tancada. Estava tan vermell que notava com la sang li bategava a la cara.

—Imbècil —va murmurar la Gaia a l’altre cantó. Va allargar la samarreta a la Sukhvinder—. Posa-te-la sota el vestit.

—Quedarà estrany.

—No pateixis. La setmana que ve te’n poses una de negra i ja està. Semblarà que portis màniga llarga. Ja ens inventarem alguna excusa…

Quan van sortir de la rebotiga, amb el vestit i el davantal posats, la Gaia va dir:

—Té un èczema. Per tots els braços. I l’hi han sortit unes quantes crostes.

—Vaja —va dir en Howard, mirant els braços de la Sukhvinder, coberts amb la samarreta blanca, i després la Gaia, que estava tan maca com s’havia imaginat.

—La setmana que ve en duré una de negra —va dir la Sukhvinder, incapaç de mirar en Howard als ulls.

—D’acord —va dir ell, donant un copet a la part de baix de l’esquena de la Gaia i enviant-les al cafè—. Prepareu-vos —va cridar a tots els treballadors—. Ja estem a punt… Obrim les portes, sisplau, Maureen!

Ja hi havia un grupet de clients esperant a la vorera. A fora hi havia un rètol que deia: THE COPPER KETTLE, OBRIM AVUI – PRIMER CAFÈ GRATUÏT!

L’Andrew es va passar unes quantes hores sense veure la Gaia. En Howard el va mantenir ocupat carregant llet i sucs de fruita amunt i avall per les escales dretes del soterrani i fregant el terra de la cuineta del darrere. Va fer la pausa per dinar abans que les dues cambreres. No la va veure fins que en Howard el va cridar al taulell del cafè; ella anava en l’altra direcció, cap al fons de la sala, i es van passar quasi fregant.

—Estem desbordats, senyor Price! —va dir en Howard, de molt bon humor—. Agafa un davantal net i frega’m unes quantes taules mentre la Gaia dina.

En Miles i la Samantha Mollison estaven asseguts amb les seves dues filles i la Shirley en una taula del costat de la finestra.

—Sembla que va la mar de bé, oi? —va dir la Shirley, mirant al seu voltant—. Però ¿es pot saber què porta aquesta Jawanda sota el vestit?

—Benes? —va suggerir en Miles, aclucant una mica els ulls.

—Hola, Sukhvinder —la va cridar la Lexie, que la coneixia de l’escola primària.

—No cridis, reina —la va renyar la Shirley, i la Samantha es va enfadar.

La Maureen va sortir de darrere el taulell amb el vestidet curt negre i el davantal de randa, i la Shirley es va amagar darrere la tassa de cafè.

—Déu meu, senyor —va dir en veu baixa, mentre la Maureen se’ls acostava amb un somriure radiant.

Era veritat, va pensar la Samantha, la Maureen estava ridícula, sobretot al costat d’un parell de noies de setze anys que portaven el mateix vestit, però no pensava donar a la Shirley la satisfacció de mostrar-li que estava d’acord amb ella. Es va girar ostentosament i va mirar el noi que fregava les taules. Era prim però força ample d’espatlles. Se li veien els músculs tensats sota la samarreta folgada. Era increïble pensar que el cul gros i caigut d’en Miles hagués pogut ser mai tan petit i tan tibant. Llavors el noi es va tombar i li va veure la cara plena d’acne.

—No està gens malament, oi? —va raucar la Maureen, adreçant-se a en Miles—. Hem tingut ple tot el dia.

—Molt bé, noies —va dir en Miles dirigint-se a la seva família—, ¿què demanem per fer ric l’avi?

La Samantha va demanar un bol de sopa sense gaire entusiasme just quan en Howard feia aparició procedent de la xarcuteria; s’havia passat el dia entrant al cafè cada deu minuts per saludar els clients i per controlar els diners que feien cap a la caixa.

—Un èxit total —va dir a en Miles, instal·lant-se a la seva taula—. ¿Què et sembla, el lloc, Sammy? No l’havies vist, oi? ¿T’agrada el mural? ¿I els plats?

—Mmm —va dir la Samantha—. Preciós.

—He pensat que podríem celebrar els meus seixanta-cinc anys aquí —va dir en Howard, gratant-se distretament la irritació que les pomades de la Parminder encara no li havien curat—, però no és prou gran. Em sembla que ens quedarem amb la sala parroquial.

—¿Quan serà, avi? —va cridar la Lexie—. ¿Que puc venir?

—El 29. ¿I quants anys tens ara?… Setze? És clar que pots venir —va dir en Howard tot content.

—¿El 29? —va dir la Samantha—. Però si…

La Shirley la va mirar de fit a fit.

—En Howard fa mesos que ho organitza. Fa anys que en parlem.

—… és el dia del concert de la Libby —va dir la Samantha.

—¿Un acte de l’institut? —va preguntar en Howard.

—No —va dir la Libby—. La mare m’ha comprat entrades per anar a veure el meu grup de música preferit. A Londres.

—I jo l’hi acompanyo —va dir la Samantha—. No pot anar-hi sola.

—La mare de la Harriet diu que podria…

—Si vas a Londres, t’hi acompanyo jo, Libby.

—¿El 29? —va dir en Miles, llançant una mirada severa a la Samantha—. ¿L’endemà de les eleccions?

La Samantha va deixar anar la rialla burleta que s’havia estalviat amb la Maureen.

—És el consell del districte, Miles. No crec que hagis de fer rodes de premsa.

—Bé, us hi trobarem a faltar, Sammy —va dir en Howard mentre s’aixecava recolzant-se al respatller de la cadira—. Val més que hi torni… Molt bé, Andrew, això ja està… Vés a veure si s’ha de pujar res del soterrani.

L’Andrew es va haver d’esperar al costat del taulell mentre alguns clients entraven i sortien del lavabo. La Maureen carregava la Sukhvinder amb plats de sandvitxos.

—¿Com està la teva mare? —li va preguntar de sobte, com si se li acabés d’acudir.

—Bé —va dir la Sukhvinder, posant-se vermella.

—¿No està massa trasbalsada per això tan repugnant del web del consell?

—No —va dir la Sukhvinder, amb els ulls plorosos.

L’Andrew va sortir al pati humit, que, a primera hora de la tarda, era càlid i assolellat. Tenia esperances de trobar-hi la Gaia prenent una mica l’aire, però devia ser a la rebotiga de la xarcuteria. Decebut, va encendre un cigarret. A penes hi havia fet una pipada quan la Gaia va sortir del cafè per acabar-se el dinar amb una llauna de beguda a la mà.

—Hola —va dir l’Andrew amb la boca seca.

—Hola —va dir ella. Llavors, al cap d’un moment, va afegir—: Escolta, ¿com és que aquell amic teu es passa tant amb la Sukhvinder? ¿És una cosa personal o és que és racista?

—No és racista —va dir l’Andrew. Es va treure el cigarret dels llavis, intentant no tremolar, però no se li va acudir res més. Els raigs de sol que es reflectien als cubells li escalfaven l’esquena suada; el fet de ser tan a prop d’ella, amb aquell vestit negre cenyit, era quasi insuportable, sobretot ara que havia vist el que hi havia a sota. Va fer una altra pipada al cigarret, sense saber si mai s’havia sentit tan enlluernat ni tan viu.

—¿Què li ha fet, doncs?

La corba del maluc, la cintura estreta; la perfecció dels seus ulls grossos i esquitxats de verd per sobre la llauna de Sprite. L’Andrew tenia ganes de respondre-li: Res, és un malparit; li clavo una pallissa si em deixes que et toqui…

La Sukhvinder va sortir al pati, enlluernada pel sol; la samarreta de la Gaia l’engavanyava i li feia calor.

—Diu que entris —va dir a la Gaia.

—Que s’esperi —va dir la Gaia, tan tranquil·la—. M’acabo això. Només he tingut quaranta minuts.

L’Andrew i la Sukhvinder la van mirar mentre feia un glop a la beguda, intimidats per la seva arrogància i la seva bellesa.

—¿Aquella mala pècora et deia alguna cosa de ta mare? —va preguntar la Gaia a la Sukhvinder.

La Sukhvinder va fer que sí amb el cap.

—Doncs diria que va ser el company d’aquest —va dir la Gaia tornant a mirar l’Andrew, que va trobar que aquell «aquest» era d’allò més eròtic, encara que ella l’hagués dit en sentit despectiu— qui va escriure al web el missatge sobre ta mare.

—És impossible —va dir l’Andrew, amb la veu tremolosa—. Qui ho va fer també va atacar el meu pare. Fa quinze dies.

—Què? —va preguntar la Gaia—. ¿Que la mateixa persona va publicar alguna cosa sobre el teu pare?

L’Andrew va assentir, exultant d’haver despertat el seu interès.

—No sé què d’uns robatoris, oi? —va preguntar la Sukhvinder, amb un atreviment considerable.

—Sí —va dir l’Andrew—. I ahir el van despatxar per això. O sigui que sa mare —va estar a punt d’aguantar la mirada encegadora de la Gaia— no és l’única víctima.

—Que fort —va dir la Gaia, posant la llauna al revés abans de llençar-la a un cubell—. En aquest poble la gent està ben sonada.





IV


Després del missatge sobre la Parminder al web del consell, les pors i els malsons d’en Colin van pujar un altre grau en l’escala de l’horror. No sabia com els Mollison aconseguien la informació, però si sabien allò de la Parminder…

«Per l’amor de Déu, Colin!», li havia dit la Tessa. «Només són rumors malintencionats! Res més!».

Però en Colin no gosava creure-se-la. Per naturalesa, tenia tendència a pensar que els altres també vivien amb secrets amagats que els feien tornar mig bojos. Ni tan sols el consolava saber que s’havia passat bona part de la vida adulta tement calamitats que no s’havien produït, ja que, segons la teoria de la probabilitat, era segur que una d’aquelles calamitats un dia o altre es faria realitat.

Eren dos quarts de tres i tornava de la carnisseria pensant, com sempre, que aviat el descobririen; l’enrenou que sortia del nou cafè li va cridar l’atenció i va fer que s’adonés que ja era a la plaça. Hauria travessat cap a l’altre cantó si no hagués estat a l’altura dels finestrals de The Copper Kettle; la idea de ser a prop d’algun Mollison l’aterria. Però llavors va veure una cosa darrere els finestrals que el va deixar de pedra.

Quan va entrar a la cuina de casa seva deu minuts més tard, la Tessa parlava per telèfon amb la seva germana. En Colin va deixar la cuixa de xai a la nevera i va anar a dalt, a les golfes que en Fats havia convertit en la seva habitació. Va obrir la porta de cop i, tal com s’esperava, va trobar l’habitació deserta. No recordava l’últim cop que hi havia estat. El terra era ple de roba bruta. Hi surava una olor estranya, tot i que en Fats havia deixat la lluerna oberta. En Colin va veure una gran capsa de mistos a l’escriptori. La va obrir i hi va trobar un munt de cartonets doblegats. Hi havia un paquet de paper Rizla deixat desvergonyidament al costat de l’ordinador.

En Colin va tenir la sensació que el cor se li desenganxava del pit i començava a bategar-li a l’estómac.

—Colin? —va fer la veu de la Tessa des del replà de baix—. ¿On ets?

—Aquí dalt —va cridar ell.

La Tessa va aparèixer a la porta d’en Fats amb una expressió inquieta i angoixada. Sense dir res, en Colin va agafar la capsa de mistos i li va ensenyar el que hi havia a dins.

—Oh —va fer la Tessa, en veu baixa.

—Avui ha dit que anava amb l’Andrew Price —va dir en Colin. La Tessa es va alarmar en veure el múscul que es movia a la mandíbula d’en Colin, un bonyet que li anava de banda a banda—. Acabo de passar per davant del cafè nou de la plaça i he vist l’Andrew Price treballant-hi, fregant taules. Llavors, ¿on és l’Stuart?

Feia setmanes que la Tessa feia veure que creia en Fats sempre que li deia que anava amb l’Andrew. Feia dies que es deia que la Sukhvinder devia estar equivocada, que era impossible que en Fats sortís (que es dignés a sortir) amb la Krystal Weedon.

—No ho sé —va dir—. Baixa i pren-te un te. Ara li truco.

—Em sembla que m’espero aquí —va dir en Colin, i es va asseure al llit desfet d’en Fats.

—Va, Colin… baixa —va dir la Tessa.

Tenia por de deixar-lo allà dalt. No sabia què podria trobar als calaixos o a la motxilla d’en Fats. No volia que mirés l’ordinador ni sota el llit. La seva actitud consistia a no mirar mai els racons foscos.

—Baixa, Colin —li va demanar.

—No —va dir ell, plegant-se de braços com una criatura emmurriada. El múscul de la mandíbula se li continuava movent—. Droga a l’habitació. El fill del sotsdirector.

La Tessa, que s’havia assegut a la cadira de l’ordinador d’en Fats, va tenir un rampell de ràbia que coneixia perfectament. Sabia que l’egocentrisme era una conseqüència inevitable de la malaltia del seu marit, però a vegades…

—Hi ha molts adolescents que experimenten —va dir.

—Encara el defenses, oi? ¿No se t’acut mai que són les teves excuses constants el que li fa pensar que pot fer el que li doni la gana?

Ella intentava contenir el mal humor; havia de ser la intermediària entre el seu marit i el seu fill.

—Em sap greu, Colin, però tu i la teva feina no sou el centre del món…

—Ja… O sigui que, si em despatxen…

—¿Per què t’han de despatxar?

—Per l’amor de Déu! —va cridar en Colin, escandalitzat—. Tot recau en mi… I jo ja tinc prou problemes… Ja és un dels alumnes més problemàtics de l’ins…

—No és veritat! —va cridar la Tessa—. Ets l’únic que pensa que l’Stuart no és un adolescent normal i corrent. No és en Dane Tully!

—Va pel mateix camí que en Tully… amb droga a l’habitació…

—Ja et vaig dir que hauríem hagut d’enviar-lo a Paxton High! Ja sabia que si anava a Winterdown t’ho prendries tot personalment! ¿T’estranya que es rebel·li, si sempre ha de pensar a estar a la teva altura? No he volgut mai que anés al teu institut!

—Ni jo —va bramar en Colin, aixecant-se—. De fet, no l’he volgut mai, a ell!

—No ho diguis, això —va dir la Tessa, amb la veu entretallada—. Ja sé que estàs enfadat… però això no ho diguis.

La porta de casa va retrunyir dos pisos més avall. La Tessa va mirar al seu voltant, espantada, com si en Fats hagués d’aparèixer a l’instant al seu costat. No s’havia sobresaltat només pel soroll. L’Stuart no donava mai cops de porta; normalment entrava i sortia com un espectre.

Els seus passos coneguts a les escales; ¿sabia, o sospitava, que eren a la seva habitació? En Colin esperava amb els braços als costats i els punys tancats. La Tessa va sentir el cruixit de l’esglaó del mig, i llavors en Fats va aparèixer davant seu. Estava segura que s’havia preparat l’expressió que tenia a la cara: una barreja d’avorriment i desdeny.

—Bona tarda —va dir, mirant la seva mare i després el seu pare, que estava tens i garratibat. Tenia tota la serenitat que en Colin no havia tingut mai—. Quina sorpresa.

Desesperada, la Tessa li va intentar explicar la situació.

—El pare estava amoïnat per saber on eres —va dir, amb un to suplicant—. Has dit que anaves amb l’Arf, però el pare l’ha vist…

—Sí, hi ha hagut un canvi de plans —va dir en Fats.

Va mirar cap on havia deixat la capsa de mistos.

—Així, ¿penses dir-nos on eres? —va preguntar en Colin. Tenia gotetes blanques de saliva a la comissura dels llavis.

—Ah, sí, si ho voleu… —va dir en Fats, i es va aturar.

—Stu —va dir la Tessa, fent entre un gemec i un xiuxiueig.

—Estava amb la Krystal Weedon —va dir en Fats.

Oh, Déu meu, no, va pensar la Tessa. No, no, no…

—¿Que què? —va dir en Colin, tan desconcertat que es va oblidar de posar agressivitat a la veu.

—Que estava amb la Krystal Weedon —va repetir en Fats, una mica més fort.

—¿I des de quan és amiga teva? —va dir en Colin, després d’una pausa infinitesimal.

—Fa un temps —va dir en Fats.

La Tessa va veure que en Colin s’esforçava per formular una pregunta massa grotesca.

—Ens ho hauries hagut de dir, Stu —va dir ella.

—¿El què?

La Tessa tenia por que en Fats portés la conversa a extrems perillosos.

—On anaves —va dir, posant-se dreta i mirant de semblar natural—. El pròxim cop, truca’ns.

Va mirar en Colin amb l’esperança que la seguís cap a la porta. Però ell es va quedar palplantat al mig de l’habitació, mirant en Fats horroritzat.

—Vols dir que… ¿et veus amb la Krystal Weedon? —va preguntar.

Estaven cara a cara; en Colin era uns quants centímetres més alt, però qui dominava la situació era en Fats.

—¿«Et veus»? —va repetir en Fats—. ¿Què vols dir «et veus»?

—Ja saps què vull dir! —va dir en Colin, posant-se vermell.

—¿Vols dir si me la tiro? —va preguntar en Fats.

El lleu crit de la Tessa («Stu!») va quedar ofegat pel d’en Colin.

—Com collons t’atreveixes!

En Fats es va quedar mirant en Colin amb una rialleta als llavis. Tot en ell era burla i provocació.

—Què? —va dir en Fats.

—¿Estàs dient…? —en Colin, cada cop més vermell, no trobava les paraules— ¿Estàs dient que dorms amb la Krystal Weedon?

—¿Que potser seria un problema? —va preguntar en Fats, mirant la seva mare—. Tots voleu ajudar la Krystal, no?

—Ajudar…

—¿No intenteu mantenir la clínica oberta per ajudar la família de la Krystal?

—¿I què hi té a veure, això, amb…?

—No veig quin problema hi ha que surti amb ella.

—¿O sigui que sortiu? —va preguntar la Tessa amb un to sec. Si en Fats volia dur les coses al seu territori, estava disposada a seguir-lo—. ¿I on aneu, quan sortiu, Stuart?

La seva rialleta li feia fàstic. Ni tan sols intentava dissimular una mica de pudor.

—Bé, no ho fem ni aquí ni a casa seva…

En Colin va aixecar un braç i va descarregar el puny amb totes la forces a la galta d’en Fats, que en aquell moment mirava la seva mare i no s’ho esperava; va anar trontollant cap a un costat, va topar amb l’escriptori i va caure a terra. Al cap d’un moment es va aixecar, però la Tessa ja s’havia posat entre tots dos, de cara al seu fill.

Darrere seu, en Colin repetia:

—Malparit! Ets un malparit!

—¿Ah, sí? —va dir en Fats, que ja no reia—. M’estimo més ser un malparit que ser algú com tu, imbècil!

—No! —va cridar la Tessa—. Marxa, Colin! Marxa!

En Colin, horroritzat, furiós i trasbalsat, va dubtar un moment, i llavors va sortir de l’habitació; van sentir com ensopegava baixant les escales.

—¿Com has pogut? —va xiuxiuejar la Tessa al seu fill.

—¿Com he pogut què? —va dir l’Stuart, amb una expressió que va alarmar tant la seva mare que es va afanyar a tancar la porta de l’habitació.

—T’estàs aprofitant d’aquesta noia, Stuart, i ho saps. I la manera com has parlat al teu…

—I una merda —va dir en Fats, caminant amunt i avall, sense cap rastre de la serenitat que havia tingut—. I una merda, me n’aprofito. Sap perfectament el que vol… Que visqui als Fields no vol dir que… El que passa és que tu i en Cubby no voleu que me la tiri perquè és massa poca cosa per…

—No és veritat! —va dir la Tessa, tot i que sí que ho era; es preocupava per la Krystal, però li hauria agradat saber que en Fats havia tingut el seny de fer servir preservatius.

—Tu i en Cubby sou uns hipòcrites de merda —va dir, sense deixar de moure’s amunt i avall per l’habitació—. Us ompliu la boca dient que voleu ajudar les Weedon, però no voleu que…

—Ja n’hi ha prou! —va cridar la Tessa—. No em parlis així! ¿No t’adones…? ¿No entens que…? ¿Ets tan egoista que…?

No va trobar les paraules. Es va tombar, va obrir la porta i va marxar tancant amb un cop sec.

La sortida de la seva mare va produir un efecte estrany sobre en Fats, que va parar de moure’s i es va quedar uns quants segons contemplant la porta tancada. Llavors es va regirar les butxaques, en va treure un cigarret i el va encendre, sense preocupar-se de dirigir el fum cap a la lluerna oberta. Va voltar una vegada i una altra per l’habitació, sense poder controlar els seus pensaments: tot d’imatges barrejades i entretallades li desfilaven pel cervell a un ritme trepidant.

Va recordar un divendres al vespre de feia quasi un any, quan la Tessa havia pujat a la seva habitació per dir-li que l’endemà el seu pare volia que anessin a jugar a futbol amb en Barry i els seus fills.

(—Què? —havia dit en Fats, perplex. Era una proposta sense precedents.

—Un partidet. Per divertir-vos —havia dit la Tessa, mirant la roba apilada a terra per evitar la mirada d’en Fats.

—¿I per què?

—Perquè el pare troba que pot estar bé —va dir la Tessa, ajupint-se a collir una camisa de l’institut—. En Declan vol entrenar-se, em sembla. Té un partit aviat.

En Fats era molt bo jugant a futbol. Tothom se’n sorprenia; la gent es pensava que no li agradaria l’esport, que passaria de jugar en equip. Però jugava tal com parlava, amb habilitat, driblant, rient-se dels que no en sabien, prenent riscos sense preocupar-se per si no se’n sortia.

—No sabia que hi jugués.

—El pare en sap molt. Quan ens vam conèixer, hi jugava dos cops per setmana —va dir la Tessa, molesta—. Demà a les deu, d’acord? Et rentaré els pantalons del xandall.)

En Fats va fer una pipada al cigarret mentre revivia aquells records contra la seva voluntat. ¿Per què hi havia anat? Ara hauria rebutjat prendre part en aquella pallassada d’en Cubby i s’hauria quedat al llit fins que s’haguessin cansat de cridar-lo. Un any enrere encara no havia entès què era ser autèntic.

(Aquell dia, doncs, havia marxat de casa amb en Cubby; havien caminat l’un al costat de l’altre durant cinc minuts llarguíssims, tots dos perfectament conscients de l’enorme fossa que els separava.

El camp de futbol era el de Saint Thomas. Era un dia assolellat i al camp no hi havia ningú. Van formar dos equips de tres, ja que en Declan tenia un amic que passava el cap de setmana a casa. L’amic, que idolatrava en Fats com un heroi, va anar amb en Cubby i en Fats.

En Fats i en Cubby es passaven la pilota sense dir res, mentre que en Barry, que era de lluny el pitjor jugador dels sis, no parava de cridar, consolar i animar el seu equip amb el seu accent de Yarvil mentre anava amunt i avall pel camp delimitat amb les dessuadores. Quan en Fergus va macar un gol, en Barry va córrer cap a ell per topar pit amb pit, però va calcular malament i va picar amb la part de dalt del cap a la mandíbula d’en Fergus. Tots dos van caure a terra: en Fergus es va quedar assegut, rient i gemegant de dolor, mentre que en Barry li demanava perdó amb uns crits hilarants. En Fats també va riure, però quan va sentir la rialla estranya i ressonant d’en Cubby, es va girar amb cara de pomes agres.

I llavors va arribar el pitjor moment, el moment horripilant i lamentable en què, amb el marcador empatat i quedant poc temps per acabar, en Fats va prendre la pilota a en Fergus i en Cubby li va cridar: «Vinga, Stu, xaval!»

«Xaval». En Cubby no havia dit «xaval» en sa vida. Va ser un crit lamentable, buit i forçat. Volia ser com en Barry; volia imitar la manera senzilla i espontània que tenia en Barry d’animar els seus fills; volia impressionar en Barry.

La pilota va sortir com una bola de canó del peu d’en Fats, que va tenir temps —abans que la pilota petés de ple al rostre estúpid i desprevingut d’en Cubby, abans que se li trenquessin les ulleres i li brollés una sola gota de sang sota l’ull— d’adonar-se del seu propòsit, de saber que l’havia volgut tocar, i que aquell xut havia estat una mena de càstig.)

No havien tornat a jugar a futbol. Aquell petit intent fracassat d’unir pare i fill havia quedat oblidat, com tants d’altres anteriors.

No l’he volgut mai, a ell!

Estava segur que ho havia sentit bé. En Cubby parlava d’ell. Eren a la seva habitació. ¿De qui més podien parlar, si no?

Doncs a mi me la sua, va pensar en Fats. Era el que sempre havia sospitat. No sabia d’on sortia aquella fredor que de sobte li va omplir el pit.

Va posar a lloc la cadira de l’ordinador, que havia caigut quan en Cubby li havia pegat. La reacció més autèntica hauria estat treure la seva mare del mig i etzibar un cop de puny a la cara d’en Cubby. Tornar-li a trencar les ulleres. Fer-lo sagnar. Ara li sabia greu no haver-ho fet.

Però hi havia altres maneres de venjar-se. Feia anys que sentia coses. Sabia molt més de les pors absurdes d’en Cubby del que ells es pensaven.

Els dits li anaven més lents que de costum. Mentre obria la pàgina del consell del districte, va embrutar el teclat amb la cendra del cigarret que tenia als llavis. Feia unes quantes setmanes, havia buscat informació sobre les injeccions SQL i havia trobat el codi que l’Andrew no li havia volgut donar. Després de repassar els últims missatges penjats al fòrum del consell, hi va entrar sense dificultat fent servir el compte de la Betty Rossiter, va canviar el nom d’usuari per «El_Fantasma_d’en_Barry_Fairbrother» i va començar a escriure.





V


La Shirley Mollison estava segura que el seu marit i el seu fill exageraven el perill que representava per al consell deixar penjats al web els missatges del Fantasma. No veia que els missatges fossin pitjors que els rumors, i els rumors, que ella sabés, no estaven pas penats per la llei. Tampoc no creia que la llei fos prou estúpida i irracional per fer-li pagar a ella el que havien escrit altres persones: hauria estat una injustícia monstruosa. Estava molt orgullosa que en Miles hagués estudiat Dret, però estava convençuda que allò no ho tenia ben entès.

Revisava els fòrums fins i tot més sovint del que en Miles i en Howard li havien aconsellat, però no pas perquè tingués por de les conseqüències legals. Tenia la certesa que el Fantasma d’en Barry Fairbrother encara no havia acomplert l’objectiu que s’havia proposat de destrossar tots els partidaris dels Fields, i volia ser la primera de llegir el missatge següent. Uns quants cops al dia es ficava a l’antiga habitació de la Patricia i obria la pàgina. A vegades la recorria un lleu calfred mentre passava l’aspiradora o pelava patates, i anava corrents a l’estudi, on tenia una nova decepció.

La Shirley sentia una afinitat especial i secreta amb el Fantasma. Havia triat el seu web com a plataforma per denunciar la hipocresia dels rivals d’en Howard, i allò, als seus ulls, li permetia sentir l’orgull d’un naturalista que havia construït un hàbitat on una espècie rara s’havia dignat a fer el niu. Però no era només allò. A la Shirley li encantaven la ràbia, la impietat i l’audàcia del Fantasma. Es preguntava qui devia ser, i s’imaginava un home fort i enigmàtic plantat darrere d’ella i en Howard, fent-los costat, obrint-los camí entre els rivals que s’anaven desplomant a mesura que ell els travessava amb els seus propis secrets.

No sabia per què, però cap dels homes de Pagford no li semblava digne de ser el Fantasma; hauria quedat decebuda d’assabentar-se que era algun dels detractors dels Fields que coneixia.

—Això suposant que sigui un home —va dir la Maureen.

—Ben vist —va convenir en Howard.

—Doncs per mi és un home —va replicar la Shirley amb fredor.

Quan en Howard va marxar cap al cafè diumenge al matí, la Shirley, encara amb la bata posada i una tassa de te a la mà, es va dirigir automàticament cap a l’estudi i va entrar al web.

«Les Fantasies d’un sotsdirector», enviat per «El_Fantasma_d’en_Barry_Fairbrother».

Va deixar el te amb les mans tremoloses, va clicar el missatge i el va llegir bocabadada. Llavors va córrer cap al saló, va agafar el telèfon i va trucar al cafè, però comunicava.

A penes cinc minuts més tard, la Parminder Jawanda, que també havia agafat el costum de mirar el fòrum de la pàgina del consell molt més sovint del que era habitual, hi va entrar i va veure el missatge. Com la Shirley, la seva reacció immediata va ser agafar el telèfon.

Els Wall esmorzaven sense en Fats, que encara dormia al pis de dalt. Quan la Tessa va contestar, la Parminder no li va deixar ni temps per saludar.

—Hi ha un missatge sobre en Colin al web del consell. No l’hi deixis veure, passi el que passi.

Els ulls espantats de la Tessa es van girar cap al seu marit, que era a menys d’un metre del telèfon i havia sentit totes les paraules que la Parminder havia dit amb veu clara i forta.

—Ja et trucaré —va dir la Tessa amb to agitat—. Colin —va dir mentre es barallava amb l’auricular perquè quedés ben penjat—. Colin, espera’t…

Però ell ja havia sortit de la cuina, saltironejant, amb els braços tensos als costats, i la Tessa va haver de córrer per atrapar-lo.

—Potser val més que no ho mirem —li va dir, mentre la mà grossa i nuosa d’en Colin movia el ratolí per la taula—. O puc llegir-ho jo i…

Les fantasies d’un sotsdirector

Entre els homes que tenen l’ambició de representar la comunitat al consell del districte hi trobem en Colin Wall, sotsdirector de l’institut Winterdown. Als votants els pot interessar saber que en Wall, gran amant de la disciplina més severa, viu en una fantasia d’allò més curiosa. El senyor Wall té tanta por que un alumne l’acusi de comportament sexual inapropiat que sovint ha hagut de demanar la baixa laboral per refer-se. Si el senyor Wall va realitzar tocaments a un alumne de primer o no, és un extrem que el Fantasma no pot assegurar. Tanmateix, el fervor de les seves febrils fantasies fa pensar que, encara que no ho hagi fet, li agradaria fer-ho.



Això ho ha escrit l’Stuart, va pensar la Tessa immediatament.

La llum que sortia de la pantalla feia que el rostre d’en Colin tingués un aspecte cadavèric. Era tal com se l’imaginava si hagués tingut un atac de feridura.

—Colin…

—Suposo que la Fiona Shawcross ho ha dit a algú —va xiuxiuejar ell.

La catàstrofe que sempre havia temut havia arribat. Era el final de tot. Sempre s’havia imaginat prenent somnífers. No sabia si en tenien prou a casa.

La Tessa, que havia quedat desconcertada en sentir el nom de la directora, va dir:

—La Fiona no… De tota manera, no ho sap…

—Sap que tinc un trastorn obsessiu compulsiu.

—Sí, però no sap… de què tens por…

—Sí que ho sap —va dir en Colin—. L’hi vaig dir l’últim cop que vaig demanar la baixa.

—¿Per què? —va saltar la Tessa—. ¿Per quins set sous l’hi havies de dir?

—Li volia explicar per què era tan important que descansés —va dir en Colin, quasi amb humilitat—. Vaig pensar que havia de saber fins a quin punt era greu.

La Tessa va reprimir un fort desig d’escridassar-lo. Allò explicava el to tenyit de repulsió amb què la Fiona el tractava i en parlava; a la Tessa no li havia caigut mai bé, sempre l’havia trobat freda i antipàtica.

—Sigui com sigui —va dir—, no crec que la Fiona tingui res a veure amb…

—No directament —va dir en Colin, posant-se una mà tremolosa al llavi superior, que tenia perlejat de suor—. Però en Mollison n’ha sentit algun rumor.

No ha estat en Mollison. Això ho ha escrit l’Stuart, ho sé. La Tessa reconeixia el seu fill en cada frase. No se sabia avenir que en Colin no ho veiés, que no relacionés el missatge amb la discussió del dia anterior, amb el fet que hagués pegat al seu fill. Fins i tot s’ha permès una petita al·literació. Els deu haver escrit tots: el d’en Simon Price, el de la Parminder. La Tessa estava horroritzada.

Però en Colin no pensava en l’Stuart. Rememorava uns pensaments que eren tan vius com els records, com les impressions sensorials, uns pensaments repugnants i violents: una mà que agafava i premia en passar entre una munió compacta de cossos joves; un crit de dolor, el rostre contret d’una criatura. I després una pregunta que es feia una vegada i una altra: ¿ho havia fet? ¿Li havia agradat? No se’n recordava. Només sabia que no podia parar de pensar-hi, de veure com passava, de sentir com passava. Carn suau sota una fina brusa de cotó; agafar, prémer, dolor i sorpresa; una violació. ¿Quantes vegades? No ho sabia. S’havia passat hores i hores preguntant-se quantes criatures sabien el que feia, si n’havien parlat entre ells, quant de temps passaria fins que el descobrissin.

Com que no sabia quantes vegades havia comès aquella atrocitat, i com que no podia confiar en ell mateix, es carregava de papers i dossiers per no tenir les mans lliures per atacar quan anava pels passadissos. Cridava a la canalla que sortissin, que el deixessin passar. Era inútil. Sempre hi havia ressagats que l’avançaven corrent, que venien corrent, i amb les mans plenes s’imaginava altres maneres de tenir-hi un contacte indecorós: un colze que canviava de lloc ràpidament per fregar un pit; un pas cap al costat per assegurar una topada; una cama que s’entrebancava sense voler perquè un entrecuix li toqués a la carn.

—Colin —va dir la Tessa.

Però ell tornava a plorar, amb uns grans sanglots que sacsejaven el seu cos gran i desmanyotat, i quan la Tessa el va envoltar amb els braços i va prémer el rostre contra el d’ell, les seves pròpies llàgrimes li van mullar la pell.

A pocs quilòmetres de distància, a Hilltop House, en Simon Price estava assegut a la sala, davant un ordinador nou de trinca. El fet de veure marxar l’Andrew amb bicicleta per anar a treballar amb en Howard Mollison i el pensament que havia hagut de pagar el preu de mercat per aquell ordinador feien que estigués més irritable i se sentís més perseguit que mai. En Simon no havia mirat el web del consell del districte des de la nit en què havia llençat l’ordinador robat, però, per una associació d’idees, se li va acudir comprovar si el missatge que li havia costat la feina encara era al web, i per tant si el podien veure les possibles empreses que el volguessin contractar.

No hi era. En Simon no sabia que era gràcies a la seva dona, ja que la Ruth tenia por de reconèixer que havia trucat a la Shirley, ni que fos per demanar-li que eliminés el missatge. Lleugerament animat, en Simon va buscar el missatge sobre la Parminder, però tampoc no el va trobar.

Estava a punt de sortir del web quan va veure l’últim missatge, que duia per títol «Fantasies d’un sotsdirector».

El va llegir dos cops i llavors, sol a la sala, es va posar a riure. Era una rialla salvatge i triomfant. No li havia agradat mai, aquell home corpulent i desairós amb aquell front enorme. Li va encantar veure que ell, en Simon, encara se n’havia sortit prou bé comparat amb en Wall.

La Ruth va entrar a la sala amb un somriure tímid; estava contenta de sentir riure en Simon, ja que des que havia perdut la feina havia estat d’un humor terrible.

—¿De què rius?

—¿Saps el pare d’en Fats? En Wall, el sotsdirector. Doncs és un puto pedòfil.

El somriure de la Ruth es va esvair. Es va afanyar a llegir el missatge.

—Vaig a dutxar-me —va dir en Simon, tot content.

La Ruth es va esperar que marxés abans d’intentar trucar a la seva amiga Shirley per avisar-la d’aquell nou escàndol, però el telèfon dels Mollison comunicava.

La Shirley per fi havia contactat amb en Howard a la xarcuteria. Ella encara anava amb la bata; ell caminava per la rebotiga de darrere el taulell.

—… fa hores que et truco…

—La Mo, que no parava de xerrar. ¿I què deia aquest missatge? A poc a poc.

La Shirley va llegir el missatge sobre en Colin, vocalitzant com si fos una locutora. En Howard la va interrompre abans que arribés al final.

—¿Ho has copiat en algun lloc?

—Eh? —va fer ella.

—¿L’estàs llegint de la pantalla? ¿Encara hi és? ¿L’has eliminat?

—Ara ho feia —va mentir la Shirley, nerviosa—. He pensat que t’agradaria…

—Treu-lo ara mateix! Déu del cel, Shirley, això se’ns escapa de les mans… No podem tenir aquestes coses al web!

—Em pensava que voldries…

—Elimina-ho com sigui, i ja en parlarem quan torni! —va cridar en Howard.

La Shirley estava furiosa: ells no s’aixecaven mai la veu.





VI


La pròxima reunió del consell del districte, la primera des de la mort d’en Barry, seria crucial en la batalla que es lliurava pels Fields. En Howard no havia acceptat ajornar les votacions sobre el futur de la clínica de desintoxicació Bellchapel ni sobre el desig de Pagford de transferir a Yarvil les competències sobre la barriada.

La Parminder va proposar, doncs, que ella, en Colin i la Kay es reunissin el vespre abans de la reunió per acordar l’estratègia.

—Pagford no pot decidir unilateralment modificar el límit del districte, oi? —va preguntar la Kay.

—No —va dir la Parminder, carregant-se de paciència (la Kay no podia evitar ser una nouvinguda)—, però el consell municipal ha demanat l’opinió de Pagford, i en Howard està decidit a fer que el que els arribi sigui la seva opinió.

La reunió tenia lloc a la sala d’estar dels Wall, ja que la Tessa havia pressionat subtilment en Colin perquè convidés les dues dones a un lloc on ella pogués sentir el que deien. La Tessa va repartir copes de vi, va deixar un gran bol de patates a la tauleta i va seure en silenci mentre els altres parlaven.

Estava esgotada i enrabiada. El missatge anònim havia provocat un dels atacs d’ansietat més extenuants que havia tingut mai en Colin, fins al punt que no havia pogut anar a l’institut. La Parminder sabia que estava molt malament —ella li havia signat la baixa—, però l’havia convidat a participar en aquella reunió prèvia sense tenir en compte, semblava, els nous brots de paranoia i d’inquietud amb què la Tessa s’hauria d’enfrontar aquella nit.

—Sens dubte hi ha un cert ressentiment per la manera com els Mollison porten les coses —deia en Colin amb el to altiu i informat que adoptava a vegades quan feia veure que no coneixia ni la por ni la paranoia—. Em sembla que la gent comença a estar farta que es pensin que poden parlar en nom de tot el poble. És la impressió que he tingut amb la gent que he sondejat.

La Tessa va pensar amb amargor que tant de bo en Colin pogués posar de tant en tant aquella capacitat de dissimular al seu servei. Abans, feia molt de temps, li havia agradat ser la confident d’en Colin, l’única dipositària dels seus terrors i la font de tot el seu consol, però aquell paper ja no l’afalagava. Aquella matinada ell s’havia passat de les dues fins a dos quarts de quatre despert, agitant-se a la vora del llit, gemegant i plorant, dient que es volia morir, que no ho podia suportar, que tant de bo no s’hagués presentat mai al consell, que estava acabat…

La Tessa va sentir en Fats a l’escala i es va posar en tensió, però el seu fill va passar de llarg la porta oberta cap a la cuina, a penes llançant una mirada de menyspreu a en Colin, que estava inclinat davant la llar de foc, assegut en un puf de pell, amb els genolls a l’altura del pit.

—Potser el fet que es presenti en Miles farà que la gent digui prou d’una vegada… Fins i tot els aliats naturals dels Mollison —va dir la Kay, esperançada.

—Podria ser —va dir en Colin, assentint amb el cap.

La Kay es va adreçar a la Parminder.

—¿Creu que el consell realment votarà a favor d’expulsar Bellchapel de l’edifici? Ja sé que la gent es posa nerviosa amb les xeringues que es llencen i amb els drogoaddictes que volten pel barri, però la clínica és a quilòmetres de Pagford… ¿Per què els importa tant?

—En Howard i l’Aubrey es fan serveis l’un a l’altre —va explicar la Parminder, que tenia el rostre tibant i feia ulleres. (Era ella qui havia d’assistir l’endemà a la reunió del consell i lluitar amb en Howard Mollison i els seus socis sense en Barry al costat.)— Han de retallar despeses en l’àmbit municipal. Si en Howard treu la clínica de l’edifici actual, que és molt barat, la gestió de la clínica serà molt més cara i així en Fawley podrà dir que els costos han pujat i justificar que el municipi en retalli el pressupost. I llavors en Fawley farà tots els possibles perquè els Fields tornin a pertànyer a Yarvil.

Cansada de donar tantes explicacions, la Parminder va fer veure que es mirava la nova pila de documents sobre Bellchapel que havia portat la Kay per quedar-se al marge de la conversa.

¿Què hi faig, aquí?, es va preguntar.

Hauria pogut ser a casa amb en Vikram, que mirava una telecomèdia amb la Jaswant i en Rajpal quan ella havia marxat. Les seves rialles l’havien sacsejat; ¿quant feia que no reia, ella? ¿Què hi feia, allà, bevent un vi dolent i tebi, lluitant per una clínica que no necessitaria mai i per un barri habitat per persones que segurament no li caurien bé si les conegués? Ella no era com en Bhai Kanhaiya, que no veia la diferència entre l’ànima dels amics i la dels enemics; ella era incapaç de veure cap llum de Déu irradiant d’en Howard Mollison. De fet, li feia més il·lusió imaginar-se la derrota d’en Howard Mollison que saber que les criatures dels Fields podrien continuar estudiant a Saint Thomas o que els seus habitants es podrien continuar desintoxicant de les addiccions a Bellchapel, tot i que pensava, d’una manera desapassionada i distant, que tot allò eren coses positives…

(En el fons, però, sí que sabia per què ho feia. Volia guanyar per en Barry. Ell li havia explicat tot el que havia significat per a ell anar a Saint Thomas. Els companys de classe l’havien convidat a jugar a casa seva; ell, que havia viscut en una caravana amb la seva mare i els seus dos germans, s’havia delectat amb les cases còmodes i cuidades de Hope Street i l’havien meravellat les grans cases victorianes de Church Row. Fins i tot havia anat a una festa d’aniversari en aquella mateixa casa amb cara de vaca que posteriorment havia comprat i en la qual havia pujat els seus quatre fills.

S’havia enamorat de Pagford, amb el riu i els camps i les cases de parets sòlides. Havia somiat tenir un jardí per jugar-hi, un arbre per penjar-hi un gronxador, espai i verdor pertot arreu. Havia recollit castanyes d’índies i se les havia endut als Fields. Després de passar per Saint Thomas, on sempre era el més brillant de la classe, havia estat el primer de la seva família a anar a la universitat.

L’amor i l’odi, va pensar la Parminder, una mica espantada per la seva sinceritat. L’amor i l’odi. És per això que sóc aquí…)

Va girar un dels fulls de la Kay, fent veure que estava concentrada.

La Kay estava contenta que la doctora es mirés els papers amb tanta atenció, ja que havia esmerçat molt de temps i molta cura a preparar-los. Estava segura que qualsevol que llegís aquell material es convenceria que la clínica Bellchapel havia de continuar sent on era.

Però, per sobre de les estadístiques, dels casos anònims i dels testimonis en primera persona, la Kay veia la clínica en termes d’una sola pacient: la Terri Weedon. La Terri havia canviat; la Kay ho notava, i això la feia estar orgullosa i alhora preocupada. La Terri donava lleus mostres de voler recuperar el control sobre la seva vida. Últimament, li havia dit dos cops: «No em prendran en Robbie, no els hi permetré», i aquelles paraules no havien estat un clam d’impotència davant el destí sinó una autèntica declaració d’intencions.

«Ahir el vaig portar a la guarderia», havia dit a la Kay, que havia comès l’error de fer cara de sorpresa. «¿Per què fots aquesta cara? ¿Que no sóc prou bona per portar-lo a aquell collons de guarderia?».

La Kay sabia que si les portes de Bellchapel es tancaven als nassos de la Terri, la delicada estructura que estaven intentant construir a partir de les desferres d’una vida quedaria esmicolada. La Terri semblava tenir una por visceral de Pagford que la Kay no entenia.

«No suporto aquest collons de poble», havia dit quan la Kay havia esmentat el nom de Pagford de passada.

Més enllà del fet que hi havia viscut la seva àvia, la Kay no sabia res de la història de la Terri amb el poble, però temia que si hi havia d’anar cada setmana per obtenir la metadona, el seu autocontrol s’ensorraria, i amb l’autocontrol, el fràgil benestar de la família.

En Colin havia pres el relleu de la Parminder i explicava la història dels Fields; la Kay assentia amb el cap, avorrida, i anava fent «Mmm» de tant en tant, però els seus pensaments eren molt lluny d’allà.

En Colin estava molt afalagat que aquella noia atractiva escoltés amb tanta atenció cada paraula que pronunciava. Aquell vespre estava més serè del que ho havia estat des que havia llegit aquell missatge horrible, que per sort ja havia desaparegut del web. Cap dels cataclismes que en Colin s’havia imaginat durant la nit no s’havia produït. No l’havien acomiadat. No hi havia cap turba enrabiada davant de casa seva. Ningú al web del consell, ni tampoc en cap altre lloc d’internet (havia fet diverses cerques al Google), no exigia que el detinguessin ni que l’empresonessin.

En Fats va tornar a passar per davant de la porta oberta fent cullerades d’un iogurt. Va donar un cop d’ull a la sala i, durant un breu instant, la seva mirada es va creuar amb la d’en Colin. En Colin va perdre a l’instant el fil del que deia.

—… i… sí, bé, resumint, és això —va concloure sense convicció. Va mirar la Tessa buscant una mica de suport, però la seva dona mirava distretament al buit. En Colin es va sentir una mica dolgut; havia pensat que la Tessa estaria contenta de veure que es trobava molt millor, que tornava a ser amo dels seus actes després de l’horrible nit en blanc que havien passat. La sensació de terror i de caiguda en picat li continuava regirant el ventre, però almenys trobava un cert consol en la presència de la Parminder, a qui considerava companya d’infortuni i de persecució, i en l’actitud receptiva de l’atractiva assistenta social.

A diferència de la Kay, la Tessa havia escoltat totes i cadascuna de les paraules que en Colin havia dit sobre el dret dels Fields de continuar sota l’empara de Pagford. Tal com ho veia ella, darrere aquelles paraules no hi havia ni un bri de convicció. En Colin volia creure el que havia cregut en Barry, i volia derrotar els Mollison perquè allò era el que havia volgut en Barry. A en Colin no li queia bé la Krystal Weedon, però a en Barry sí, i per això suposava que la noia tenia més qualitats de les que ell li sabia veure. La Tessa sabia que el seu marit era una estranya barreja d’arrogància i humilitat, de conviccions indestructibles i inseguretats.

Són uns il·lusos acabats, va pensar la Tessa, observant com tots tres s’embrancaven a llegir un paràgraf que la Parminder havia tret dels documents de la Kay. Es pensen que podran canviar seixanta anys de ràbia i de rancor amb uns quants fulls d’estadístiques. Cap d’ells no era en Barry. Ell havia estat un exemple vivent del que ells tres proposaven en teoria: el pas, a través de l’educació, de la pobresa a la riquesa, de viure en la impotència i la dependència a poder fer una contribució valuosa a la societat. ¿No s’adonaven que eren uns advocats mediocres si es comparaven amb l’home que havia mort?

—No hi ha dubte que la gent està farta que els Mollison vulguin manegar-ho tot —deia en Colin.

—Estic segura que, si llegeixen això —va afegir la Kay—, no podran dir que la clínica no fa una feina crucial.

—Al consell no tothom ha oblidat en Barry —va dir la Parminder, amb una veu lleugerament tremolosa.

La Tessa es va adonar que els seus dits greixosos es movien en va dins el bol. Mentre els altres parlaven, ella s’havia acabat totes les patates.





VII


Era un matí clar i agradable, i la sala d’ordinadors de l’institut Winterdown s’anava escalfant a mesura que s’acostava l’hora de dinar. La llum que es filtrava pels vidres bruts de les finestres formava taques molestes a les pantalles plenes de pols. Tot i que no hi havia ni en Fats ni la Gaia per distreure’l, l’Andrew Price no es podia concentrar. No podia parar de pensar en la conversa que havia sentit la nit anterior entre els seus pares.

Havien parlat seriosament d’anar a viure a Reading, on vivien la germana i el cunyat de la Ruth. L’Andrew s’havia quedat al minúscul rebedor a les fosques, parant l’orella cap a la porta oberta de la cuina: pel que semblava, un oncle que l’Andrew i en Paul a penes coneixien perquè en Simon no el suportava havia ofert una feina, o la possibilitat d’una feina, al seu pare.

—Són menys diners —havia dit en Simon.

—No ho saps. No ho ha dit…

—Segur que sí. I allà la vida serà més cara.

La Ruth havia fet un soroll que no volia dir res. L’Andrew, que quasi no gosava ni respirar al rebedor, havia comprès que la resistència de la seva mare a donar la raó a en Simon significava que ella volia marxar.

L’Andrew no es podia imaginar els seus pares en una casa que no fos Hilltop House, ni en un entorn que no fos el de Pagford. Havia donat per fet que s’hi quedarien tota la vida. Ell, l’Andrew, marxaria un dia a Londres, però en Simon i la Ruth es quedarien plantats al capdamunt del turó, com un parell d’arbres, fins que es morissin.

Havia tornat a pujar a la seva habitació sense fer soroll i havia mirat per la finestra els llums titil·lants de Pagford, enclavat en aquella vall fosca i profunda entre els turons. Va tenir la sensació que no havia vist mai aquell paisatge. Allà baix, en Fats devia fumar a la seva habitació de les golfes, segurament mirant webs porno a l’ordinador. La Gaia també hi era, immersa en els misteriosos rituals femenins. L’Andrew va pensar que ella havia viscut aquella experiència: l’havien arrencat del lloc que coneixia i l’havien trasplantat. Per fi tenien alguna cosa profunda en comú; gairebé va trobar un plaer melancòlic en la idea que, si marxava, compartiria alguna cosa amb ella.

Però la diferència era que ella no havia provocat directament el seu exili. Amb una inquietud que el rosegava per dins, havia agafat el mòbil i havia enviat un SMS a en Fats: «Pssible feina Si-Pie a Reading. Pot sr q l’agafi».

En Fats encara no havia contestat, i l’Andrew no l’havia vist en tot el matí perquè no coincidien a cap classe. Tampoc no l’havia vist els dos últims caps de setmana, ja que ell havia treballat a The Copper Kettle. La conversa més llarga que havien tingut últimament havia estat sobre el missatge que en Fats havia enviat al web del consell acusant en Cubby.

—Em sembla que la Tessa sospita —li havia dit en Fats tan tranquil—. No para de mirar-me com si ho sabés.

—¿I què li diràs? —havia mormolat l’Andrew, espantat.

L’Andrew sabia que en Fats aspirava a la glòria i al reconeixement, i sabia que li encantava brandar la veritat com una arma, però dubtava que el seu amic entengués que no havia de revelar mai el paper cabdal que ell havia tingut en les activitats del Fantasma d’en Barry Fairbrother. Sempre li havia costat fer entendre a en Fats què significava tenir un pare com en Simon; de fet, cada cop li costava més explicar-li qualsevol cosa.

Quan el professor d’informàtica va passar de llarg, l’Andrew va buscar informació de Reading a internet. Comparat amb Pagford, era una ciutat enorme. S’hi celebrava un festival anual de música i era a una seixantena de quilòmetres de Londres. Va consultar els horaris de tren. Potser aniria a la capital els caps de setmana, tal com ara agafava l’autobús per anar a Yarvil. Però tot plegat li semblava irreal: Pagford era tot el que havia conegut; encara no es podia imaginar la seva família vivint en un altre lloc.

A l’hora de dinar, l’Andrew va sortir directe de l’institut per anar a buscar en Fats. Així que va ser una mica lluny de l’edifici, va encendre un cigarret, i mentre es ficava com si res l’encenedor a la butxaca, li va encantar sentir una veu de noia que el cridava: «Ei!». La Gaia i la Sukhvinder el van atrapar.

—Hola —va dir, exhalant el fum de costat, lluny del rostre preciós de la Gaia.

A hores d’ara, tots tres compartien coses que no tenia ningú més. Dos caps de setmana treballant al cafè havien creat un vincle fràgil entre ells. Coneixien les frases típiques d’en Howard i havien patit el viu interès de la Maureen per arrencar-los detalls sobre la seva vida familiar; havien rigut junts dels seus genolls arrugats sota aquell vestit curt de cambrera, i havien intercanviat, com comerciants en una terra estranya, petits fragments d’informació personal. Així, les noies sabien que al pare de l’Andrew l’havien despatxat; l’Andrew i la Sukhvinder sabien que la Gaia treballava per poder-se comprar un bitllet de tren a Hackney; i ell i la Gaia sabien que la mare de la Sukhvinder no suportava que la seva filla treballés per a en Howard Mollison.

—¿On és aquell amic teu tan gras? —li va preguntar la Gaia quan es van posar a caminar tots tres junts.

—Ni idea —va dir l’Andrew—. No l’he vist.

—No el trobarem a faltar —va dir la Gaia—. ¿Quants en fumes al dia?

—No els compto —va dir l’Andrew, eufòric per l’interès de la Gaia—. ¿En vols un?

—No —va dir la Gaia—. No m’agrada fumar.

L’Andrew es va preguntar immediatament si la mania que tenia al tabac també s’estenia a fer petons a qui en fumava. La Niamh Fairbrother no s’havia queixat quan li havia ficat la llengua a la boca a la discoteca de l’institut.

—¿En Marco no fuma? —va preguntar la Sukhvinder.

—No, ell sempre s’entrena —va dir la Gaia.

L’Andrew ja quasi s’havia acostumat a la presència d’en Marco de Luca. El fet que la Gaia estigués protegida per aquella mena de lleialtat fora de Pagford no deixava de tenir alguns avantatges. La força de les fotografies on sortien tots dos junts i que ella tenia penjades al Facebook havia disminuït a còpia de veure-les. No creia que fos una il·lusió seva que els missatges que la Gaia i en Marco s’hi deixaven fossin cada cop menys íntims i menys freqüents. No podia saber què passava per telèfon o per correu electrònic, però estava segur que sempre que en Marco sortia a la conversa, la Gaia estava més aviat desanimada.

—Parlant del rei de Roma —va dir la Gaia.

Qui havia vist no era pas el bell Marco sinó en Fats Wall, que parlava amb en Dane Tully davant el quiosc.

La Sukhvinder es va aturar, però la Gaia la va agafar pel braç.

—Pots anar per on vulguis —va dir, estirant-la suaument perquè avancés i aclucant una mica els ulls esquitxats de verd a mesura que s’acostaven al lloc on en Fats i en Dane fumaven.

—Ei, Arf —va dir en Fats, quan els va tenir a la vora.

—Fats —va dir l’Andrew.

Per mirar d’evitar problemes, sobretot que en Fats es fiqués amb la Sukhvinder davant la Gaia, l’Andrew li va preguntar:

—¿Vas rebre el meu missatge?

—¿Quin missatge? —va dir en Fats—. Ah, sí, ¿allò d’en Simon? Així, ¿vol dir que marxes?

Ho va dir amb una indiferència que l’Andrew només va poder atribuir a la presència d’en Dane Tully.

—Potser sí —va dir l’Andrew.

—¿On vas? —va preguntar la Gaia.

—Al meu pare li han ofert una feina a Reading —va dir l’Andrew.

—A Reading és on viu el meu pare! —va dir la Gaia, sorpresa—. Podrem quedar quan hi vagi. El festival és una canya. ¿Vols que agafem un sandvitx, Suks?

L’Andrew es va quedar tan parat per aquell oferiment espontani que, quan va estar prou refet per dir que sí, la Gaia ja havia entrat al quiosc. Per un instant, va fer l’efecte que la parada d’autobús bruta, el quiosc, fins i tot en Dane Tully, tatuat i amb una samarreta i uns pantalons de xandall gastats, brillaven amb una llum gairebé celestial.

—En fi, jo tinc coses per fer —va dir en Fats.

En Dane va fer una rialleta. Abans que l’Andrew pogués dir res o es pogués oferir a acompanyar-lo, en Fats ja havia tocat el dos.

En Fats estava segur que l’Andrew es devia haver quedat desconcertat i dolgut per l’actitud distant que li havia mostrat, i de fet se’n va alegrar. No es va plantejar per què se n’alegrava, ni per què el desig de fer mal s’havia convertit aquells darrers dies en una emoció que ho dominava tot. Últimament havia decidit que qüestionar les pròpies motivacions no era autèntic; i aquell petit canvi en la seva filosofia personal havia fet que fos molt més fàcil posar-la en pràctica.

Mentre anava cap als Fields, va pensar en el que havia passat a casa seva el vespre anterior, quan la seva mare havia entrat a la seva habitació per primer cop des que en Cubby li havia etzibat el cop de puny.

(—Aquell missatge sobre el teu pare al web del consell —havia dit la Tessa—. He de preguntar-t’ho, Stuart, i m’agradaria que… Stuart, ¿el vas escriure tu?

Havia tardat uns quants dies a tenir el coratge d’acusar-lo, i l’havia agafat preparat.

—No —havia dit ell.

Potser hauria estat més autèntic contestar que sí, però s’havia estimat més no admetre-ho, i no veia que hagués de justificar-se.

—¿No el vas escriure? —va repetir ella, sense canviar el to ni l’expressió.

—No —va repetir ell.

—Perquè hi ha molt poca gent que sàpiga què… per què pateix el pare.

—Jo no hi tinc res a veure.

—El missatge va aparèixer el vespre que el pare i tu us vau discutir, i que el pare et va donar…

—Ja t’ho he dit: no hi tinc res a veure.

—Ja saps que està malalt, Stuart.

—Sí, no pares de dir-m’ho.

—No paro de dir-t’ho perquè és veritat! No pot fer-hi res… Té una malaltia mental greu que li provoca una angoixa i un patiment terribles.

El mòbil d’en Fats va fer un senyal, i ell va mirar l’SMS de l’Andrew. El va llegir i va notar un cop a l’estómac: l’Arf marxava de Pagford.

—T’estic parlant, Stuart…

—Ja ho sé… ¿Què vols?

—Tots aquests missatges… en Simon Price, la Parminder, el pare… són tot gent que coneixes. Si estàs darrere de tot això…

—Ja t’he dit que no.

—… estàs provocant uns danys inimaginables. Uns danys greus i horrorosos, Stuart, a la vida d’aquestes persones.

En Fats s’intentava imaginar la vida sense l’Andrew. Es coneixien des dels quatre anys.

—Jo no he estat —havia insistit.)

Uns danys greus i horrorosos a la vida d’aquestes persones.

Però cadascú era responsable de la seva vida, va pensar en Fats amb desdeny mentre tombava la cantonada de Foley Road. Totes les víctimes del Fantasma d’en Barry Fairbrother eren gent enfonsada en la hipocresia i les mentides, a qui no agradava que els desemmascaressin. Eren insectes estúpids que fugien de la llum del dia. No sabien res de la vida real.

Va veure una casa amb un pneumàtic vell abandonat a la gespa del davant. Va tenir la forta sospita que era la casa de la Krystal, i quan en va veure el número va saber que no s’equivocava. No hi havia estat mai. Un parell de setmanes abans, no hauria acceptat quedar amb ella a casa seva a l’hora de dinar, però les coses canviaven. Ell havia canviat.

Deien que la seva mare era una prostituta. El que era segur era que era una ionqui. La Krystal li havia dit que a casa no hi hauria ningú perquè la seva mare seria a la clínica de desintoxicació Bellchapel, on havia d’anar a buscar la dosi de metadona que li tocava. En Fats va pujar pel caminet del jardí sense alentir el pas, però amb un temor inesperat.

La Krystal havia anat mirant si arribava per la finestra de la seva habitació. Havia tancat la porta de totes les habitacions del pis de baix, de manera que només veiés el passadís; havia llençat tot el que hi havia per terra a la sala i a la cuina. Hi havia trossos gastats o cremats de moqueta, i el paper de paret estava tacat, però no havia pogut fer res per dissimular-ho. No quedava gens de desinfectant amb olor de pi, però havia trobat una mica de lleixiu i n’havia ruixat la cuina i el lavabo, que era d’on sortien les pitjors pudors de la casa.

Quan en Fats va trucar, ella va córrer a obrir-lo. No tenien gaire temps; la Terri tornaria amb en Robbie a la una. No era gaire estona per fer una criatura.

—Ei —va dir en obrir la porta.

—¿Què tal? —va dir en Fats, traient un raig de fum pel nas.

No sabia què s’havia esperat. La primera visió que va tenir de l’interior de la casa va ser la d’una capsa buida i bruta. No hi havia mobles. Les portes tancades que li quedaven a l’esquerra tenien un aspecte estranyament llòbrec.

—¿Estem sols? —va preguntar només entrar.

—Sí —va dir la Krystal—. Podem anar a dalt, a la meva habitació.

Ella va passar davant. Com més endins eren, més forta era la pudor: una barreja de brutícia i lleixiu. En Fats va intentar no fixar-s’hi gaire. Al replà de dalt hi havia totes les portes tancades menys una. La Krystal va entrar a l’habitació.

En Fats no es volia sorprendre, però a l’habitació no hi havia sinó un matalàs cobert amb un llençol i un nòrdic sense funda, i una petita pila de roba deixada en un racó. Hi havia unes quantes fotos tretes de diaris sensacionalistes enganxades amb cinta adhesiva a la paret; una barreja de cantants pop i famosos.

La Krystal havia fet el collage el dia abans, imitant el que la Nikki tenia a la paret del seu dormitori. Sabent que venia en Fats, havia volgut que l’habitació fos més acollidora. Havia corregut les cortines, que filtraven la llum i li donaven un to blavós.

—Passa’m un cigarro —va dir—. Em moro de ganes de fumar.

Ell l’hi va encendre. No l’havia vist mai tan nerviosa; s’estimava més veure-la valenta i decidida.

—No tenim gaire temps —va dir la Krystal, que es va començar a despullar amb el cigarret als llavis—. Ma mare no trigarà.

—Sí, ha anat a Bellchapel, oi? —va dir en Fats, intentant animar-la.

—Sí —va dir la Krystal, seient al matalàs i traient-se els pantalons de xandall.

—¿I si tanquen? —va preguntar en Fats, traient-se el blazer—. He sentit a dir que estan plantejant-s’ho.

—Ni idea —va dir la Krystal, que de fet estava preocupada. La voluntat de la seva mare, fràgil i vulnerable com un pollet acabat de sortir de l’ou, podia ensorrar-se a la més petita provocació.

Ella ja estava en roba interior. En Fats es treia les sabates quan va veure alguna cosa posada al costat de la pila de roba: un petit joier de plàstic obert i, enroscat a l’interior, un rellotge que li sonava.

—¿És de ma mare? —va dir, sorprès.

—Què? —va fer la Krystal, presa del pànic—. No —va mentir—. Era de la iaia Cath. No…!

Però ell ja l’havia tret de la capsa.

—És de ma mare —va dir. En va reconèixer la corretja.

—Que et dic que no, hòstia!

Estava aterrida. Quasi s’havia oblidat que l’havia robat, d’on l’havia tret. En Fats no deia res, i a ella allò no li feia cap gràcia.

A en Fats li va semblar que el rellotge, posat a la seva mà, l’acusava i el provocava a la vegada. Es va imaginar, quasi de manera simultània, que marxava i se’l ficava com si res a la butxaca, o que el tornava a la Krystal arronsant-se d’espatlles.

—És meu —va dir ella.

Ell no volia fer de policia. Volia estar fora de la llei. Però va haver de recordar que el rellotge havia estat un regal d’en Cubby a la Tessa per decidir-se a deixar-lo definitivament a la capsa i continuar traient-se la roba. Amb la cara encesa, la Krystal es va treure els sostenidors i les calces, i es va ficar despullada sota l’edredó.

En Fats se li va acostar amb els bòxers i amb un preservatiu sense obrir a la mà.

—No en necessitem —va dir la Krystal amb veu de nas—. Ara em prenc pastilles.

—¿Ah, sí?

Li va fer lloc al matalàs. En Fats va entrar a l’edredó. Mentre es treia els bòxers, li va passar pel cap que potser l’enganyava amb allò de les pastilles, com amb el rellotge. Però feia temps que ho volia provar sense preservatiu.

—Vinga —va xiuxiuejar ella. Li va treure el quadrat de plàstic de la mà i el va llençar sobre el blazer, que havia deixat a terra.

En Fats es va imaginar la Krystal embarassada d’ell; el rostre de la Tessa i d’en Cubby quan ho sabessin. El seu fill als Fields, la seva carn i la seva sang. Seria més del que en Cubby havia fet a la vida.

Es va estirar damunt d’ella; sabia que allò era la vida real.





VIII


Aquella tarda, a dos quarts de set, en Howard i la Shirley Mollison van entrar a la sala parroquial de Pagford. La Shirley portava un bon feix de fulls sota el braç i en Howard duia posada la cadena decorada amb l’emblema blau i blanc de Pagford.

El parquet va cruixir sota l’enorme pes d’en Howard, que es va dirigir al lloc d’honor, al cap de les taules plenes de ratllades i ajuntades pels extrems. En Howard estava gairebé tan orgullós d’aquella sala com de la seva pròpia botiga. Els escoltes s’hi reunien els dimarts, i el club de dones, els dimecres. Havia acollit tómboles, celebracions de noces d’or i argent, banquets de boda i vetlles fúnebres, i feia una olor que era una barreja de moltes coses: de roba vella i de termos de cafè; de pastissos casolans i de plats d’entremesos; de pols i de cossos humans; però sobretot, de fusta i de pedres antigues. Hi havia uns quants llums d’aram penjats a les bigues amb uns cables negres i gruixuts, i unes portes de caoba molt ornades que donaven pas a la cuina.

La Shirley anava fent la volta a la taula per repartir els documents. Li encantaven les reunions del consell. A més de l’orgull i el plaer que li suposava escoltar com en Howard les presidia, la Maureen no hi podia assistir; com que no tenia cap càrrec oficial, s’havia de conformar amb els rosegalls que la Shirley es dignava a oferir-li.

Els col·legues d’en Howard van anar arribant, tots sols o de dos en dos. Ell els saludava, i la seva veu de tro ressonava entre les bigues. Quasi mai hi assistien els setze regidors que formaven el consell; aquell dia n’esperava dotze.

La taula era mig plena quan va arribar l’Aubrey Fawley, caminant amb el seu pas reticent però enèrgic, una mica encorbat i amb el cap acotat, com si anés a contravent.

—Aubrey! —va cridar en Howard, tot content, i per primer cop es va moure per anar a rebre el nouvingut—. ¿Com estàs? ¿Com està la Julia? ¿Has rebut la invitació?

—Ho sento, no…

—Per a la festa dels seixanta-cinc anys. Aquí, dissabte, l’endemà de les eleccions.

—Ah, sí, és clar. Howard, a fora hi ha una noia… Diu que és del Yarvil and District Gazette. Alison no sé què.

—Ah —va fer en Howard—. Que estrany. Acabo d’enviar el meu article, ja saps, la resposta a en Fairbrother… Potser és per això… Vaig a veure què vol.

Va sortir balandrejant, carregat d’uns recels no gaire clars. La Parminder Jawanda va entrar quan ell ja era a prop de la porta. Li va passar pel costat sense saludar-lo, amb el rostre arrufat com sempre, i per una vegada ell no va preguntar: «¿Com està la Parminder?».

Fora hi havia una noia rossa, forta i rabassuda, que desprenia una alegria impermeable que en Howard va reconèixer de seguida com el símbol d’una determinació tan forta com la seva. Tenia una llibreta als dits i mirava les inicials dels Sweetlove gravades sobre les portes de doble batent.

—Hola, hola —va dir en Howard, respirant amb certa dificultat—. És l’Alison, oi? Howard Mollison. ¿Ha vingut fins aquí per dir-me que escric amb els peus?

Ella va fer una rialla radiant i va encaixar la mà que ell li oferia.

—Oh, no, l’article ens ha agradat —el va tranquil·litzar ella—. He pensat que, com que les coses estan tan interessants, m’agradaria assistir a la reunió. ¿No li fa res? Em sembla que la premsa pot entrar. He mirat la normativa.

Va començar a anar cap a la porta mentre parlava.

—Sí, sí, la premsa pot entrar —va dir en Howard, seguint-la i aturant-se cortesament a l’entrada per deixar-la passar primer—. Llevat que hàgim de debatre algun tema a porta tancada, és clar.

Ella el va mirar, i ell va veure la seva rialla fins i tot en la penombra.

—¿Com ara les acusacions anònimes al web enviades pel Fantasma d’en Barry Fairbrother?

—Ai, senyor —va fer en Howard, panteixant i tornant-li el somriure—. No em digui que això és notícia. Un parell de comentaris estúpids a internet.

—¿Només han estat un parell? M’han dit que n’hi havia uns quants i que els han eliminat.

—Doncs qui l’hi ha dit s’ha equivocat —va dir en Howard—. Només n’hi ha hagut dos o tres, que jo sàpiga. I tot bestieses. Si vol que li digui la veritat —va dir, improvisant sobre la marxa—, em sembla que és algun marrec.

—¿Un marrec?

—Doncs sí, algun adolescent amb ganes de divertir-se.

—¿Els adolescents atacarien els regidors del consell? —va preguntar l’Alison sense deixar de somriure—. De fet, he sentit a dir que una de les víctimes ha perdut la feina. Segurament arran de les acusacions publicades al web.

—Primera notícia —va mentir en Howard. La Shirley havia vist la Ruth a l’hospital el dia abans i ella l’hi havia explicat.

—Veig a l’ordre del dia —va dir l’Alison mentre entraven a la sala parroquial, molt ben il·luminada— que han de tractar el tema de Bellchapel. Vostè i el senyor Fairbrother han aportat bons arguments a favor i en contra en els articles respectius… De fet, quan vam publicar el text del senyor Fairbrother vam rebre unes quantes cartes. Al redactor en cap li va agradar. Tot el que faci escriure cartes a la gent…

—Sí, ja les vaig veure —va dir en Howard—. No semblava que ningú tingués gaire bona opinió de la clínica, oi?

Els regidors asseguts al voltant de la taula els observaven. L’Alison Jenkins els va tornar la mirada sense abandonar el seu somriure impertorbable.

—Vaig a buscar-li una cadira —va dir en Howard. Es va acostar a una pila de cadires, en va estirar una i, esbufegant una mica, la va deixar a quatre metres de la taula perquè l’Alison s’hi instal·lés.

—Gràcies —va dir ella, avançant-la dos metres.

—Senyores i senyors —va anunciar en Howard—, aquest vespre tenim l’honor de comptar amb la presència de la premsa. La senyora Alison Jenkins, del Yarvil and District Gazette.

Alguns regidors van semblar encuriosits i complaguts per la presència de l’Alison, però la majoria se la van mirar amb desconfiança. En Howard va tornar al cap de taula, on l’Aubrey i la Shirley l’interrogaven amb la mirada.

—El Fantasma d’en Barry Fairbrother —els va dir en veu baixa, mentre s’asseia amb compte a la cadira de plàstic (se n’hi havia trencat una feia dues reunions)—. I Bellchapel. I aquí arriba en Tony! —va vociferar, fent sobresaltar l’Aubrey—. Endavant, Tony… Donarem un parell de minuts a en Henry i la Sheila. ¿Els sembla bé?

Els murmuris al voltant de la taula eren lleugerament més apagats que de costum. L’Alison Jenkins ja escrivia a la llibreta. I tot per culpa d’aquest collons de Fairbrother, va pensar en Howard, enfadat. Ell era qui havia convidat la premsa. Durant una dècima de segon, en Howard va pensar que en Barry i el Fantasma eren la mateixa persona, un busca-raons tant en vida com un cop mort.

Com la Shirley, la Parminder havia portat un bon feix de papers a la reunió i els tenia apilats sota l’ordre del dia que feia veure que llegia per no haver de parlar amb ningú. En realitat, pensava en la dona que seia just al seu darrere. El Yarvil and District Gazette havia publicat un article sobre la mort de la Catherine Weedon i les reclamacions que la família havia presentat contra la metgessa de capçalera. Potser l’Alison també s’havia assabentat del missatge anònim sobre ella que havia aparegut al web del consell.

Calma’t. T’estàs tornant com en Colin.

En Howard ja havia començat a passar llista dels regidors que havien disculpat la seva absència i a assenyalar algunes correccions que calia introduir a l’acta de l’última reunió, però la Parminder amb prou feines sentia cap soroll que no fos el pols que li retrunyia a les orelles.

—Bé, tret que algú hi tingui alguna objecció —va dir en Howard—, tractarem en primer lloc els punts vuit i nou, ja que el regidor municipal, el senyor Fawley, té notícies respecte a totes dues qüestions i no es pot quedar gaire estona…

—Fins a dos quarts de nou —va dir l’Aubrey, mirant-se el rellotge.

—… entesos. Així, tret que algú hi tingui alguna objecció… No? Doncs endavant, Aubrey.

L’Aubrey va exposar la situació amb senzillesa i sense cap mena d’emoció. S’acostava una revisió dels límits del terme i, per primera vegada, hi havia interès més enllà de Pagford perquè els Fields tornessin a pertànyer a Yarvil. El fet d’assumir els costos relativament baixos que fins llavors havia assumit Pagford semblava un canvi que valia la pena als ulls dels que esperaven obtenir més vots per a l’oposició a l’ajuntament de Yarvil, on tindrien molta més importància que no pas a Pagford, que havia estat un ferm bastió conservador des de la dècada dels cinquanta. Tot plegat es podria fer en el marc d’un programa de simplificació i racionalització: de fet, tal com estaven les coses, Yarvil ja oferia quasi tots els serveis al barri.

Va concloure dient que aniria bé que, en cas que Pagford es volgués desprendre dels Fields, el consell del districte fes arribar la seva opinió al consell municipal.

—… un missatge clar i comprensible que vingui de Pagford —va dir—, i realment penso que aquest cop…

—Això no ha funcionat mai —va dir un pagès, que va rebre uns quants murmuris d’aprovació.

—Bé, John, no se’ns ha demanat mai que expressem la nostra opinió —va dir en Howard.

—¿No hauríem de decidir quina és la nostra opinió abans de fer-la pública? —va preguntar la Parminder amb una veu gèlida.

—D’acord —va dir en Howard amb un to neutre—. ¿Vol obrir el joc, doctora Parminder?

—No sé quants de vostès han llegit l’article d’en Barry al Gazette —va dir la Parminder. Tots els rostres estaven girats cap a ella, que va intentar no pensar en el missatge anònim ni en la periodista que seia darrere seu—. Trobo que s’hi exposen de manera molt clara els arguments pels quals els Fields haurien de continuar formant part de Pagford.

La Parminder va veure com la Shirley feia un petit somriure al bolígraf amb què prenia apunts amb afany.

—L’únic que diu és que els aniria molt bé a la gent com la Krystal Weedon —va dir des de l’altre cap de taula una dona gran que es deia Betty, a qui la Parminder no havia pogut sofrir mai.

—I recorda que la gent que viu als Fields també forma part de la nostra comunitat —va respondre la Parminder.

—Ells es consideren de Yarvil —va dir el pagès—. Sempre s’hi han considerat.

—Recordo que, un dia que van anar d’excursió —va dir la Betty—, la Krystal Weedon va fer caure un nen al riu.

—No, no va fer-ho —va replicar la Parminder, aïrada—. La meva filla també hi era… Van ser dos nois que es barallaven… Però, bé…

—Jo vaig sentir que havia estat la Krystal Weedon —va dir la Betty.

—Doncs va sentir-ho malament —va dir la Parminder, tret que no ho va dir: ho va cridar.

Tothom es va quedar parat. I ella la primera. L’eco va rebotar a les velles parets de la sala parroquial. La Parminder amb prou feines podia empassar; va abaixar la vista cap a l’ordre del dia i va sentir la veu d’en John com si li arribés de molt lluny.

—En Barry hauria hagut de parlar d’ell, i no d’aquella noia. Ell sí que va aprofitar el seu pas per Saint Thomas.

—El problema és que, per cada Barry —va dir una altra dona—, surten una colla de brètols.

—Són de Yarvil i punt —va dir un home—. Que s’hi quedin.

—No és veritat —va dir la Parminder, parlant amb un to deliberadament baix, però tots van callar per escoltar-la, esperant que tornés a cridar—. Senzillament, no és veritat. Mirin els Weedon. És el que intentava demostrar l’article d’en Barry. La família havia viscut a Pagford durant molts anys, però…

—Se’n van anar a Yarvil! —va dir la Betty.

—Aquí no hi havia cases —va dir la Parminder, lluitant contra la seva ràbia—, i ningú no va voler que es construís una altra barriada als afores del poble.

—Perdoni, però vostè no hi era —va dir la Betty, amb les galtes vermelles i donant l’esquena a la Parminder amb ostentació—. No sap com va anar.

Tothom va començar a parlar alhora: la reunió es va fragmentar en diversos punts de conversa i la Parminder no entenia res del que es deia. Tenia un nus a la gola i no volia creuar la mirada amb ningú.

—¿Fem una votació a mà alçada? —va cridar en Howard des del cap de taula, i es va tornar a fer el silenci—. ¿Qui està a favor de comunicar al consell municipal de Yarvil que Pagford està a favor que es redefineixi el terme municipal i els Fields quedin fora de la nostra jurisdicció?

La Parminder tenia les mans a la falda, ben tancades i amb les ungles enfonsades als palmells. Va sentir un fregament de braços que s’alçaven al seu voltant.

—Excel·lent! —va dir en Howard, i el seu to alegre va sonar triomfalment entre les bigues—. Molt bé, redactaré el text amb en Tony i la Helen, el passarem a tothom perquè el llegeixi i l’enviarem. Excel·lent!

Un parell de regidors van aplaudir. A la Parminder se li va emboirar la vista i va parpellejar amb força. L’ordre del dia se li va desenfocar davant els ulls. El silenci va durar tanta estona que al final va aixecar el cap: en Howard, massa excitat, havia hagut de treure l’inhalador, i quasi tots els regidors se’l miraven amoïnats.

—Molt bé, doncs —va dir en Howard esbufegant i desant l’inhalador, tot sufocat i somrient—. Tret que algú tingui res per afegir… —pausa infinitesimal—, passem al punt nou. Bellchapel. I aquí el senyor Fawley també té alguna cosa per dir-nos.

En Barry no ho hauria permès. Hauria plantat cara. Hauria fet riure en John i l’hauria convençut perquè votés amb nosaltres. Hauria hagut d’escriure sobre ell, no sobre la Krystal… Li he fallat.

—Gràcies, Howard —va dir l’Aubrey, mentre la Parminder sentia com el pols li bategava a les orelles i s’enfonsava les ungles encara amb més força als palmells—. Com bé saben, s’han de fer retallades força dràstiques en l’àmbit municipal…

Va estar enamorada de mi, cosa que a penes podia dissimular cada vegada que posava els ulls en la meva persona…

—… i un dels projectes que hem d’estudiar és el de Bellchapel —va continuar l’Aubrey—. I he pensat que havia de dir-ne alguna cosa aquí perquè, com saben, l’edifici pertany al districte…

—… i el contracte d’arrendament està a punt d’expirar —va intervenir en Howard—. És ben bé així.

—Però no hi ha ningú més interessat en un lloc tan vell, no? —va preguntar un comptable jubilat des de l’altre cap de taula—. Pel que he sentit, està en molt mal estat.

—Bé, estic convençut que podríem trobar un altre llogater —va dir en Howard, confiat—. Però, de fet, el problema no és aquest. La qüestió és si creiem que la clínica fa una bona…

—Aquesta no és la qüestió —va dir la Parminder, tallant-lo—. Decidir si la clínica fa una bona tasca o no, no és feina del consell. No som nosaltres qui la financem. No és responsabilitat nostra.

—Però l’edifici sí que ho és —va dir en Howard, encara somrient, encara educat—, o sigui que trobo lògic que vulguem considerar…

—Si hem d’avaluar la tasca que fa la clínica, em sembla que és molt important que en tinguem una imatge objectiva —va dir la Parminder.

—Em sap molt de greu —va dir la Shirley, pestanyejant a la Parminder des de l’altra banda de la taula—, però ¿seria tan amable de no interrompre el president, doctora Jawanda? És molt difícil prendre notes si la gent parla a la vegada. I ara sóc jo qui ha interromput —va afegir amb un somriure—. Em sap greu!

—Diria que al districte el que li interessa és continuar ingressant el lloguer de l’edifici —va dir la Parminder, sense fer cas de la Shirley—. I, que jo sàpiga, no hi ha cap altre llogater potencial esperant. Per tant, no sé ni per què ens estem plantejant la possibilitat de no renovar el lloguer a la clínica.

—No els curen —va dir la Betty—. Només els donen més droga. Jo estaria encantada que marxessin.

—Hem de prendre decisions molt difícils en l’àmbit municipal —va dir l’Aubrey Fawley—. El govern vol estalviar més de mil milions de lliures en les administracions locals. No podem continuar oferint els mateixos serveis que fins ara. Aquesta és la realitat.

La Parminder no suportava la manera com els altres regidors es comportaven davant de l’Aubrey, deixant-se hipnotitzar per la seva veu profunda i modulada, assentint lleument quan parlava. Era conscient que alguns li deien Benzina.

—Tots els estudis demostren que el consum de drogues il·legals augmenta durant els períodes de recessió —va dir la Parminder.

—És problema seu —va dir la Betty—. Ningú els obliga a drogar-se.

La Parminder va mirar al voltant de la taula buscant suport. La Shirley li va somriure.

—Hem de prendre decisions una mica dures… —va dir l’Aubrey.

—O sigui que està amb en Howard —el va tallar la Parminder—, i han decidit que poden desfer-se de la clínica fent-la fora de l’edifici que ocupa actualment.

—Se m’acudeixen millors maneres d’invertir els diners que gastant-los en una colla de delinqüents —va dir el comptable.

—Si fos per mi, els trauria tots els subsidis —va dir la Betty.

—M’han convidat a aquesta reunió per posar-los al corrent del que passa en l’àmbit municipal —va dir l’Aubrey amb serenitat—. Res més que això, doctora Jawanda.

—Helen —va dir en Howard ben fort, assenyalant una altra regidora que tenia la mà aixecada i que feia un minut que intentava donar el seu parer.

La Parminder no va sentir res del que va dir la dona. S’havia oblidat de la pila de documents que tenia sota l’ordre del dia i en els quals la Kay Bawden havia invertit tantes hores: les estadístiques, els perfils dels casos d’èxit, l’explicació dels avantatges de la metadona respecte a l’heroïna, els estudis que demostraven el cost econòmic i social de la drogoaddicció. Tot el que l’envoltava s’havia tornat una mica líquid i irreal; sabia que esclataria com no havia esclatat mai a la vida, i no hi havia marge per penedir-se’n, ni per evitar-ho, ni per fer res que no fos mirar com passava; era tard, massa tard…

—… mentalitat de rebre subsidis —deia l’Aubrey Fawley—. Gent que literalment no ha treballat ni un sol dia a la vida.

—A més, siguem francs —va intervenir en Howard—, es tracta d’un problema que té una solució ben senzilla: que parin de drogar-se. —Es va tombar, somrient i conciliador, cap a la Parminder—. En diuen «síndrome d’abstinència», ¿oi, doctora Jawanda?

—Ah, o sigui que vostè creu que haurien d’assumir la responsabilitat de la seva addicció i canviar el seu comportament, ¿és això? —va replicar la Parminder.

—En poques paraules, sí.

—Abans que costin més diners a l’estat.

—Exact…

—¿I vostè? —el va interrompre la Parminder mentre l’engolia un esclat silenciós—. ¿Sap quantes desenes de milers de lliures ha costat vostè a la seguretat social, senyor Howard Mollison, perquè és absolutament incapaç de deixar d’afartar-se de menjar?

Una taca de color granat fort es va començar a escampar del coll cap a les galtes d’en Howard.

—¿Sap quant costen el seu bypass, els seus medicaments, la seva estada a l’hospital? ¿I les visites al metge per l’asma, la pressió i les erupcions cutànies, totes elles provocades pel seu refús a perdre pes?

Quan la veu de la Parminder es va convertir en un crit, els altres regidors es van començar a queixar i a defensar en Howard; la Shirley es va posar dreta; la Parminder continuava cridant mentre mirava de recollir els papers que se li havien escampat amb tantes gesticulacions.

—¿I on queda, el secret mèdic? —va cridar la Shirley—. Això és un escàndol! Un veritable escàndol!

La Parminder ja era a la porta de la sala i, just en travessar-la, va sentir per sobre els seus sanglots de ràbia la veu de la Betty demanant que l’expulsessin immediatament del consell; va marxar mig corrent, conscient que havia fet una cosa catastròfica, i només desitjava que se l’empassés la foscor i desaparèixer per sempre.





IX


El Yarvil and District Gazette va ser molt cautelós a l’hora d’informar del que s’havia dit durant la reunió del consell del districte de Pagford més crispada de tota la història. Però tant va ser; l’article, expurgat però completat per les vívides descripcions de tots els testimonis que hi eren presents, va ser motiu de comentari general. Per acabar-ho d’adobar, a la portada es detallaven els atacs anònims a internet en nom del difunt que, segons l’Alison Jenkins, havien provocat «moltes especulacions i molta ràbia. Vegeu l’article complet a la pàgina 4». Tot i que no es proporcionaven ni el nom dels acusats ni els detalls dels presumptes delictes, llegir les expressions «acusacions greus» i «comportaments delictius» impreses al diari va fer que en Howard es preocupés fins i tot més del que s’havia preocupat en llegir els missatges originals.

—Hauríem hagut de reforçar la seguretat del web així que va apareixe-hi el primer missatge —va dir, adreçant-se a la seva dona i a la seva sòcia, assegut davant de la llar de foc de gas.

Una pluja suau de primavera esquitxava la finestra en silenci, i la gespa del jardí brillava amb minúscules agulles de llum vermella. En Howard tenia calfreds i acaparava tota l’escalfor que emanava del carbó artificial. Feia uns quants dies que quasi tots els clients de la xarcuteria i del cafè parlaven dels missatges anònims, del Fantasma d’en Barry Fairbrother i del rampell de la Parminder Jawanda a la reunió del consell. En Howard no suportava que el que la doctora havia esbombat a crits fos motiu de comentari públic. Per primer cop a la vida, se sentia incòmode a la seva pròpia botiga i l’amoïnava la seva posició a Pagford, fins llavors invulnerable. Les votacions per escollir el substitut d’en Barry Fairbrother s’havien de celebrar l’endemà, i allò que abans l’havia fet sentir engrescat i optimista, ara el feia estar preocupat i inquiet.

—Això ha fet molt de mal. Molt de mal —va repetir.

La mà se li’n va anar cap a la panxa per gratar-se, però la va retirar i va suportar la picor amb cara de màrtir. Li costaria molt passar pàgina del que la doctora Jawanda havia cridat davant del consell i de la premsa. Ell i la Shirley ja s’havien informat de les normes del col·legi de metges, havien anat a veure el doctor Crawford i havien presentat una queixa formal. La Parminder no havia anat a treballar des d’aquell dia, de manera que segur que ja es penedia del rampell que li havia agafat. No obstant això, en Howard no podia oblidar la cara que havia fet mentre l’escridassava. L’havia trasbalsat veure tant d’odi en el rostre d’una altra persona.

—Tot es desinflarà —va dir la Shirley per consolar-lo.

—No n’estic tan segur —va dir en Howard—. No n’estic tan segur. No fan cap favor al consell, aquestes discussions davant la premsa. Donem una imatge de divisió. L’Aubrey diu que al municipi no estan gaire contents. Tota aquesta història ha tret autoritat a la nostra declaració sobre els Fields. Picabaralles en públic, joc brut… No fa l’efecte que el consell parli en nom del poble.

—Però nosaltres, sí —va dir la Shirley, amb una rialleta—. Ningú de Pagford vol els Fields… Bé, quasi ningú.

—L’article dóna a entendre que el nostre bàndol va atacar els partidaris dels Fields. Que vam intentar intimidar-los —va dir en Howard, caient en la temptació de gratar-se, i fent-ho amb virulència—. D’acord, l’Aubrey sap que no vam ser nosaltres, però no és com ho ha presentat la periodista. I us adverteixo una cosa: si Yarvil ens fa passar per inútils o per tramposos… Fa anys que esperen una oportunitat per absorbir-nos.

—Això no passarà —va dir la Shirley de seguida—. És impossible.

—Em pensava que ja estava —va dir en Howard, ignorant la seva dona i pensant en els Fields—. Em pensava que ja ho teníem. Que ens n’havíem desempallegat.

L’article que havia passat tant de temps escrivint, on explicava per què el barri i la clínica de desintoxicació Bellchapel eren una màcula i una sagnia per al poble de Pagford, havia quedat absolutament eclipsat pel rampell de la Parminder i pel Fantasma d’en Barry Fairbrother. En Howard ja havia oblidat completament el plaer que li havien produït les acusacions contra en Simon Price i el fet que no se li havia acudit eliminar-les fins que la dona d’en Price no els ho havia demanat.

—He rebut un correu electrònic del consell municipal amb una colla de preguntes sobre el web —va dir a la Maureen—. Volen saber quines mesures hem pres per evitar més difamacions. Creuen que la seguretat és massa laxa.

La Shirley, que va detectar un retret personal en el to del seu marit, va replicar amb fredor:

—Ja t’he dit que ho he solucionat, Howard.

El nebot d’uns amics d’en Howard i la Shirley havia anat a casa seva el dia anterior, mentre en Howard era a la feina. El noi estudiava la carrera d’informàtica. Havia recomanat a la Shirley que tanqués aquell web, que es podia piratejar molt fàcilment, que contractés «algú que hi entengui» i que en fessin un de nou.

La Shirley a penes havia entès una de cada deu paraules de l’argot tècnic que havia utilitzat el noi. Sabia que «piratejar» volia dir entrar de manera il·legal, i quan l’estudiant havia parat d’escopir aquell galimaties, s’havia quedat amb la idea confusa que el Fantasma havia aconseguit esbrinar d’alguna manera les contrasenyes dels usuaris del web, potser fent-los preguntes capcioses durant converses banals.

Per tant, havia enviat un correu electrònic a tothom demanant que canviessin la contrasenya i que, sobretot, no diguessin la nova a ningú. A allò es referia quan deia que ja ho havia «solucionat».

Quant a la proposta de tancar el web, del qual era l’administradora i la guardiana, no havia fet cap pas ni n’havia dit res a en Howard. Tenia por que una pàgina que incorporés totes les mesures de seguretat que havia proposat aquell noi tan pretensiós superaria de llarg els seus coneixements tècnics i administratius. La gestió del web actual ja li exigia el màxim de les seves capacitats, i estava decidida a mantenir el càrrec d’administradora.

—Si en Miles surt escollit… —va començar la Shirley, però la Maureen la va interrompre amb la seva veu profunda.

—Esperem que aquesta història tan desagradable no li hagi fet mal. Esperem que no se li giri en contra.

—La gent ja sap que en Miles no hi té res a veure —va dir la Shirley, tan tranquil·la.

—¿Vols dir? —va dir la Maureen, i la Shirley la va odiar amb totes les forces. ¿Com gosava seure al seu saló i contradir-la? I, el que era pitjor, en Howard assentia amb el cap mostrant el seu acord amb la Maureen.

—Això és el que em preocupa —va dir—. I ara necessitem en Miles més que mai. Hem de recuperar la cohesió del consell. Després de l’estirabot de la Benzina… després de tot el sarau… ni tan sols vam votar sobre Bellchapel. Necessitem en Miles.

La Shirley ja havia sortit del saló en senyal de protesta silenciosa per l’aliança d’en Howard amb la Maureen. Es va posar a preparar les tasses de te a la cuina, traient foc pels queixals i preguntant-se per què no en posava només dues per deixar anar la indirecta que tant es mereixia la Maureen.

Continuava sentint una admiració desafiadora pel Fantasma. Totes les acusacions que havia fet havien revelat secrets de persones a qui detestava i menyspreava, persones destructives i malintencionades. Estava convençuda que els electors de Pagford veurien les coses com ella i votarien en Miles i no aquell home fastigós, en Colin Wall.

—¿A quina hora vols que anem a votar demà, rei? —va preguntar a en Howard quan va tornar a entrar al saló, amb les tasses de te dringant a la safata, ignorant ostensiblement la Maureen (perquè era el nom del seu fill el que marcarien a la butlleta).

En Howard, però, va proposar que hi anessin tots tres després de tancar la xarcuteria, cosa que va treure la seva dona de polleguera.

En Miles Mollison estava tan amoïnat com el seu pare pel fet que el mal ambient que envoltava la votació de l’endemà pogués afectar les seves possibilitats de sortir escollit. Aquell mateix matí havia entrat al quiosc de darrere la plaça i havia sentit un fragment de conversa entre la caixera i un client gran.

«… en Mollison sempre s’ha cregut el rei de Pagford», deia l’home, sense fixar-se en la cara de circumstàncies de la dependenta. «A mi qui em queia bé era en Barry Fairbrother. Va ser una tragèdia. Una veritable tragèdia. El noi d’en Mollison ens va preparar el testament i el vaig trobar molt tibat».

En sentir aquelles paraules, en Miles no havia pogut més i havia sortit del quiosc amb la cara encesa com un marrec. Podia ser que aquell home tan eloqüent fos l’autor de la carta anònima sobre ell. La confiança en la seva pròpia capacitat d’agradar es va veure trasbalsada i es va començar a imaginar com se sentiria si l’endemà no el votava ningú.

Aquella nit, mentre es despullava per ficar-se al llit, va observar el reflex silenciós de la seva dona al mirall del tocador. Feia uns quants dies que la Samantha es mostrava sarcàstica quan li parlava de les eleccions. Aquell vespre li hauria anat bé una mica de suport, una mica de consol. A més, estava una mica calent. Feia molt de temps que no ho feien. Ara que ho pensava, devia haver estat la nit abans que morís en Barry Fairbrother. Ella havia begut una mica. Últimament, sempre necessitava beure una mica.

—¿Com ha anat la feina? —li va preguntar, mirant com es descordava els sostenidors al mirall.

La Samantha no li va contestar de seguida. Es va fregar les marques vermelles que els sostenidors li havien deixat a les aixelles, i llavors, sense mirar en Miles, va dir:

—De fet, te’n volia parlar. —No suportava haver de dir allò. Feia setmanes que ho evitava—. En Roy creu que hauria de tancar la botiga. No rutlla.

En Miles hauria quedat parat si hagués sabut fins a quin punt no rutllava. La Samantha també s’hi havia quedat quan el gestor li havia exposat la situació sense embuts. Ella ho havia sabut i no ho havia sabut. Era curiós com el cervell podia saber allò que el cor es negava a acceptar.

—Ah —va fer en Miles—. Però ¿mantindries el web?

—Sí —va respondre ella—. Mantindria el web.

—Bé, almenys això està bé —va dir en Miles per animar-la. Va esperar quasi un minut en senyal de respecte per la botiga difunta. Llavors va afegir—: Suposo que no has vis el Gazette, avui.

Ella va allargar el braç per agafar la camisa de nit de sobre el coixí i ell ho va aprofitar per mirar-li bé els pits. Sens dubte, el sexe l’ajudaria a calmar-se.

—És una llàstima, Sam —va dir, arrossegant-se pel llit fins a posar-se al seu darrere, esperant que s’acabés de posar la camisa de nit per abraçar-la—. Això de la botiga, vull dir. Era un lloc fantàstic. I l’has tingut… què? ¿Deu anys?

—Catorze —va dir la Samantha.

Ella ja sabia què volia. Tenia ganes de dir-li que es fes fotre i anar-se’n a l’habitació de convidats, però el problema era que se les tindrien i hi hauria mal humor, i el que ara volia més que res al món era poder anar a Londres amb la Libby al cap de dos dies amb les samarretes que havia comprat per a totes dues i passar tot un vespre ben a prop d’en Jake i els seus companys. Aquella excursió constituïa tota la felicitat que la Samantha podia tenir en aquell moment. A més, el sexe podria suavitzar una mica el mal humor d’en Miles pel fet que ella no anés a la festa d’aniversari d’en Howard.

Per tant, va deixar que l’abracés i la petonegés. Va tancar els ulls, es va posar damunt d’ell i es va imaginar cavalcant en Jake en una platja blanca i deserta, amb dinou anys pels vint-i-un d’ell. Es va escórrer imaginant-se que en Miles els observava amb uns binocles ple de ràbia des d’un patí de pedals mar endins.





X


A les nou en punt del matí del dia que se celebraven les eleccions per ocupar el lloc d’en Barry, la Parminder va sortir d’Old Vicarage i va pujar per Church Row fins a casa dels Wall. Va trucar a la porta i es va esperar fins que, per fi, va aparèixer en Colin.

Tenia tot d’ombres a les galtes i al voltant dels ulls injectats en sang; semblava que la pell se li hagués fet més prima i que la roba se li hagués fet més gran. Encara no havia tornat a la feina. La notícia que la Parminder havia trencat el secret mèdic esbombant a crits dades confidencials sobre en Howard en públic havia aturat la seva fràgil recuperació. Era com si el Colin envigorit de feia uns quants vespres, assegut al puf de pell, fent veure que confiava en la victòria, no hagués existit mai.

—¿Tot bé? —va dir, tancant la porta darrere d’ella amb desconfiança.

—Sí, anar fent —va dir la Parminder—. He pensat que potser et vindria de gust baixar amb mi fins a la sala parroquial per votar.

—Jo… no —va dir amb veu apagada—. Em sap greu.

—Ja sé com et sents, Colin —va dir la Parminder, amb un to baix i ofegat—. Però si no votes, vol dir que han guanyat ells. I jo no penso deixar-los guanyar. Penso anar allà baix i votar-te a tu, i vull que m’hi acompanyis.

A la Parminder l’havien suspès de la feina. Els Mollison s’havien queixat a tots els organismes professionals que havien trobat i el doctor Crawford li havia aconsellat que sol·licités la baixa. Per a sorpresa seva, tenia una estranya sensació d’alliberament.

Però en Colin feia que no amb el cap. Li va semblar veure-li llàgrimes als ulls.

—No puc, Minda.

—Sí que pots! —va dir ella—. Sí que pots, Colin! Els has de plantar cara! Pensa en en Barry!

—No puc… em sap greu… jo…

Va fer un soroll ofegat i va rompre a plorar. En Colin ja havia plorat davant d’ella, a la consulta; havia sanglotat desesperadament pel pes de la por que carregava cada dia de la seva existència.

—Vinga —va dir ella, sense sentir-se violenta. Va agafar-lo pel braç i el va dur a la cuina, on li va donar un rotlle de paper i va deixar que tornés a desfer-se en sanglots—. ¿On és, la Tessa?

—A la feina —va dir en Colin amb la veu entretallada i eixugant-se els ulls.

A la taula de la cuina hi havia una invitació per a la festa del seixanta-cinquè aniversari d’en Howard Mollison; algú l’havia estripat acuradament en dos bocins.

—Jo també en vaig rebre una —va dir la Parminder—. Abans d’escridassar-lo. Escolta, Colin: anant a votar…

—No puc… —va xiuxiuejar ell.

—… els demostrem que no ens han guanyat.

—Sí que ens han guanyat —va dir en Colin.

La Parminder va esclafir a riure. En Colin es va quedar un moment mirant-la amb la boca oberta, però llavors també es va posar a riure: una riallada forta i ressonant, com el lladruc d’un mastí.

—D’acord, ens han fet fora de la feina —va dir la Parminder—, i cap dels dos no volem sortir de casa, però, a banda d’això, diria que estem en molt bona forma.

En Colin es va treure les ulleres i es va prémer una mica els ulls humits, somrient.

—Vinga, Colin. Jo et vull votar. Encara no s’ha acabat. Quan vaig explotar i vaig dir a en Howard Mollison davant de tot el consell i la premsa que no era millor que un ionqui…

En Colin va fer una altra rialla i la Parminder se’n va alegrar molt: no l’havia sentit riure tant des de Cap d’Any, i llavors havia estat en Barry qui l’havia engrescat.

—… es van oblidar de fer la votació per treure la clínica de desintoxicació Bellchapel. O sigui que fes el favor. Agafa l’abric. Hi anirem plegats.

En Colin va deixar de riure i d’esbufegar a poc a poc. Es va quedar mirant les seves manasses, que es fregaven l’una a l’altra nerviosament, com si se les estigués rentant.

—Colin, no s’ha acabat. Tu has fet canviar les coses. A la gent no li cauen bé els Mollison. Si entres al consell, serem molt més forts per lluitar. Sisplau, Colin.

—D’acord —va dir ell al cap d’un moment, sorprès del seu propi coratge.

Tots dos van fer el breu trajecte a través de l’aire net i fresc, cadascun amb la seva targeta censal a la mà. A la sala parroquial no hi havia ningú més per votar. Van fer una bona creu amb llapis al costat del nom d’en Colin i van marxar amb la sensació que havien aconseguit sortir d’un mal pas.

En Miles Mollison no va votar fins al migdia. En marxar del bufet, es va aturar a la porta del despatx del seu soci.

—Vaig a votar, Gav —va dir.

En Gavin va assenyalar el telèfon que tenia enganxat a l’orella; parlava amb la companyia d’assegurances de la Mary.

—Ah… d’acord… Vaig a votar, Shona —va repetir, aquest cop cap a la secretària.

No feia cap mal recordant-los que necessitava el seu suport. Va baixar les escales corrent i va anar fins a The Copper Kettle, on, durant una breu conversa postcoital, havia quedat de trobar-se amb la seva dona per baixar junts a la sala parroquial.

La Samantha s’havia passat el matí a casa; havia deixat la dependenta tota sola a la botiga. Sabia que no podia ajornar indefinidament el moment d’anunciar a la Carly que tancaven i que es quedava sense feina, però no se n’havia vist capaç abans del cap de setmana i el concert a Londres. Quan va veure aparèixer en Miles amb la seva rialleta d’entusiasme, va notar una nova fiblada de ràbia.

—¿Que no ve, el papa? —van ser les primeres paraules que va dir.

—Baixaran quan tanquin —va dir la Samantha.

Quan van arribar a la sala parroquial, hi havia dues senyores grans a les cabines per votar. La Samantha es va esperar, mirant-los el clatell de les permanents de color gris acer, els abrics gruixuts i els turmells encara més gruixuts. Un dia, ella també seria així. La més encorbada de les dues senyores va veure en Miles en sortir i li va dir amb un somriure:

—Acabo de votar-lo a vostè!

—Ah, doncs moltes gràcies! —va respondre en Miles, estarrufat.

La Samantha es va ficar a la cabina i es va quedar mirant els dos noms, Miles Mollison i Colin Wall, amb un llapis lligat a un cordill a la mà. Llavors va escriure «Odio aquesta merda de poble» a la butlleta, la va doblegar, es va acostar a l’urna i la va ficar per la ranura amb expressió seriosa.

—Gràcies, xata —va dir en Miles en veu baixa, donant-li un copet a l’esquena.

La Tessa Wall, que havia votat en totes les eleccions, va passar amb el cotxe per davant de la sala parroquial de tornada de l’institut, però no s’hi va aturar. La Ruth i en Simon Price es van passar el dia parlant més seriosament que mai de la possibilitat d’anar a viure a Reading. La Ruth va llençar les targetes censals quan va netejar la taula de la cuina per sopar.

En Gavin no tenia cap intenció d’anar a votar; si en Barry hagués estat viu i s’hagués presentat, potser s’hi hauria animat, però no tenia ganes d’ajudar en Miles a aconseguir un altre dels grans objectius de la seva vida. A dos quarts de sis, va agafar el maletí, contrariat i deprimit perquè finalment s’havia quedat sense excuses per no anar a sopar a casa de la Kay. Li feia una ràbia especial, perquè semblava que la companyia d’assegurances començava a posar-se del cantó de la Mary i tenia moltes ganes d’anar a casa seva a explicar-l’hi. Allò volia dir que s’hauria de guardar la notícia fins l’endemà; no volia pas malgastar-la amb una simple trucada.

Quan la Kay li va obrir la porta, de seguida es va posar a xerrar d’aquella manera accelerada que acostumava a voler dir que estava de mal humor.

—Ho sento, he tingut un dia horrorós —va dir, tot i que ell no s’havia queixat i amb prou feines s’havien saludat—. He tornat tard. Volia tenir el sopar més avançat, però tant és. Passa.

Des del pis de dalt arribava el retruny fort i insistent d’una bateria i una línia de baix. En Gavin va quedar parat que els veïns no es queixessin. La Kay va veure que mirava cap al sostre.

—Ah, sí, la Gaia, que està enfadada perquè un noi que li agradava ha començat a sortir amb una altra noia.

Va agafar la copa de vi que ja tenia a mitges i hi va fer un bon glop. Li havia sabut greu referir-se a en Marco de Luca com si fos un noi qualsevol. En Marco pràcticament s’havia instal·lat a casa seva les setmanes abans que marxessin de Londres. La Kay l’havia trobat encantador, educat i amable. Li hauria agradat tenir un fill com ell.

—Ho superarà —va dir la Kay, allunyant els records i tornant a les patates que tenia bullint al foc—. Té setze anys. A aquesta edat et recuperes ràpid. Posa’t vi.

En Gavin va seure a la taula, esperant que la Kay fes abaixar la música a la Gaia. Pràcticament havia de cridar perquè ell la sentís per sobre la vibració del baix, els repics de les tapes de les cassoles i el brunzit de l’extractor. En Gavin va tornar a enyorar la calma lànguida de la gran cuina de la Mary, la gratitud que li mostrava, la necessitat que tenia d’ell.

—Què? —va dir ben fort, endevinant que la Kay li havia preguntat alguna cosa.

—Deia que si has anat a votar.

—¿A votar?

—A les eleccions del consell —va dir ella.

—No —va respondre ell—. Se me’n refot.

No sabia si l’havia sentit. Ella tornava a dir alguna cosa, però no la va sentir bé fins que no es va girar cap a la taula amb els ganivets i les forquilles.

—… absolutament vergonyós, de fet, que el districte actuï en connivència amb l’Aubrey Fawley. Suposo que, si surt en Miles, ja ens podem acomiadar de Bellchapel…

Va escórrer les patates i les seves paraules van tornar a quedar momentàniament ofegades pel xarboteig i l’estrèpit.

—… si aquella beneita no hagués perdut els estreps, potser ho tindríem una mica millor. Li vaig passar una pila de documents sobre la clínica i no crec que en fes servir cap. Només va cridar a en Howard Mollison que estava massa gras. És impossible ser menys professional…

En Gavin havia sentit rumors sobre el rampell públic de la doctora Jawanda. Li havia fet una certa gràcia.

—… tota aquesta incertesa fa molt de mal a la gent que treballa a la clínica, per no parlar dels usuaris.

Però en Gavin no podia sentir llàstima ni indignació; l’únic que sentia era consternació pel profund coneixement que la Kay semblava tenir dels embolics i els personatges implicats en aquell assumpte esotèric que afectava el poble. Era un altre senyal que demostrava que cada cop estava més arrelada a Pagford. Ara ja costaria molt d’arrencar.

Va girar el cap i va mirar cap al jardí ple de males herbes que s’estenia a l’altra banda de la finestra. S’havia ofert per ajudar en Fergus a arreglar el jardí de la Mary aquell cap de setmana. Amb una mica de sort, pensava, la Mary tornaria a convidar-lo a sopar i, si ho feia, es podria saltar la festa del seixanta-cinquè aniversari d’en Howard Mollison, que en Miles es pensava que esperava amb candeletes.

—… volia continuar amb les Weedon, però no, la Gillian diu que no podem ser tan llepafils. ¿Diries que això és ser llepafils?

—Eh? Perdona? —va fer en Gavin.

—Que la Mattie ha tornat —va dir, i ell va haver d’esforçar-se per recordar que la Mattie era la companya de feina a qui havia substituït—. Volia continuar treballant amb les Weedon, perquè a vegades passa que agafes afecte a una família, però la Gillian no em deixa. És absurd.

—Deus ser l’única persona del món que mai hagi volgut continuar veient les Weedon —va dir en Gavin—. Pel que n’he sentit, almenys.

La Kay va haver de fer un gran esforç per no fúmer-li un moc. Va treure els talls de salmó del forn. La música de la Gaia era tan forta que va notar com feia vibrar la safata, que va deixar caure bruscament sobre els fogons.

—Gaia! —va cridar. En Gavin va fer un bot mentre ella sortia de la cuina i es plantava al peu de l’escala—. Gaia! Abaixa això! Fes el favor! Abaixa-ho!

El volum va disminuir potser un decibel. La Kay va tornar a entrar a la cuina, rabiosa. La baralla amb la Gaia, abans que arribés en Gavin, havia estat una de les pitjors que havien tingut mai. La Gaia havia deixat ben clara la seva intenció de trucar al seu pare per demanar-li d’anar a viure amb ell.

«Perfecte, doncs, bona sort!», havia cridat la Kay.

Però en Brendan potser diria que sí. L’havia deixat a ella quan la Gaia només tenia un mes. Ara era casat i tenia tres fills més. Tenia una casa enorme i una bona feina. ¿I si deia que sí?

En Gavin estava content que no haguessin de parlar menjant; la música eixordadora omplia el silenci, i ell podia pensar en la Mary en pau. L’endemà li diria que la companyia d’assegurances començava a fer algun gest conciliador i rebria la seva gratitud i la seva admiració…

Ja quasi s’havia acabat el plat quan es va adonar que la Kay no havia fet ni un sol mos. El fitava des de l’altra banda de la taula, amb una expressió que el va alarmar. Potser havia traït els seus pensaments més íntims…

La música de la Gaia es va aturar de cop. La calma palpitant que es va fer va aterrir en Gavin, que va desitjar que la Gaia posés alguna altra cosa ben de pressa.

—Ni tan sols ho intentes —va dir la Kay, tota moixa—. Ni tan sols fas veure que t’importa, Gavin.

Ell va intentar agafar la sortida més fàcil.

—Kay, he tingut un dia molt llarg —va dir—. Em sap greu si no segueixo els detalls de la política local al minut…

—No parlo de la política local —va dir ella—. Ets aquí assegut com si volguessis ser en qualsevol altre lloc… És… és insultant. ¿Què vols, Gavin?

Ell va visualitzar la cuina de la Mary, i el seu rostre dolç.

—T’he de suplicar per veure’t —va dir la Kay—, i quan véns no podries deixar-me més clar que no tens cap ganes de ser aquí.

Ella volia que digués «No és veritat». Però l’últim moment en què una negació hauria pogut comptar va passar de llarg. Van començar a lliscar, cada cop a més velocitat, cap a la crisi que en Gavin desitjava amb el mateix fervor amb què la temia.

—Digue’m què vols —va dir ella, amb aire cansat—. Digue-m’ho.

Tots dos notaven com la relació s’esmicolava sota el pes de tot el que en Gavin no volia dir. Convençut que posaria fi al patiment de tots dos, en Gavin va buscar unes paraules que no havia tingut la intenció de dir en veu alta, potser mai de la vida, però que d’alguna manera semblaven oferir-los una excusa acceptable.

—No volia que passés —va dir tot seriós—. De debò que no ho volia. Kay, em sap molt de greu, però em sembla que estic enamorat de la Mary Fairbrother.

Per l’expressió que va fer la Kay, en Gavin es va adonar que no estava preparada per sentir allò.

—¿De la Mary Fairbrother? —va repetir.

—Em sembla… —va dir (i va sentir un plaer agredolç en parlar-ne, tot i saber que li estava fent mal; no havia pogut dir-ho a ningú més)—, em sembla que fa temps que tinc aquests sentiments. I que mai he volgut… Vull dir, quan en Barry era viu, mai no…

—Em pensava que era el teu millor amic —va xiuxiuejar la Kay.

—Sí que ho era.

—Fa molt poques setmanes que és mort.

A en Gavin no li va agradar sentir allò.

—Mira —va dir—, intento ser sincer amb tu. Intento ser just.

—¿Intentes ser just?

En Gavin sempre s’havia imaginat que la relació s’acabaria en un esclat de fúria, però ella es va limitar a contemplar com es posava l’abric amb llàgrimes als ulls.

—Em sap greu —va dir, i va sortir de casa la Kay per última vegada.

Quan va ser fora, el va envair una onada d’eufòria i es va afanyar a arribar al cotxe. Al final, encara podria explicar la notícia sobre la companyia d’assegurances a la Mary aquella mateixa nit.





CINQUENA PART


Immunitat



7.32 Una persona que hagi fet una declaració difamatòria pot reclamar la immunitat sempre que pugui demostrar que la declaració va ser feta sense mala intenció i complint un deure públic.

CHARLES ARNOLD-BAKER

Administració de consells locals,

7a edició





I


LA TERRI WEEDON ESTAVA ACOSTUMADA que l’abandonessin. La primera deserció, i la més important, havia estat la de la seva mare, que no s’havia acomiadat, sinó que simplement havia marxat un dia amb una maleta a la mà mentre la Terri era a escola.

Quan ella mateixa havia marxat de casa als catorze anys, havia conegut una colla d’assistentes socials i cuidadores, algunes prou simpàtiques, però totes marxaven en acabar la jornada laboral. I cada comiat havia afegit una altra capa a la crosta que se li anava fent al voltant de l’ànima.

A les cases d’acollida hi havia fet amics, però als setze anys havien començat a viure tots pel seu compte i la vida els havia separat. Havia conegut en Ritchie Adams i havien tingut dos fills. Uns éssers minúsculs i rosats, tan purs i tan bonics com no hi havia res més al món; era ella qui els havia fet, i dues vegades, durant les magnífiques hores passades a l’hospital, li havia semblat que havia tornat a néixer.

I llavors li havien pres els fills i no els havia tornar a veure.

En Banger l’havia abandonat. La iaia Cath l’havia abandonat. Quasi tothom marxava, ningú no es quedava. Ja hi hauria hagut d’estar acostumada.

Quan la Mattie, la seva assistenta social, va reaparèixer, la Terri li va preguntar:

—¿On para, l’altra?

—¿La Kay? Només em substituïa mentre estava malalta —va dir la Mattie—. A veure, ¿on és en Liam? No… vull dir… Robbie, oi?

A la Terri no li queia bé, la Mattie. Per començar, no tenia fills. ¿Com podia algú que no tenia fills dir-te com havies d’educar els teus? ¿Com ho podia saber? Tampoc era que la Kay li hagués caigut gaire bé… però almenys la Kay li provocava un sentiment estrany, el mateix sentiment que li havia provocat la iaia Cath abans que li digués que era una puta i que no la volia tornar a veure… Amb la Kay —encara que anés amb carpetes com les altres, encara que hagués iniciat la revisió del cas—, amb la Kay notaves que volia que les coses milloressin de cara a tu, i no només de cara als formularis. Ho notaves de debò. Però havia marxat i ara ni tan sols es devia recordar d’elles, va pensar la Terri, plena de ràbia.

Divendres a la tarda, la Mattie va anunciar a la Terri que Bellchapel segurament tancaria.

—És una qüestió política —va dir amb decisió—. Volen estalviar diners i el tractament amb metadona no està gaire ben vist pel consell municipal. A més, Pagford els vol fer fora de l’edifici. Sortia al diari, potser ho has vist.

A vegades parlava a la Terri d’aquella manera, adoptant un to enrotllat, del tipus tu-i-jo-estem-en-el-mateix-vaixell, que no acabava de quadrar, perquè anava acompanyat de preguntes com si ja es recordava d’alimentar el seu fill. Però aquell cop va ser el que deia, més que no pas com ho deia, el que va fer enfadar la Terri.

—¿Que tanquen? —va repetir.

—Això sembla —va dir la Mattie tan tranquil·la—, però a tu no t’afectarà. Bé, naturalment…

La Terri havia començat tres cops el programa a Bellchapel. L’interior grisós de l’església convertida en centre de desintoxicació, amb els compartiments i els fullets, i amb el lavabo amb els llums de neó blaus (perquè no et poguessis trobar les venes i no poguessis xutar-te), ja era un lloc conegut i quasi agradable. Últimament, havia començat a notar un canvi en la manera com li parlaven els treballadors. Al principi, tots s’havien imaginat que tornaria a fracassar, però havien començat a parlar-li tal com li parlava la Kay: com si sabessin que dins el seu cos cremat i amb marques de verola hi vivia una persona de veritat.

—… naturalment, sí que t’afectarà, però pots anar a buscar la metadona al metge de capçalera —va dir la Mattie. Va passar els fulls del gruixut dossier que resumia la vida de la Terri—. Et toca la doctora Jawanda, a Pagford, oi? A Pagford… ¿per què has d’anar tan lluny?

—A Cantermill vaig fotre una pallissa a una infermera —va dir la Terri amb aire distret.

Quan la Mattie va marxar, la Terri es va quedar una bona estona asseguda a la butaca vella i bruta de la sala, mossegant-se les ungles fins que s’hi va fer sang.

Tan bon punt la Krystal, després de recollir en Robbie a la llar, va tornar a casa, la Terri li va anunciar que tancaven Bellchapel.

—Encara no ho han decidit —va respondre la Krystal amb autoritat.

—¿I tu com collons ho saps? —va preguntar la Terri—. Tanquen, i ara diuen que he d’anar a Pagford amb aquella mala puta que va matar la iaia Cath. I una merda, hi aniré.

—Has d’anar-hi —va dir la Krystal.

La Krystal feia dies que es comportava d’aquella manera; manava a la seva mare com si fos adulta.

—Que et dic que no, hòstia! —va exclamar la Terry feta una fúria—. Puteta de merda —va afegir, per si de cas.

—Si tornes a xutar-te —va dir la Krystal, amb la cara vermella—, s’emportaran en Robbie.

En Robbie, que encara estava agafat a la mà de la Krystal, es va posar a plorar.

—Veus? —es van cridar l’una a l’altra.

—És culpa teva, hòstia! —va cridar la Krystal—. I, a més, aquella metge no va fer res a la iaia Cath. Són històries que es munten la Cheryl i els altres.

—Tu ho saps tot, ¿oi, merdoseta? —va cridar la Terri—. Ja ho veig…

La Krystal li va escopir.

—Fot el camp! —va cridar la Terri i, com que la Krystal era més corpulenta que ella, va agafar una sabata de terra i la va brandar en l’aire—. Que marxis!

—I tant que marxo! —va bramar la Krystal—. I m’emporto en Robbie, i tu pots quedar-te aquí i tirar-te l’Obbo, a veure si te’n fa un altre!

Va arrossegar en Robbie fins al carrer abans que la Terri la pogués aturar.

Se’l va endur cap al seu refugi habitual, sense pensar que a aquella hora de la tarda la Nikki encara estaria voltant per alguna banda, no pas a casa. Va ser la mare de la Nikki qui va obrir la porta, amb l’uniforme del súper on treballava.

—Ell no es pot quedar —va dir a la Krystal amb fermesa, mentre en Robbie gemegava i s’intentava desfer de la mà de la seva germana—. ¿On és, ta mare?

—A casa —va dir la Krystal, i tota la resta del que volia dir es va evaporar davant la mirada severa d’aquella dona.

Així, va tornar amb en Robbie a Foley Road, on la Terri, amb un aire triomfant i amarg, va agafar el seu fill pel braç, el va fer passar i va impedir que la Krystal entrés.

—Ja te n’has cansat, oi? —va riure la Terri per sobre els udols d’en Robbie—. Fot el camp.

I va tancar amb un cop de porta.

Aquella nit, la Terri va fer dormir en Robbie al seu costat, al seu matalàs. Ella es va quedar desperta, pensant que no necessitava la Krystal, però la trobava a faltar tant com a vegades trobava a faltar l’heroïna.

Feia dies que la Krystal estava enfadada. Allò que li havia explicat de l’Obbo…

(«¿Què t’ha dit?», havia rigut ell, incrèdul, quan s’havien trobat pel carrer, i ella només li havia dit que la Krystal estava enfadada.)

… no s’ho creia. L’Obbo no hauria fet mai una cosa així.

L’Obbo era una de les poques persones que no l’havien abandonat. La Terri el coneixia des que tenia quinze anys. Havien anat junts a l’escola, havien voltat junts per Yarvil quan ella s’estava a la casa d’acollida, s’havien begut unes quantes ampolles de sidra plegats amagats sota els arbres del camí que travessava l’últim camp conreat dels Fields. Havien fumat junts el primer porro.

A la Krystal no li havia caigut mai bé. Gelosia, va pensar la Terri mentre mirava com en Robbie dormia en la llum que es filtrava a través de les cortines. Gelosia i res més que gelosia. Ha fet més per mi que ningú, va pensar la Terri amb una actitud desafiadora, ja que quan sumava els favors també hi restava els abandonaments. Així, tot l’afecte que li havia donat la iaia Cath havia quedat eliminat pel fet que un dia l’havia rebutjat.

Però l’Obbo l’havia amagat d’en Ritchie, el pare dels seus dos primers fills, un cop que ella havia marxat de casa descalça i ensangonada. De tant en tant li donava una bossa d’heroïna gratis. Als seus ulls, eren favors equivalents. Els refugis que li oferia eren més segurs que la caseta de Hope Street que una vegada, durant tres dies meravellosos, s’havia pensat que seria casa seva.

La Krystal no va tornar dissabte al matí, però això no era cap novetat; la Terri sabia que devia ser a casa de la Nikki. Enfurismada perquè no els quedava gaire menjar, se li havia acabat el tabac i en Robbie ploriquejava reclamant la seva germana, va irrompre a l’habitació de la seva filla i es va posar a remenar la roba buscant-hi diners o un cigarret oblidat. Quan va apartar el vell equip de rem, tot arrugat, va sentir que alguna cosa picava contra el terra i va veure el petit joier de plàstic obert, amb la medalla que havia guanyat la Krystal i el rellotge de la Tessa Wall a sota.

La Terri va agafar el rellotge i el va observar. No l’havia vist mai. ¿D’on el devia haver tret, la Krystal? El primer que va pensar va ser que l’havia robat, però llavors se li va acudir que potser l’hi havia donat la iaia Cath, o que potser l’hi havia deixat al testament. Era una idea molt més pertorbadora que no pas que l’hagués robat. La idea que aquella mala puta l’hagués amagat, que l’hagués guardat com un tresor, sense dir-n’hi res…

La Terri es va ficar el rellotge a la butxaca dels pantalons de xandall i va cridar en Robbie perquè l’acompanyés a comprar. Ell va tardar una eternitat a posar-se les sabates i la Terri va perdre la paciència i li va clavar una bufetada. Va pensar que tant de bo pogués anar a comprar tota sola, però a les assistentes socials no els feia gràcia que deixessis criatures soles a casa, encara que ho poguessis fer tot més ràpid sense elles.

—¿On està, la Krystal? —va gemegar en Robbie mentre la seva mare l’empenyia per sortir—. Vui la Krystal!

—No sé on és, aquell pendó —va dir ella secament mentre l’arrossegava per la vorera.

L’Obbo xerrava amb dos homes a la cantonada de davant del supermercat. Quan la va veure, la va saludar amb la mà i els seus companys van tocar el dos.

—¿Què tal, Ter? —va dir.

—Anar tirant —va mentir—. Robbie, deixa’m.

En Robbie se li aferrava amb tanta força a la cama escanyolida que li feia mal.

—Escolta —va dir l’Obbo—, ¿pots guardar-me unes quantes coses?

—¿Quines coses? —va preguntar la Terri, arrencant-se en Robbie de la cama i agafant-li la mà.

—Un parell de bosses —va dir l’Obbo—. M’aniria molt bé, Ter.

—¿Quant de temps?

—Uns quants dies. T’ho porto aquest vespre, val?

La Terri va pensar en la Krystal i en el que diria si ho sabia.

—Sí, cap problema —va dir. Llavors es va recordar del rellotge i se’l va treure de la butxaca—. Vull vendre això. ¿Què et sembla?

—No està mal —va dir l’Obbo, sospesant-lo al palmell—. Vint bitllets. ¿Te’ls porto al vespre?

La Terri s’havia imaginat que el rellotge valia més, però no li agradava portar la contrària a l’Obbo.

—Sí, collonut.

Va fer unes quantes passes cap a l’entrada del supermercat, amb en Robbie a la mà, però llavors es va girar de cop.

—Per cert, estic neta —va dir—. No cal que portis…

—¿Encara et prens la barreja? —va dir ell, somrient-li des de darrere dels vidres de cul de got—. Però si Bellchapel ja és història, ho porta el diari.

—Sí —va dir ella abatuda, i va estirar en Robbie cap a l’entrada del supermercat—. Ja ho sé.

No penso anar a Pagford, va pensar mentre agafava galetes del prestatge. No penso anar-hi.

Estava quasi immunitzada contra les crítiques i els judicis constants, contra la mirada de reüll de la gent amb qui es creuava pel carrer, contra els insults dels veïns, però no pensava anar a buscar dosis dobles de metadona fins aquell poblet de fanfarrons; no pensava anar enrere en el temps un cop per setmana per anar al lloc on la iaia Cath havia dit que l’acolliria però d’on després l’havia deixat marxar. Hauria de passar per davant d’aquella escola tan bonica que li havia enviat unes cartes horribles per dir-li que la roba que portava la Krystal era massa petita i massa bruta, que tenia un comportament inacceptable. Tenia por que alguns parents que feia temps que havia oblidat sortissin de Hope Street mentre es discutien per la casa de la iaia Cath, i de què diria la Cheryl si sabia que la Terri havia acceptat de tenir tractes amb la paki de merda que havia matat la seva àvia. Seria una altra taca contra ella en el si d’aquella família que ja la menyspreava.

—No em faran anar a aquell puto poble —va murmurar la Terri mentre empenyia en Robbie cap a la caixa.





II


—Agafa’t fort —va dir en Howard Mollison dissabte al migdia amb un to enjogassat—. La mama està a punt de publicar els resultats al web. ¿Vols esperar que siguin públics o vols que te’ls digui ara?

En Miles es va posar instintivament d’esquena a la Samantha, que seia davant d’ell, a l’altra banda de la barra del mig de la cuina. Feien un últim cafè abans que ella i la Libby marxessin cap a l’estació per anar al concert de Londres. Amb el telèfon ben premut a l’orella, va dir:

—Digues.

—Has guanyat. Còmodament. Gairebé el doble de vots que en Wall.

En Miles va somriure a la porta de la cuina.

—Entesos —va dir amb un to tan neutre com va poder—. Me n’alegro.

—Un moment —va dir en Howard—. La mama vol dir-te una cosa.

—Felicitats, rei —va dir la Shirley, exultant—. És una notícia absolutament fantàstica. Sabia que ho aconseguiries.

—Gràcies, mama —va dir en Miles.

Aquelles dues paraules ho van explicar tot a la Samantha, que havia decidit que no reaccionaria ni amb desdeny ni amb sarcasme. Tenia la samarreta del grup a la maleta, havia anat a la perruqueria i s’havia comprat unes sabates de taló. Es moria de ganes de marxar.

—O sigui que ja ets el regidor Mollison, oi? —va dir quan ell va haver penjat.

—Exacte —va dir ell amb cert recel.

—Enhorabona —va dir ella—. Així, aquesta nit serà una festassa. Em sap greu perdre-me-la —va mentir, empesa per l’emoció que sentia d’estar a punt de marxar. En Miles es va inclinar endavant, entendrit, i li va prémer la mà.

La Libby va aparèixer a la cuina amb els ulls plens de llàgrimes. Portava el mòbil a la mà.

—¿Què passa? —va dir la Samantha, espantada.

—¿Pots trucar a la mare de la Harriet?

—¿Per què?

—Sisplau.

—Però ¿per què, Libby?

—Perquè vol parlar amb tu —va dir la Libby, eixugant-se els ulls i el nas amb el dors de la mà—. La Harriet i jo ens hem discutit. ¿Pots trucar-li?

La Samantha va agafar el telèfon i va anar a la sala. Només tenia una idea molt vaga de qui era aquella dona. Des que les nenes havien començat a l’internat que pràcticament no havia tingut cap contacte amb els pares de les seves amigues.

—Em sap tant de greu, fer això… —va dir la mare de la Harriet—. He dit a la Harriet que parlaria amb vostè, perquè li he explicat mil vegades que no és que la Libby no vulgui que hi vagi… Ja sap que són molt amigues, i no suporto veure-les així…

La Samantha es va mirar el rellotge. Havien de marxar al cap de deu minuts a tot estirar.

—A la Harriet se li ha ficat al cap que la Libby té una altra entrada però que no vol que ella l’hi acompanyi. Jo ja li he dit que no és veritat… L’entrada és per a vostè, perquè no vol que la Libby hi vagi sola, oi?

—Sí, és clar —va dir la Samantha—. No pot pas anar-hi sola.

—Ho sabia —va dir l’altra dona, amb un to estranyament triomfant—. Entenc perfectament la seva prudència, i mai no gosaria proposar res així si no pensés que li estalvio molts maldecaps. Però és que les nenes són tan amigues… i la Harriet està boja per aquest grup tan estúpid… i diria que, pel que la Libby ha dit a la Harriet per telèfon, a la Libby li encantaria que la Harriet hi anés. Comprenc perfectament que vulgui vigilar la Libby, però passa que la meva germana també hi porta les seves dues nenes, o sigui que podrien anar-hi amb una persona adulta. Jo podria portar-hi la Libby i la Harriet amb el cotxe aquesta tarda, ens trobaríem amb les altres fora de l’estadi i ens podríem quedar a dormir a casa de la meva germana. Li garanteixo que o jo o la meva germana estarem amb la Libby en tot moment.

—Vaja… és molt amable per part seva —va dir la Samantha, amb un estrany xiulet a les orelles—. Però és que ens espera una amiga, sap?

—Pot anar-la a veure igualment… L’únic que dic és que no hi ha cap necessitat que vagi al concert, oi?, si les nenes ja tenen qui les acompanyi… I la Harriet se’n mor de ganes, és que se’n mor de ganes… Jo no volia ficar-m’hi, però és que veig que hi ha en joc la seva amistat… —Llavors, en un to no tan efusiu, va afegir—: Ja li pagarem l’entrada, naturalment.

No hi havia cap escapatòria, cap amagatall possible.

—Ja —va dir la Samantha—. Només és que em feia gràcia que hi anéssim totes dues…

—Ja li dic jo que s’estimen més anar-hi juntes —va dir la mare de la Harriet, convençuda—. A més, així no caldrà que es passi dues hores acotada per amagar-se entre totes aquelles noietes histèriques, ha, ha! En canvi, la meva germana no tindrà cap problema: no arriba a metre seixanta.





III


En Gavin estava decebut de veure que al final hauria d’anar a la festa d’aniversari d’en Howard Mollison. Si la Mary, que era clienta del bufet i la vídua del seu millor amic, li hagués demanat que es quedés a sopar, la seva absència hauria estat més que justificada… però la Mary no l’hi havia demanat. Tenia família a casa i s’havia mostrat estranyament nerviosa quan l’havia vist aparèixer.

No vol que ho sàpiguen, va pensar, consolant-se amb la timidesa amb què ella l’havia acompanyat fins a la porta.

Va tornar amb el cotxe fins a The Smithy, repassant mentalment la conversa que havia tingut amb la Kay.

Em pensava que era el teu millor amic. Fa molt poques setmanes que és mort.

Sí, i l’he cuidat per en Barry, li va respondre dins del cap. És el que ell hauria volgut. Cap dels dos no s’ho esperava. En Barry és mort. Ara ja no el pot fer patir.

Sol a The Smithy, va buscar un vestit net per a la festa, ja que a la invitació hi posava «formal», i va intentar imaginar-se tot Pagford, un poble de tafaners, sucant pa a la seva història amb la Mary.

¿I què passa?, va pensar, sorprès del seu propi valor. ¿Ha d’estar sola tota la vida? Són coses que passen. Jo només la cuidava.

I, malgrat les poques ganes que tenia d’anar a una festa que sabia que seria esgotadora i avorrida, es va animar gràcies a les bombolletes d’alegria i d’entusiasme que li bullien a dins.

A Hilltop House, l’Andrew Price es pentinava amb l’assecador de la seva mare. No havia tingut mai tantes ganes d’anar a la discoteca o a una festa com aquell vespre. En Howard els havia demanat a ell, a la Gaia i a la Sukhvinder que servissin el menjar i les begudes de la festa. També li havia llogat un uniforme per a l’ocasió: camisa blanca, pantalons negres i corbata de llaç. Treballaria amb la Gaia, no pas com a mosso, sinó com a cambrer.

Però estava emocionat per més coses. La Gaia ho havia deixat amb el llegendari Marco de Luca. L’havia trobat plorant al pati de The Copper Kettle aquella tarda, quan havia sortit a fumar.

«Ell s’ho perd», havia dit l’Andrew, intentant dissimular la seva alegria. Ella, encara plorosa, havia dit: «Gràcies, Andy».

—Tros de marica —va dir en Simon quan l’Andrew per fi va apagar l’assecador. Feia uns quants minuts que s’esperava per dir-ho, plantat al replà a les fosques, observant per l’escletxa de la porta ajustada com l’Andrew s’empolainava davant el mirall. L’Andrew va fer un bot i llavors va riure. En Simon es va quedar desconcertat pel seu bon humor—. Quina fila —va dir quan l’Andrew va passar pel seu costat al replà amb la camisa i el llaç— amb aquest corbatí. Sembles un carallot.

I tu estàs a l’atur gràcies a mi, cap de cony.

Els sentiments de l’Andrew envers el que havia fet al seu pare canviaven gairebé a cada hora que passava. A vegades el rosegava un sentiment de culpabilitat que ho envaïa tot, però després desapareixia i deixava pas a una joia secreta i triomfant. Aquell vespre, la seva malifeta afegia més fervor a l’entusiasme que cremava sota la prima camisa blanca i més pessigolleig a la pell de gallina que li provocava l’aire del vespre mentre baixava a tota velocitat cap al poble amb la bicicleta de carretera d’en Simon. Estava engrescat i esperançat. La Gaia era lliure i vulnerable. El seu pare vivia a Reading.

Quan va arribar a la sala parroquial, va veure la Shirley Mollison plantada a fora, amb un vestit de festa i lligant a la reixa uns enormes globus d’heli daurats en forma de cincs i sisos.

—Hola, Andrew —va refilar—. La bicicleta lluny de l’entrada, sisplau.

L’Andrew la va empènyer cap a un racó, passant pel costat d’un BMW esportiu descapotable verd i nou de trinca, aparcat a pocs metres de la porta. Abans d’entrar a la sala va fer la volta al cotxe i es va fixar en els acabats luxosos de l’interior.

—Vet aquí l’Andy!

L’Andrew va veure de seguida que el seu cap estava tan engrescat i de tan bon humor com ell. En Howard caminava a bon pas per la sala, amb un enorme esmòquing de vellut verd que li donava aires de prestidigitador. Només hi havia cinc o sis persones escampades per la sala: la festa encara tardaria vint minuts a començar. Havien lligat globus blaus, blancs i daurats pertot arreu. Hi havia una taula immensa amb cavallets, coberta en bona part de safates tapades amb draps de cuina, i al fons de la sala un discjòquei de mitjana edat que preparava l’equip de música.

—Andy, vés a ajudar la Maureen, vols?

La Maureen estava posant gots en un dels dos extrems de la taula, il·luminada per un doll de claror que baixava d’un llum del sostre.

—¿On vas, tan guapo? —va raucar en veure’l.

Ella duia un vestidet arrapat i llampant que li marcava el contorn ossut del cos, on encara tenia alguna molla i algun sacsó inesperats que aquell dia destacaven a causa del teixit implacable del vestit. D’algun lloc que l’Andrew no veia va sortir un «hola» tímid; la Gaia estava inclinada sobre una caixa de plats que hi havia a terra.

—Els gots fora de les caixes, sisplau, Andy —va dir la Maureen—. Posa’ls tots aquí dalt, on hi haurà el bar.

Va obeir. Mentre desembalava la primera caixa, es va acostar una dona que no havia vist mai amb unes quantes ampolles de xampany.

—S’haurien de posar a la nevera, si és que n’hi ha.

Tenia el nas recte d’en Howard, els ulls grossos i blaus d’en Howard, i els cabells clars i rinxolats d’en Howard, però mentre que ell tenia una fesomia efeminada suavitzada pel greix, la seva filla —havia de ser la seva filla— no era guapa però es feia mirar, amb unes celles baixes, uns ulls grossos i la barbeta partida. Anava amb pantalons i una camisa de seda desbotonada del coll. Va deixar les ampolles a la taula i es va girar. El seu posat i alguna cosa indefinible de la roba que portava van fer que l’Andrew sabés que era la propietària del BMW aparcat a fora.

—És la Patricia —li va xiuxiuejar la Gaia a l’orella, i va tornar a sentir un pessigolleig com si li hagués passat una descàrrega elèctrica—. La filla d’en Howard.

—Sí, ja m’ho he pensat —va dir ell, però li va interessar molt més veure que la Gaia destapava una ampolla de vodka i se’n servia una mica. Mentre la mirava, la Gaia se’l va beure sola, estremint-se una mica. Just després que tapés l’ampolla, la Maureen va reaparèixer al seu costat amb una glaçonera.

—Mira quina pinta —va dir la Gaia, mentre la Maureen s’allunyava i l’Andrew li notava l’alè d’alcohol—. Sembla una puta barata.

Ell va riure, però quan es va girar es va quedar glaçat: la Shirley era just al seu costat, fent la seva rialla de mixeta.

—¿La senyoreta Jawanda encara no ha arribat? —va preguntar.

—Ja ve —va dir la Gaia—. M’acaba d’enviar un missatge.

Però a la Shirley li era igual on fos la Sukhvinder. Havia sentit el comentari de la Gaia sobre la Maureen i allò l’havia ajudat a recuperar el bon humor que li havia quedat tocat per culpa del delit evident amb què la Maureen passejava el seu modelet. Era difícil rebentar satisfactòriament una autoestima tan grotesca, tan il·lusa, però, mentre s’allunyava dels joves i s’acostava al discjòquei, la Shirley va pensar en el que diria a en Howard el pròxim cop que el veiés a soles.

Em sembla que els joves… bé… se’n reien de la Maureen… És una llàstima que s’hagi posat aquest vestit… No m’agrada veure com fa el ridícul d’aquesta manera…

La Shirley, que necessitava recuperar una mica la moral, es va recordar que aquell vespre hi havia moltes coses per celebrar. Ella, en Howard i en Miles estarien junts al consell; seria meravellós, simplement meravellós.

Es va assegurar que el discjòquei sabés que la cançó preferida d’en Howard era «The Green, Green Grass of Home», en la versió de Tom Jones, i va mirar al seu voltant buscant més feinetes per fer. La seva mirada, però, va ensopegar amb la raó per la qual la seva felicitat aquell vespre no era tan perfecta com s’havia imaginat.

La Patricia estava tota sola al fons de la sala, mirant l’escut d’armes de Pagford penjat a la paret i sense fer cap esforç per parlar amb ningú. A la Shirley li hauria agradat que la Patricia es posés faldilla algun cop; però almenys havia arribat sola. La Shirley havia tingut por que al BMW hi hagués anat una altra persona, i aquella absència ja era alguna cosa.

En principi no havies de menysprear els teus fills; en principi els havies d’estimar passés el que passés, encara que no fossin el que volies, encara que resultessin ser la mena de persona que hauries evitat pel carrer canviant de vorera si no hi haguessis tingut cap vincle. En Howard s’ho prenia amb més filosofia; fins i tot en feia broma, sense malícia, quan la Patricia no el sentia. La Shirley no podia arribar a un grau tan alt d’indiferència. Es va sentir obligada a anar amb la seva filla, amb l’esperança vaga i inconscient que podria atenuar l’estranyesa que temia que tothom experimentaria en veure el seu aspecte i el seu comportament impecables.

—¿Vols res per beure, reina?

—Encara no —va dir la Patricia, sense apartar els ulls de l’escut de Pagford—. Ahir vaig tenir una nit molt moguda i encara no me n’he refet. Vam sortir amb els companys de feina de la Melly.

La Shirley va fer un somriure incòmode a l’escut que tenien damunt del cap.

—La Melly està bé, gràcies per preguntar-ho —va dir la Patricia.

—Ah, me n’alegro —va dir la Shirley.

—Em va agradar la invitació —va dir la Patricia—. Pat i acompanyant.

—Em sap greu, reina, però es posa així, quan la gent no està casada…

—És el que hi diu al manual de la noblesa, oi? Doncs sàpigues que la Melly no ha volgut venir perquè el seu nom no sortia a la invitació, i ens vam discutir com mai, i aquí em tens, tota sola. Ja ho veus.

La Patricia va deixar la seva mare una mica trasbalsada i se’n va anar cap al bar. Ja de petita havia fet unes rebequeries esgarrifoses.

—Arriba tard, senyoreta Jawanda! —va cridar la Shirley, recuperant l’aplom, mentre la Sukhvinder se li acostava corrent, mig atorrollada. En realitat, als ulls de la Shirley, la noia tenia barra ja només de presentar-se, després del que la seva mare havia dit a en Howard en aquella mateixa sala. Va mirar com s’afanyava a anar amb l’Andrew i la Gaia, i va pensar que l’haurien de despatxar. A més d’arribar tard, segur que hi havia algun problema d’higiene amb l’èczema que els amagava sota la samarreta negra de màniga llarga; la Shirley va prendre nota mentalment de mirar al seu web mèdic preferit si s’encomanava.

Els convidats van començar a arribar puntualment a les vuit. En Howard va demanar a la Gaia que es posés al seu costat per recollir els abrics, ja que volia que tothom el veiés donant ordres i dient pel nom a la noieta del vestit negre i el davantal de randa. Però aviat hi va haver massa abrics perquè els pogués portar tota sola, de manera que va cridar l’Andrew perquè l’ajudés.

—Pispa una ampolla i amaga-la a la cuina —li va demanar la Gaia mentre penjaven els abrics de tres en tres i de quatre en quatre al guarda-roba minúscul—. Podem fer torns per anar a beure.

—Collonut —va dir l’Andrew, eufòric.

—Gavin! —va exclamar en Howard, quan el soci del seu fill va entrar per la porta a dos quarts de nou.

—¿No ve la Kay, Gavin? —li va preguntar la Shirley de seguida (la Maureen s’estava posant unes sabates de taló lluents darrere la taula del bufet, de manera que tenia poc temps per avançar-se-li).

—No, és una llàstima, però no ha pogut venir —va dir en Gavin; llavors, horroritzat, es va trobar cara a cara amb la Gaia, que s’esperava per agafar-li l’abric.

—La mare hauria pogut venir —va dir ella amb una veu clara i forta, mirant-lo de fit a fit—. Però en Gavin se l’ha tret de sobre, ¿oi, Gav?

En Howard va donar un cop a l’espatlla d’en Gavin, fent veure que no ho havia sentit, i va dir amb veu de tro:

—M’alegro molt de veure’t. Vés a buscar alguna cosa per beure.

La Shirley va mantenir una expressió impassible, però l’emoció del moment no li va marxar de seguida. Va saludar els següents convidats una mica atordida i absent. Quan la Maureen va tornar titubant amb el seu vestit horrorós per afegir-se al comitè de benvinguda, a la Shirley li va encantar poder-li dir en veu baixa:

—T’acabes de perdre una escena molt violenta. Molt violenta. En Gavin i la mare de la Gaia… Oh, Deú meu… Si ho haguéssim sabut…

—Què? ¿Què ha passat?

Però la Shirley va fer que no amb el cap, assaborint el plaer exquisit de frustrar la curiositat de la Maureen, i va obrir els braços quan en Miles, la Samantha i la Lexie van entrar a la sala.

—Aquí el tenim! El regidor Miles Mollison!

La Samantha va observar com la Shirley abraçava en Miles com si els contemplés des d’una distància remota. Havia passat tan de sobte de la felicitat i l’entusiasme al xoc i la decepció que els seus pensaments s’havien convertit en una mena de soroll blanc que havia de superar per poder percebre el món exterior.

(—Perfecte! —havia dit en Miles—. Així pots venir a la festa del papa. Justament ara deies que…

—Sí —havia respost ella—, ja ho sé. És perfecte, oi?

Però quan en Miles l’havia vist amb els texans i la samarreta del grup amb què feia una setmana que s’imaginava, s’havia quedat atònit.

—S’ha d’anar mudat.

—Miles, és a la sala parroquial de Pagford.

—Ja ho sé, però la invitació…

—Penso anar-hi així.)

—Hola, Sammy —va dir en Howard—. Renoi! No calia que et posessis de vint-i-un botó.

Però li va fer una abraçada tan lasciva com sempre i li va donar un copet a les natges ben enfundades en els texans.

La Samantha va fer un somriure fred i tibant a la Shirley i va passar de llarg, cap al bar. Una veueta cruel dins del cap li preguntava: Però ¿què et pensaves que passaria, al concert? ¿Per què hi anaves? ¿Què buscaves?

No res. Una mica de diversió.

El somni de braços joves i forts, de rialles, que aquella nit hauria d’haver patit alguna mena de catarsi; la seva cintura fina envoltada altre cop, i el gust àcid de la novetat, del que era desconegut. La seva fantasia havia perdut l’embranzida i queia cap a terra en picat…

Només volia mirar.

—Que guapa estàs, Sammy.

—Ei, Pat.

Feia més d’un any que no veia la seva cunyada.

Ets la que em cau millor de la família, Pat.

En Miles, que l’havia atrapat, va fer un petó a la seva germana.

—¿Com estàs? ¿I la Mel, que no hi és?

—No, no ha volgut venir —va dir la Patricia. Bevia xampany, però per la cara que feia hauria pogut ser vinagre—. A la invitació hi deia «Pat i acompanyant». No vegis quina discussió. Visca la mama.

—Va, Pat, sisplau —va dir en Miles amb un somriure.

—¿Va, Pat, sisplau, què, Miles?

La Samantha va sentir una alegria rabiosa: una excusa per atacar.

—És una manera molt grollera de convidar la parella de ta germana, i ho saps perfectament, Miles. Si vols que t’ho digui, a la teva mare no li anirien malament unes quantes classes de bones maneres.

En Miles estava més gras que feia un any. La gola li omplia el coll de la camisa. L’alè li pudia de seguida. Tenia el costum, que havia agafat del seu pare, de gronxar-se sobre els dits dels peus. A la Samantha li va agafar un atac de fàstic i se’n va anar cap a l’extrem de la taula, on l’Andrew i la Gaia anaven omplint i repartint gots.

—¿Teniu ginebra? —va preguntar—. Doncs un gintònic ben carregat.

No va reconèixer l’Andrew. Ell li va posar el gintònic intentant no mirar-li els pits, ben marcats sota la samarreta, però era com intentar mirar el sol sense aclucar els ulls.

—¿T’agraden? —li va preguntar la Samantha, després de beure’s mig gintònic.

L’Andrew es va posar vermell abans que pogués posar en ordre els seus pensaments. Va sentir horroritzat com ella feia una rialla burleta i deia:

—Parlo del grup, eh?

—Sí, bé… n’he sentit a parlar. Però… no són el meu estil.

—¿Ah, no? —va dir ella, acabant-se el gintònic—. Posa-me’n un altre, sisplau.

Al final es va adonar de qui era: el noiet de la xarcuteria. Amb l’uniforme semblava més gran. Potser aquell parell de setmanes pujant i baixant palets per les escales del soterrani li havien desenvolupat una mica els músculs.

—Ah, mira —va dir la Samantha, fixant-se en una figura que s’allunyava d’ella i es confonia entre la gent—, en Gavin. El segon home més avorrit de Pagford. Després del meu marit, naturalment.

Va marxar tota satisfeta, amb la beguda a la mà; el gintònic se li havia posat allà on més ho necessitava, i l’havia anestesiat i estimulat alhora. Mentre caminava, va pensar: Els pits li han fet el pes; a veure què li sembla el cul.

Quan va veure que se li acostava la Samantha, en Gavin va provar d’evitar-la afegint-se a alguna conversa, la que fos; qui tenia més a prop era en Howard, de manera que es va introduir ràpidament al grup que envoltava l’amfitrió.

—Em vaig arriscar —deia en Howard als tres homes grans que l’escoltaven, brandant un puro que li havia tacat de cendra la part de davant de l’esmòquing de vellut—. Em vaig arriscar i vaig posar-hi el coll. Tan senzill com això. No hi ha cap fórmula màgica. Ningú no m’ha donat mai… Ah, Sammy. ¿Qui són aquests joves, Samantha?

Mentre els quatre homes observaven el grup de pop que duia estampat als pits, la Samantha es va adreçar a en Gavin.

—Hola —va dir, inclinant-se endavant i obligant-lo a fer-li un parell de petons—. ¿No ha vingut, la Kay?

—No —va respondre en Gavin amb un to eixut.

—Parlàvem de negocis, Sammy —va dir en Howard tot content, i la Samantha va pensar en la seva botiga, fracassada i acabada—. Vaig tenir iniciativa —va informar al grup, reprenent el que era un tema clarament establert—. No hi ha secret. No cal res més. Només cal tenir iniciativa.

Enorme i esfèric, era com un petit sol vellutat que irradiava alegria i satisfacció. Parlava amb un to suau i ensucrat gràcies als efectes del brandi que tenia a la mà.

—Vaig voler-me arriscar… hauria pogut perdre-ho tot.

—Vols dir que la teva mare hauria pogut perdre-ho tot —el va corregir la Samantha—. ¿Oi que la Hilda va hipotecar la casa per pagar la meitat de l’entrada de la xarcuteria?

Va veure com els ulls d’en Howard centellejaven un instant, però el somriure no se li va esvair.

—Tot el mèrit per a la meva mare, doncs —va dir—, per treballar, estalviar i no malgastar, i per donar al seu fill una bona base per al futur. I jo multiplico el que vaig rebre i ho torno a la família… pagant l’educació de les vostres filles a Saint Anne, per exemple. El que es rep, es torna, ¿oi, Sammy?

S’ho hauria esperat de la Shirley, però no pas d’en Howard. Tots dos van buidar els gots i la Samantha va observar com en Gavin se n’anava sense intentar aturar-lo.

En Gavin es preguntava si podria tocar el dos sense que ningú se n’adonés. Estava nerviós, i el soroll no hi ajudava. Des que havia vist la Gaia a la porta d’entrada que el turmentava una idea horrible. ¿I si la Kay ho havia explicat tot a la seva filla? ¿I si la Gaia sabia que estava enamorat de la Mary Fairbrother i ho esbombava? Era la típica cosa que una noia venjativa de setze anys era capaç de fer.

L’últim que volia era que Pagford s’assabentés que estava enamorat de la Mary abans que ell tingués l’ocasió de dir-l’hi a ella personalment. S’havia imaginat que ho podria fer al cap d’uns quants mesos, potser al cap d’un any… quan hagués passat el primer aniversari de la mort d’en Barry… i que, mentrestant, podria anar cuidant els petits brots d’afecte i de confiança que ja existien, per tal que a poc a poc ella s’anés adonant de la realitat dels seus sentiments, tal com li havia passat a ell…

—No tens res per beure, Gav! —va dir en Miles—. Hem de posar-hi remei.

Va dur el seu soci amb fermesa fins a la taula de les begudes i li va servir una cervesa sense parar de parlar i, com en Howard, exhalant una aura gairebé visible d’orgull i felicitat.

—¿Ja saps que he sortit escollit?

En Gavin no ho sabia, però no tenia ganes de fer comèdia.

—Sí, sí. Enhorabona.

—¿Com està, la Mary? —va preguntar en Miles calorosament; aquell vespre era amic de tot el poble que l’havia escollit—. ¿Va fent?

—Sí, diria que sí…

—He sentit que potser se’n va a Liverpool. Potser val més així.

—Què? —va fer en Gavin amb to sec.

—La Maureen ho deia aquest matí. Es veu que la germana de la Mary mira de convèncer-la que torni a casa amb la canalla. Encara té molta família a Liver…

—Casa seva és aquí.

—Em sembla que era a en Barry, que li agradava Pagford. No sé si la Mary voldrà quedar-s’hi, sense ell.

La Gaia observava en Gavin per l’escletxa de la porta de la cuina. Tenia un got de paper a la mà amb uns quants dits de vodka que l’Andrew havia robat per ella.

—És un malparit —va dir—. Si no hagués entabanat ma mare, encara seríem a Hackney. És una imbècil acabada. Jo ja sabia que no n’estava enamorat. No la treia mai. I sempre marxava just després de follar.

L’Andrew, que apilava uns quants sandvitxos més en una safata quasi buida al seu darrere, no se sabia avenir que fes servir paraules com «follar». La Gaia quimèrica que omplia les seves fantasies era una verge atrevida i plena d’imaginació eròtica. No sabia què havia fet la Gaia real amb en Marco de Luca. El comentari sobre la seva mare donava a entendre que sabia com es comportaven els homes després de fer-ho si estaven realment enamorats…

—Beu una mica —va dir la Gaia a l’Andrew, que anava cap a la porta amb la safata. Li va acostar el got de plàstic als llavis i ell va beure un glop de vodka. Ella va riure discretament i es va tirar enrere per deixar-lo passar—. Digues a la Suks que vingui a beure’n una mica! —va dir quan l’Andrew va ser fora.

La sala era plena de gent i de soroll. L’Andrew va deixar la pila de sandvitxos a la taula, però feia l’efecte que l’interès pel menjar havia disminuït; la Sukhvinder no donava l’abast a posar begudes i molts convidats havien començat a servir-se ells mateixos.

—La Gaia diu que vagis a la cuina —va dir a la Sukhvinder.

Quan la Sukhvinder va marxar, l’Andrew va ocupar el seu lloc. No tenia sentit fer de bàrman; va omplir tots els gots que va trobar i els va deixar sobre la taula perquè la gent els anés agafant.

—Hola, Peanut! —va dir la Lexie Mollison—. ¿Hi ha xampany?

Havien anat junts a Saint Thomas, però feia molt de temps que no la veia. Parlava amb un accent diferent des que anava a Saint Anne. L’Andrew no suportava que li diguessin Peanut.

—El tens al davant —va dir, assenyalant-lo.

—Lexie, no pots beure —va dir la Samantha, apareixent d’entre la gentada—. De cap manera.

—L’avi diu…

—Tant me fa.

—Tothom…

—T’he dit que no!

La Lexie va marxar trepitjant fort. L’Andrew, content que se n’anés, va somriure a la Samantha i es va quedar parat de veure que ella li feia una rialla.

—¿Tu també contestes als teus pares?

—Sí —va dir, i ella va riure. Tenia uns pits realment grossíssims.

—Atenció, sisplau! —va ressonar una veu a través del micròfon, i tothom va parar de parlar per escoltar en Howard—. M’agradaria dir quatre paraules… La majoria ja deveu saber que el meu fill Miles ha estat escollit regidor del consell del districte!

Hi va haver uns quants aplaudiments i en Miles va aixecar el got per sobre del cap en senyal d’agraïment. L’Andrew es va quedar perplex de sentir com la Samantha deia en veu baixa però ben clara:

—Bravo, malparit.

Ningú no estava per anar a buscar begudes en aquell moment, o sigui que l’Andrew va tornar a la cuina. La Gaia i la Sukhvinder estaven soles, bevent i rient, i quan van veure l’Andrew van cridar alhora:

—Andy!

Ell també va riure.

—¿Que aneu borratxes?

—Sí —va dir la Gaia.

—No —va dir la Sukhvinder—. Bé, ella sí.

—Tant me fa —va dir la Gaia—. En Mollison em pot fotre fora, si vol. Ja no cal que estalviï per anar a Hackney.

—No et fotrà fora —va dir l’Andrew, posant-se una mica de vodka—. Ets la seva preferida.

—Sí —va dir la Gaia—. És un vell verd fastigós.

I tots tres van tornar a riure.

A través de les portes de vidre, i amplificada pel micròfon, els va arribar la veu de canya de la Maureen.

—Va, Howard, som-hi! Un duo per celebrar el teu aniversari! Amb tots vosaltres, la cançó preferida d’en Howard!

Els tres adolescents van intercanviar mirades d’horror i de turment. La Gaia va avançar mig ensopegant, rient, i va obrir la porta.

Van retronar els primers acords de «The Green, Green Grass of Home», i llavors la veu de baix d’en Howard i la veu rasposa de contralt de la Maureen van començar a cantar:

The old home town looks the same,

As I step down from the train…[7]



En Gavin va ser l’únic que va sentir les rialles ofegades, però quan es va girar només va veure les portes de la cuina que oscil·laven lleument endavant i enrere.

En Miles havia marxat a xerrar amb l’Aubrey i la Julia Fawley, que havien arribat tard, i es desfeia en rialles educades. En Gavin era pres d’una barreja de terror i angoixa que li era molt familiar. El breu interludi de sol que li havia permès albirar un horitzó lliure i feliç havia quedat tapat per dos núvols amenaçadors: que la Gaia xerrés el que ell havia dit a la seva mare i que la Mary marxés de Pagford per sempre. ¿Què faria si passava?

Down the lane I walk, with my sweet Mary,

Hair of gold and lips like cherries…[8]



—¿No ha vingut, la Kay?

Tornava a ser la Samantha, recolzada a la taula del seu costat amb una rialleta.

—Ja m’ho has preguntat —va dir en Gavin—. No.

—¿Tot va bé, entre vosaltres?

—¿Vols dir que és assumpte teu, això?

Li va sortir sense poder-ho evitar; estava fart que el burxés i se’n rigués. Per una vegada, estaven sols; en Miles continuava ocupat amb els Fawley.

Ella va exagerar la sorpresa. Tenia els ulls injectats en sang i parlava a poc a poc; per primer cop, li feia més fàstic que por.

—Ho sento. Jo només…

—Només preguntaves. Ja —va dir, mentre en Howard i la Maureen es balancejaven, agafats de bracet.

—M’agradaria veure’t amb algú. Tu i la Kay fèieu bona parella.

—Sí, és clar… però m’agrada estar lliure —va dir en Gavin—. No conec gaires matrimonis feliços.

La Samantha havia begut massa per copsar tota la força de la indirecta, però tot i així li va semblar que n’hi havien deixat anar una.

—Els matrimonis sempre són un misteri per als qui s’ho miren des de fora —va dir, triant bé les paraules—. Ningú no sap què hi passa tret dels dos interessats. O sigui que no hauries de jutjar-ho, Gavin.

—Gràcies per aquest consell tan savi —va dir ell i, havent superat el límit de la paciència, va deixar la llauna de cervesa buida a la taula i se’n va anar al guarda-roba.

La Samantha es va quedar mirant com marxava, convençuda que havia sortit guanyadora del combat. Llavors va dirigir l’atenció cap a la seva sogra, a qui podia veure per un espai obert entre els convidats, mirant com cantaven en Howard i la Maureen. A la Samantha li va encantar veure el seu enuig, que s’expressava en el somriure més fred i més tibant que havia fet en tota la vetllada. En Howard i la Maureen havien actuat junts molts cops al llarg dels anys; a en Howard li agradava molt cantar, i la Maureen de jove havia fet de corista en un grup de skiffle del poble. Quan es va haver acabat la cançó, la Shirley va picar de mans un sol cop, com si volgués cridar un criat. La Samantha va riure i se’n va tornar al bar, que malauradament ja no comandava el noiet de la corbata de llaç.

L’Andrew, la Gaia i la Sukhvinder encara es cargolaven de riure a la cuina. Reien per la cançoneta d’en Howard i la Maureen, i per l’ampolla de vodka, que ja quasi havien buidat, però sobretot reien pel plaer de riure, animant-se els uns als altres de tal manera que amb prou feines s’aguantaven drets.

La finestreta de sobre la pica, mig oberta perquè la cuina no es convertís en una sauna, va vibrar i tremolar fins que hi va aparèixer el cap d’en Fats.

—Bona nit! —va dir. Estava enfilat a alguna cosa que hi havia fora i que va caure amb un bon esclafit quan ell va passar per la finestra i va aterrar feixugament sobre l’escorredor, d’on va fer caure uns quants gots que van petar a terra i es van trencar en mil bocins.

La Sukhvinder va sortir esperitada de la cuina. L’Andrew va saber a l’instant que no tenia ganes de veure en Fats allà. Només la Gaia va semblar impertorbable.

—Hi ha una porta, saps? —va dir, encara rient.

—Mira, no em ratllis —va dir en Fats—. ¿On és la beguda?

—Aquesta és nostra —va dir la Gaia, agafant l’ampolla de vodka entre els braços—. L’ha pispat l’Andy. Hauràs d’anar a agafar el que vulguis.

—Cap problema —va dir en Fats tan tranquil, i va obrir la porta per sortir a la sala.

—He d’anar al lavabo… —va murmurar la Gaia, que va amagar l’ampolla sota la pica i també va sortir de la cuina.

L’Andrew la va seguir. La Sukhvinder tornava a ser al bar, la Gaia anava cap al lavabo i en Fats estava recolzat a la taula amb una cervesa en una mà i un sandvitx a l’altra.

—No em pensava que vindries —va dir l’Andrew.

—M’hi han convidat, tio —va dir en Fats—. Ho deia a la invitació. Família Wall al complet.

—¿I en Cubby sap que ets aquí?

—Ni idea —va dir en Fats—. Està amagat. Al final no ha aconseguit el lloc del pobre Barry. Tot el teixit social es dissoldrà ara que en Cubby ja no el manté unit. Hòstia, és dolentíssim —va afegir, escopint un mos de sandvitx—. ¿Vols un cigarro?

A la sala hi havia tant escàndol, i els convidats estaven tan borratxos, que ja no semblava que a ningú li importés on anava l’Andrew. Quan van sortir, van trobar la Patricia Mollison, tota sola al costat del seu esportiu, fumant i contemplant el cel clar i estrellat.

—Agafeu-ne un —els va dir, oferint-los el seu paquet de tabac.

Després d’encendre’ls els cigarrets, es va quedar tranquil·lament al seu costat, amb una mà ben entaforada a la butxaca. Tenia un no sé què que intimidava l’Andrew; ni tan sols s’atrevia a mirar en Fats per veure com reaccionava.

—Sóc la Pat —els va dir al cap d’un moment—. La filla d’en Howard i la Shirley.

—Hola —va dir l’Andrew—. Jo sóc l’Andrew.

—Stuart —va dir en Fats.

No semblava que tingués cap necessitat d’allargar la conversa. L’Andrew s’ho va prendre com una mena de compliment i va intentar imitar la seva indiferència. El silenci es va trencar per una remor de passos i un murmuri de veus femenines.

La Gaia estirava la Sukhvinder per la mà. Reia, i l’Andrew va saber que el vodka encara li feia efecte.

—Ei, tu! —va dir la Gaia a en Fats—. Et passes un ou amb la Sukhvinder.

—Para —va dir la Sukhvinder, intentant desfer-se de la mà de la Gaia—. De debò… deixa’m…

—És veritat! —va dir la Gaia entre esbufecs—. Ets tu, oi? Ets tu qui li posa tot allò al Facebook!

—Para! —va cridar la Sukhvinder. Va aconseguir alliberar-se i va tornar corrent a la festa.

—Et passes un ou amb ella —va dir la Gaia, agafant-se a la reixa per aguantar-se—. Mira que dir-li lesbiana i tot això…

—No hi ha cap mal a ser lesbiana —va dir la Patricia, amb els ulls mig aclucats darrere el fum del cigarret—. És clar que només és la meva opinió.

L’Andrew va veure com en Fats mirava la Pat de reüll.

—Jo no he dit mai que hi hagi cap mal. Només són bromes —va dir.

La Gaia es va deixar anar per la reixa fins que va quedar asseguda a la vorera freda, amb el cap entre les mans.

—¿Estàs bé? —li va preguntar l’Andrew. Si no hi hagués hagut en Fats, també s’hauria assegut.

—Borratxa —va murmurar ella.

—Potser t’aniria bé posar-te els dits a la gola —va suggerir la Patricia, mirant-se-la des de dalt sense cap mena de compassió.

—Bon cotxe —va dir en Fats, amb els ulls posats en el BMW.

—Sí —va dir la Patricia—. És nou. Guanyo el doble que el meu germà —va dir—, però en Miles és el Fill de Déu… el Messies… l’excel·lentíssim regidor Mollison fill… de Pagford. ¿T’agrada Pagford? —va preguntar a en Fats, mentre l’Andrew observava com la Gaia inspirava profundament amb el cap entre els genolls.

—No —va dir en Fats—. És un cul de món.

—Sí, és clar… Jo vaig fotre el camp de seguida que vaig poder. ¿Coneixies en Barry Fairbrother?

—Un mica —va dir en Fats.

L’Andrew li va notar alguna cosa a la veu que el va amoïnar.

—Va ser el meu tutor de lectura a Saint Thomas —va dir la Patricia, amb els ulls clavats al final del carrer—. Un bon paio. Hauria vingut a l’enterrament, però la Melly i jo érem a Zermatt. Per cert, ¿de què va aquesta història que m’ha explicat ma mare… no sé què del Fantasma d’en Barry?

—Algú que penja missatges al web del consell del districte —es va afanyar a dir l’Andrew, preocupat pel que podia dir en Fats si el deixava parlar—. Rumors i coses així.

—Ja. No m’estranya que a ma mare li encanti —va dir la Patricia.

—No sé què dirà el pròxim cop que obri la boca —va dir en Fats, mirant l’Andrew de reüll.

—Potser pararà, ara que ja s’han celebrat les eleccions —va murmurejar l’Andrew.

—Oh, no ho sé —va dir en Fats—. Si encara hi ha coses que emprenyin el Fantasma del pobre Barry…

Sabia que feia posar nerviós l’Andrew, i se n’alegrava. Últimament l’Andrew es passava els dies en aquella feina de merda, i aviat marxaria a viure a un altre lloc. En Fats no li devia res. La veritable autenticitat no podia existir barrejada amb la culpabilitat i les obligacions.

—¿Estàs bé, tu? —va preguntar la Patricia a la Gaia, que va fer que sí amb el cap però sense aixecar-lo—. ¿Què és el que se t’ha posat malament: la beguda o la cançoneta?

L’Andrew va riure una mica, per educació i perquè volia que la conversa s’allunyés del Fantasma d’en Barry Fairbrother.

—A mi també m’ha regirat l’estómac —va dir la Patricia—. La Maureen i el meu pare cantant junts. De bracet. —Va fer una última xuclada ben forta al cigarret, en va deixar caure la punta i la va trepitjar amb el taló—. Un dia, quan tenia dotze anys, vaig enxampar-la fent-li una mamada. I ell em va donar un bitllet de cinc perquè no ho digués a ma mare.

L’Andrew i en Fats es van quedar paralitzats, sense ni gosar mirar-se. La Patricia es va eixugar la cara amb el dors de la mà: estava plorant.

—No hauria d’haver vingut, hòstia —va dir—. Ja ho sabia.

Es va ficar al BMW, i els dos nois van contemplar, mig atordits, com engegava, sortia de cul del lloc on havia aparcat i es perdia nit enllà.

—Collons —va dir en Fats.

—Em sembla que vomitaré —va xiuxiuejar la Gaia.

—El senyor Mollison vol que entreu… per les begudes.

Un cop transmès el missatge, la Sukhvinder va tornar a entrar com una bala.

—Jo no puc —va murmurejar la Gaia.

L’Andrew la va deixar allà. Quan va obrir les portes de la sala, va quedar atordit pel xivarri. El ball estava molt animat. Es va haver d’apartar una mica per deixar sortir l’Aubrey i la Julia Fawley. Ja d’esquena a la festa, semblaven molt contents de tocar el dos.

La Samantha Mollison no ballava, però estava recolzada a la taula, allà on fins feia poc hi havia hagut fileres i fileres de begudes. Mentre la Sukhvinder voltava per la sala recollint vasos, l’Andrew va desembalar l’última capsa que quedava de gots nets, els va posar sobre la taula i els va omplir.

—Portes el llaç tort —li va dir la Samantha, que es va inclinar sobre la taula i l’hi va arreglar. Ell, incomodat, es va amagar a la cuina tan bon punt el va deixar anar. Mentre col·locava els gots al rentavaixelles, va fer un altre glop del vodka que havia robat. Volia estar borratxo com la Gaia; volia tornar al moment en què havien rigut sense control, abans que aparegués en Fats.

Al cap de deu minuts, va tornar a mirar la taula de les begudes; la Samantha encara hi estava recolzada, amb els ulls vidriosos i amb una colla de gots plens a la seva disposició. En Howard movia l’esquelet al mig de la pista de ball, amb la cara rajant de suor i partint-se de riure per algun comentari que li acabava de fer la Maureen. L’Andrew es va obrir pas entre la gent i va tornar a sortir.

Al principi no la va trobar; però llavors els va descobrir. La Gaia i en Fats eren a deu metres de la porta, repenjats a la reixa, amb els cossos ben junts, morrejant-se.

—Escolta, em sap greu, però jo no puc fer-ho tot —va dir la Sukhvinder desesperada al seu darrere. Llavors va veure en Fats i la Gaia i va deixar anar un soroll que no era ni un crit ni un sanglot. L’Andrew va entrar a la sala amb ella, absolutament petrificat. A la cuina, es va posar el vodka que quedava en un got i se’l va beure d’un sol glop. Va omplir la pica com un autòmat i es va posar a rentar els gots que no cabien al rentaplats.

L’alcohol no era com la maria. El feia sentir buit, però també amb ganes de pegar a algú; a en Fats, per exemple.

Al cap d’una estona, es va adonar que el rellotge de plàstic que hi havia a la paret de la cuina havia saltat de les dotze a la una, i que la gent anava marxant.

Havia d’anar a tornar els abrics. Ho va intentar una estona, però llavors ho va deixar en mans de la Sukhvinder i se’n va tornar a la cuina.

La Samantha estava repenjada a la nevera, tota sola, amb un got a la mà. L’Andrew ho veia tot estranyament tremolós, com un seguit d’imatges fixes. La Gaia no havia tornat. Devia fer estona que havia marxat amb en Fats. La Samantha li deia alguna cosa. També estava borratxa. Ja no l’incomodava. Tenia la sensació que vomitaria en qualsevol moment.

—… odio aquesta merda de poble… —va dir la Samantha—, però tu encara ets prou jove per fotre el camp.

—Sí —va dir, sense sentir-se els llavis—. I tant. I tant que marxaré.

Ella li va apartar el serrell i li va dir que era molt bufó. La imatge de la Gaia morrejant-se amb en Fats amenaçava d’esborrar-ho tot. Va notar el perfum de la Samantha, que li arribava a glopades de la seva pell càlida.

—Aquest grup és una merda —va dir, assenyalant-li el pit, però li va semblar que ella no el sentia.

Tenia els llavis tallats i càlids, i li premia els pits enormes contra el tòrax; tenia una esquena tan ampla com la seva…

—Però ¿què collons…?

L’Andrew va caure de cop damunt la pica mentre la Samantha marxava de la cuina estirada per un home amb els cabells curts i grisosos. L’Andrew tenia la vaga impressió que acabava de passar alguna cosa dolenta, però la realitat li ballava davant dels ulls cada cop amb més força, fins que no va poder sinó travessar la cuina vacil·lant i vomitar al cubell una vegada, i una altra, i una altra…

—Ho sento, no pot passar! —va sentir que deia la Sukhvinder a algú—. Hi ha una pila de coses darrere la porta.

Va lligar bé la bossa d’escombraries on havia vomitat. La Sukhvinder el va ajudar a netejar la cuina. Va haver de vomitar dos cops més, però tots dos cops va aconseguir arribar al lavabo.

Eren gairebé les dues de la matinada quan en Howard, suat però somrient, els va donar les gràcies i els va dir bona nit.

—Molt bona feina —va dir—. Així doncs, ens veiem demà. Molt bé… ¿On és la senyoreta Bawden, per cert?

L’Andrew va deixar que la Sukhvinder s’inventés una mentida. Quan va ser al carrer, va deslligar la bicicleta d’en Simon i va començar a empènyer-la en la foscor.

La caminada llarga i freda fins a Hilltop House li va aclarir el cervell, però no li va alleujar l’amargor ni el patiment.

¿Havia dit mai a en Fats que li agradava la Gaia? Potser no, però en Fats ho sabia. Sabia que en Fats ho sabia… Potser just llavors estaven follant.

De totes maneres, marxo de Pagford, va pensar l’Andrew, inclinant-se endavant i empenyent la bicicleta tot tremolós. Doncs que es facin fotre…

Llavors va pensar: Sí, val més que marxi… ¿S’havia fotut mà amb la mare de la Lexie Mollison? ¿El seu marit els havia enxampat? ¿Havia passat de debò?

Tenia por d’en Miles, però també tenia ganes d’explicar-ho a en Fats, de veure la cara que feia…

Quan va entrar a casa, esgotat, la veu d’en Simon va sorgir de la foscor de la cuina.

—¿Has guardat la meva bici al garatge?

Estava assegut a la taula de la cuina, menjant-se un bol de cereals. Eren quasi dos quarts de tres de la matinada.

—No podia dormir —va dir.

Per una vegada, no estava enfadat. La Ruth no hi era, de manera que no havia de demostrar que era més gran o més llest que els seus fills. Es veia cansat i petit.

—Em sembla que haurem d’anar-nos-en a Reading, cara de pizza —va dir. Va sonar quasi com un sobrenom afectuós.

Tremolant lleument, sentint-se vell, traumatitzat i immensament culpable, l’Andrew va voler donar alguna cosa al seu pare per compensar el que havia fet. Ja era hora de restablir l’equilibri i de recuperar en Simon com un aliat. Eren una família. Havien de marxar junts. Potser en un altre lloc tot els podia anar millor.

—Tinc una cosa per a tu —va dir—. Vine a veure-ho. Ens ho van ensenyar a l’institut…

I el va dur davant de l’ordinador.





IV


Un cel blau i emboirat s’estenia com una cúpula sobre Pagford i els Fields. La llum de l’alba es reflectia al vell monument als caiguts de la plaça major i a les façanes de formigó esquerdades de Foley Road, i tenyia les parets blanques de Hilltop House d’una pàl·lida pàtina daurada. En pujar al cotxe per anar a fer un altre llarg torn a l’hospital, la Ruth Price va contemplar el riu Orr, que brillava al lluny com una cinta platejada, i va trobar absolutament injust que aquella casa i aquella vista aviat haguessin de pertànyer a algú altre.

Uns dos quilòmetres més avall, a Church Row, la Samantha Mollison encara dormia com un tronc a l’habitació dels convidats. A la porta no hi havia pestell, però l’havia obstruït amb una butaca abans de caure, mig vestida, sobre el llit. El principi d’una forta migranya li destorbava el repòs, i el resquill de sol que es filtrava per l’escletxa de les cortines li queia com un raig làser just al costat d’un ull. Es va regirar una mica, angoixada i amb la boca seca, en les profunditats del seu son semiconscient i dominat per uns estranys somnis de culpabilitat.

Al pis de baix, entre els marbres nets i brillants de la cuina, en Miles seia tot sol, amb l’esquena ben dreta i una tassa de te intacta al davant; amb els ulls clavats a la nevera, repassava una vegada i una altra el moment en què havia trobat la seva dona als braços d’un marrec de setze anys.

Tres cases més enllà, en Fats Wall fumava estirat a la seva habitació amb la mateixa roba amb què havia anat a la festa d’aniversari d’en Howard Mollison. Havia volgut passar la nit despert i ho havia aconseguit. Tenia la boca una mica entumida i irritada per tots els cigarrets que havia fumat, però el cansament havia tingut l’efecte contrari al que s’havia esperat: no podia pensar amb gaire claredat, però se sentia tan infeliç i inquiet com sempre.

En Colin Wall es va despertar, amarat de suor, d’un altre dels malsons que feia anys que el turmentaven. Sempre havia fet coses terribles en els somnis, la mena de coses que feien que passés les hores de vigília sumit en un terror constant. Aquell cop havia assassinat en Barry Fairbrother, les autoritats ho havien descobert i li havien vingut a comunicar que ja ho sabien, que havien exhumat el cos d’en Barry i hi havien trobat el verí que ell li havia administrat.

Amb els ulls fixats en l’ombra coneguda que la pantalla del llum projectava al sostre, en Colin va pensar per què no s’havia plantejat mai la possibilitat que hagués mort en Barry, i de seguida se li va presentar la pregunta: ¿I com saps que no ho vas fer?

Al pis de baix, la Tessa s’injectava insulina a la panxa. Sabia que en Fats havia tornat a casa perquè sentia l’olor de tabac al peu de les escales que duien a l’habitació de les golfes. No sabia on havia estat ni a quina hora havia tornat, i allò l’espantava. ¿Com havien arribat fins aquell punt?

En Howard Mollison dormia un son profund i satisfet al seu llit de matrimoni. Les cortines estampades, que filtraven la llum, li clapejaven el cos adormit amb pètals de color rosa i el protegien de tenir un despertar brusc, però els roncs i els xiulets que feia ja havien desvetllat la seva dona. La Shirley menjava torrades i prenia cafè a la cuina, amb les ulleres i la bata de xenilla. No podia deixar de veure la Maureen balancejant-se de bracet amb el seu marit a la sala de festes i l’envaïa un odi intens que li robava el gust de cada mos que feia.

A The Smithy, a uns quants quilòmetres de Pagford, en Gavin Hugues s’ensabonava sota el raig d’aigua calenta de la dutxa i es preguntava per què no havia tingut mai el valor que tenien altres homes, i com s’ho feien per prendre les decisions correctes entre un ventall d’alternatives gairebé infinites. Sabia que en el fons anhelava una vida que havia entrevist però que no havia tastat mai, però tenia por. Qualsevol tria era perillosa: triar una cosa implicava renunciar a totes les altres.

A Hope Street, la Kay Bawden estava estirada al llit, desperta i esgotada, escoltant el silenci que regnava a Pagford de bon matí. Mirava la Gaia, que dormia al seu costat al llit de matrimoni, pàl·lida i exhausta en la llum de l’alba. Al costat de la Gaia, a terra, hi havia una palangana que hi havia deixat la Kay, que havia mig arrossegat la seva filla des del lavabo fins a l’habitació en plena matinada, després d’haver-se passat una hora vigilant que els cabells no li caiguessin al vàter.

«¿Per què ens vas fer venir a aquest poble?», havia cridat la Gaia mentre feia arcades abocada a la tassa. «Deixa’m! Que em deixis, collons! T’odio».

La Kay observava el rostre adormit de la seva filla i recordava el nadó que havia dormit al seu costat setze anys enrere. Va recordar les llàgrimes que la Gaia havia vessat quan ella havia trencat amb l’Steve, amb qui havia viscut vuit anys. L’Steve havia anat a les reunions de pares de l’escola de la Gaia i li havia ensenyat a anar amb bicicleta. Va recordar la fantasia que havia alimentat (i que, vista amb perspectiva, li semblava tan absurda com el desig que la Gaia havia tingut als quatre anys de tenir un unicorn): que s’instal·laria amb en Gavin i per fi donaria a la Gaia un padrastre fix i una casa ben bonica al camp. Havia anhelat desesperadament tenir un final feliç i una vida a la qual la Gaia volgués tornar sempre, perquè veia que la marxa de la seva filla s’acostava com un meteorit i pressentia que la seva absència seria un desastre que faria miques el seu univers.

La Kay va allargar una mà sota l’edredó i va estrènyer la de la Gaia. El tacte de la carn càlida que havia dut al món per accident va fer que es posés a plorar, en silenci però tan fort que el matalàs va tremolar.

I, al capdavall de Church Row, la Parminder Jawanda es va posar un abric sobre la camisa de nit i va sortir al jardí de darrere amb un cafè. Asseguda en un banc de fusta, sota un sol lluminós però encara fred, va veure que el dia prometia ser molt bonic, però li va fer l’efecte que tenia un obstacle entre els ulls i el cor. El pes feixuc que notava al pit ho esmorteïa tot.

La notícia que en Miles Mollison ocuparia el lloc d’en Barry al consell del districte no havia estat cap sorpresa, però en veure la breu nota complaent que la Shirley havia penjat al web, havia vist una altra guspira d’aquella bogeria que l’havia assaltat durant l’última reunió: un desig d’atacar suplantat quasi a l’instant per una desesperança angoixant.

«Deixaré el consell», havia dit a en Vikram. «¿De què serveix?»

«Però t’agrada ser-hi», havia dit ell.

Li havia agradat mentre hi havia hagut en Barry. Aquell matí no costava gens evocar-lo, quan tot estava tranquil i en silenci. Un home baixet, amb la barba pèl-roja; ella li treia mig pam. No havia sentit mai ni la més petita atracció física per ell. Però ¿què és l’amor, al capdavall?, va pensar, mentre una brisa lleu agitava l’alta tanca de xiprers de Leyland que envoltava el gran jardí de darrere dels Jawanda. ¿Era amor que algú omplís un espai de la teva vida que es convertia en un buit enorme quan aquest algú desapareixia?

M’encantava riure, va pensar la Parminder. Ho trobo molt a faltar.

I va ser el record de les rialles el que, per fi, li va fer vessar llàgrimes dels ulls. Li van rodolar pel nas i van caure dins el cafè, on van fer petits forats de bala que s’esvaïen a l’instant. Plorava perquè li semblava que ja no reia mai, i també perquè el vespre anterior, mentre sentien el brogit alegre i distant de la festa de la sala parroquial, en Vikram havia dit: «¿Per què no anem a Amritsar aquest estiu?».

El Temple Daurat, el lloc més sagrat d’aquella religió per la qual ell sentia una absoluta indiferència. S’havia adonat de seguida de la intenció d’en Vikram. El temps que tenia a les mans era buit i desocupat com no ho havia estat mai. Ni ella ni en Vikram sabien què decidiria el col·legi de metges sobre el seu cas, un cop havia admès la seva violació del codi ètic amb en Howard Mollison.

«La Mandeep diu que és una gran trampa per a turistes», havia contestat ella, descartant Amritsar d’un sol cop.

¿Per què vaig dir-ho?, es va preguntar, plorant encara amb més força al jardí mentre el cafè se li refredava a la mà. Estaria bé portar els nens a Amritsar. ¿Per què no vaig dir que sí?

Tenia la lleu sensació que negant-se a anar al Temple Daurat havia traït alguna cosa. Va veure una imatge del monument surant entre les llàgrimes, amb la cúpula en forma de lotus reflectida en un mirall d’aigua, tota color de mel sobre un fons de marbre blanc.

—Mare.

La Sukhvinder havia travessat la gespa sense que la Parminder se n’adonés. Portava uns texans i una dessuadora que li anava ampla. La Parminder es va eixugar la cara de pressa i va mig aclucar els ulls per mirar la Sukhvinder, que estava d’esquena al sol.

—Avui no vull anar a treballar.

La Parminder va reaccionar de seguida amb el mateix esperit de contradicció automàtica que li havia fet rebutjar el viatge a Amritsar.

—T’hi vas comprometre, Sukhvinder.

—No em trobo bé.

—Deus voler dir que estàs cansada. Ets tu qui va voler la feina. Ara has de complir les teves obligacions.

—Però…

—Aniràs a treballar —va saltar la Parminder, com si estigués llegint una sentència—. No donaràs cap altre motiu de queixa als Mollison.

Quan la Sukhvinder va haver entrat a casa, la Parminder es va sentir culpable. Va estar a punt de cridar la seva filla, però només va prendre nota mentalment que havia d’intentar trobar temps per seure i parlar amb ella sense discutir.





V


La Krystal menjava un plàtan mentre caminava per Foley Road en la llum de primera hora del matí. Tenia un gust i una textura poc coneguts, i no acabava de saber si li agradava o no. La Terri i la Krystal no compraven mai fruita.

La mare de la Nikki se l’acabava de treure de sobre sense gaires miraments.

«Tenim coses per fer, Krystal», li havia dit. «Avui anem a dinar a casa dels avis de la Nikki».

I llavors, a l’última moment, li havia donat aquell plàtan per esmorzar. La Krystal havia marxat sense protestar. La família de la Nikki amb prou feines cabia al voltant de la taula de la cuina.

Els Fields no milloraven amb el sol, que simplement en ressaltava la brutícia i les destrosses, les escletxes a les parets de formigó, les finestres tapades amb taulons i la brossa.

La plaça major de Pagford, en canvi, semblava acabada de pintar sempre que sortia el sol. Dos cops l’any, els nens de l’escola primària travessaven en fila el centre del poble fins a l’església per assistir a la missa de Nadal i de Pasqua. (Ningú no havia volgut mai donar la mà a la Krystal. En Fats havia dit a tothom que tenia puces. Li hauria agradat saber si encara se’n recordava.) Hi havia cistells penjants plens de flors, esquitxos de lila, rosa i verd, i cada cop que la Krystal passava per davant d’una de les menjadores florides del Black Canon, n’arrencava un pètal. Tenien un tacte fresc i sedós, i de seguida se li tornaven marrons i enganxosos al palmell, i normalment s’eixugava amb la fusta càlida de sota un banc de l’església de Saint Michael.

Va entrar a casa i, a través de la porta oberta a mà esquerra, va veure de seguida que la Terri no havia anat al llit. Estava asseguda a la butaca amb els ulls tancats i la boca oberta. La Krystal va tancar la porta amb un cop sec, però la Terri no es va bellugar.

S’hi va acostar d’una revolada i li va sacsejar el braç descarnat. El cap de la Terri va caure endavant, sobre el pit enfonsat. Roncava.

La Krystal la va deixar anar. La imatge d’un home mort al lavabo es va tornar a enfonsar en les profunditats del seu subconscient.

—Imbècil de merda —va dir.

Llavors es va adonar que en Robbie no hi era. Va pujar les escales a corre-cuita, cridant-lo.

—Quí! —va sentir que deia des de darrere de la porta tancada amb clau de la seva habitació.

Quan la va obrir amb l’espatlla, hi va trobar en Robbie dret i despullat. Darrere seu, gratant-se el pit nu i estirat al matalàs de la Krystal, hi havia l’Obbo.

—¿Tot bé, Krys? —va dir amb un somriure.

Ella va agafar en Robbie i el va dur a la seva habitació. Tenia les mans tan tremoloses que li va costar Déu i ajuda vestir-lo.

—¿Què t’ha fet? —va xiuxiuejar a en Robbie.

—Gana! —va dir en Robbie.

Quan va tenir-lo vestit, el va agafar a coll i va córrer escales avall. Sentia com l’Obbo es movia a la seva habitació.

—¿Què hi fa, aquí? —va cridar a la Terri, mig endormiscada a la butaca—. ¿Què hi feia, amb en Robbie?

En Robbie es va debatre per sortir dels seus braços; no li agradaven els crits.

—¿I què collons és, això? —va exclamar la Krystal en veure dues bosses de viatge negres al costat de la butaca de la Terri.

—No és res —va dir la Terri amb aire absent.

Però la Krystal ja havia obert una cremallera.

—Que no és res! —va cridar la Terri.

Maons enormes de haixix ben embolicats amb plàstic: la Krystal, que amb prou feines sabia llegir, que no hauria pogut identificar la meitat de les verdures en un supermercat, que no hauria sabut dir el nom del primer ministre, sabia que el contingut d’aquella bossa, si algú el descobria en aquella casa, enviaria la seva mare directament a la presó. Llavors va veure la capsa amb el cotxer i els cavalls a la tapa mig enfonsada a la butaca on seia la Terri.

—T’has xutat —va dir la Krystal sense alè, ensorrada sota el pes d’un desastre invisible—. Merda, t’has…

Va sentir l’Obbo a les escales i va tornar a agafar en Robbie. El seu germà va tornar a xisclar i a debatre’s als seus braços, espantat per la seva ràbia, però no es va poder desfer de l’agafada de la Krystal.

—Deixa’l anar, cony! —va cridar la Terri en va.

La Krystal havia obert la porta de casa i, carregant en Robbie, que es resistia i gemegava, ja corria carrer amunt tan de pressa com podia.





VI


La Shirley es va dutxar i va treure la roba de l’armari mentre en Howard continuava dormint sorollosament. Va sentir la campana de Saint Michael and All Saints tocant a missa de deu mentre es cordava la rebeca. Sempre pensava que els Jawanda, que vivien just davant l’església, la devien sentir molt fort, i va pensar que tant de bo la visquessin com una proclamació solemne de la lleialtat de Pagford als usos i les tradicions dels quals ells, d’una manera tan manifesta, no formaven part.

Automàticament, perquè era el que feia quasi sempre, la Shirley va avançar pel passadís, va entrar a l’antiga habitació de la Patricia i es va asseure davant l’ordinador.

La Patricia hauria hagut de ser allà, dormint al sofà-llit que la Shirley li havia preparat. Era un descans, no haver de tractar amb ella aquell matí. En Howard, que encara havia anat taral·lejant «The Green, Green Grass of Home» en arribar a Ambleside a la matinada, no s’havia adonat de l’absència de la Patricia fins que la Shirley havia ficat la clau al pany.

—¿On és la Pat? —havia dit esbufegant i repenjant-se al porxo.

—Estava enfadada perquè la Melly no ha volgut venir —havia dit la Shirley amb un sospir—. Em sembla que s’han discutit… Suposo que ha tornat per fer les paus.

—No s’avorreix mai, aquesta —havia dit en Howard, rebotant una mica d’una paret a l’altra del passadís estret mentre avançava amb molt de compte cap a l’habitació.

La Shirley va obrir el seu web mèdic preferit. Quan va picar la primera lletra de la malaltia que volia investigar, el web li va tornar a oferir l’explicació de l’EpiPen, i ella en va revisar ràpidament l’ús i el contingut, ja que potser encara tindria alguna altra oportunitat de salvar la vida al mosso del cafè. Tot seguit va picar curosament la paraula «èczema» i es va assabentar, amb una certa decepció, que no era una malaltia infecciosa i que, per tant, no podria servir d’excusa per despatxar la Sukhvinder Jawanda.

Llavors, per la força del costum, va introduir l’adreça del web del consell del districte de Pagford i va clicar al fòrum.

Ja reconeixia d’un sol cop d’ull la forma i la llargada del nom d’usuari «El_Fantasma_d’en_Barry_Fairbrother», tal com l’amant perdudament enamorat distingeix de seguida el clatell, la corba de les espatlles o el caminar de la seva estimada.

Amb una ullada al primer missatge en va tenir prou; va notar una explosió d’entusiasme: el Fantasma no l’havia abandonat. Sabia que el rampell de la doctora Jawanda no quedaria impune.

Afer del Primer Ciutadà de Pagford

Ho va llegir, però al principi no ho va entendre: s’havia esperat veure-hi el nom de la Parminder. Ho va tornar a llegir i va deixar anar el crit ofegat d’una dona que entra en una aigua gelada.

Fa una colla d’anys que en Howard Mollison, Primer Ciutadà de Pagford, i la Maureen Lowe, veïna del poble de tota la vida, són més que socis. És ben sabut que la Maureen tasta regularment el millor salami d’en Howard. L’única persona que sembla no estar al corrent del secret és la Shirley, la dona d’en Howard.

Absolutament petrificada a la cadira, la Shirley va pensar: No és veritat.

No podia ser veritat.

Sí, un o dos cops havia sospitat… havia deixat caure, a vegades, a en Howard…

No, no s’ho pensava creure. No s’ho podia creure.

Però els altres sí que s’ho creurien. Es creurien el Fantasma. Tothom se’l creia.

Les mans, fràgils i maldestres, li van tremolar com un parell de guants buits quan va voler esborrar el missatge del fòrum i no se’n va sortir a la primera. Cada segon que estigués penjat, algú més podria llegir-lo, creure-se’l, riure-se’n, fer-lo arribar al diari del poble… En Howard i la Maureen, en Howard i la Maureen…

El missatge ja no hi era. La Shirley es va quedar asseguda amb la vista clavada a la pantalla de l’ordinador. Els pensaments li corrien amunt i avall com ratolins dins un bol de vidre, provant d’escapar-se, però no hi havia sortida, no tenia cap punt de suport, no tenia manera de tornar-se a enfilar al lloc feliç que havia ocupat fins que havia vist aquella barbaritat escrita en públic perquè la veiés tothom…

Ell sempre es reia de la Maureen.

No, era ella qui se’n reia sempre. En Howard es reia d’en Kenneth.

Sempre junts: els dies de festa i els dies de feina i les excursions dels cap de setmana…

… l’única persona que sembla no estar al corrent del secret…

… ella i en Howard no necessitaven el sexe: llits separats durant anys, tenien una entesa secreta…

… tasta regularment el millor salami d’en Howard…

(La mare de la Shirley era allà amb ella, a l’estudi, ben viva: rient com una lloca, burlant-se’n, abocant un got de vi… La Shirley no suportava les rialles obscenes. No havia suportat mai les grolleries ni les bromes.)

Es va aixecar d’un bot, ensopegant amb les potes de la cadira, i es va afanyar a tornar a l’habitació. En Howard encara dormia, de panxa enlaire, fent uns roncs sords i porcins.

—Howard —va dir—. Howard.

Va necessitar un minut ben bo per despertar-lo. Estava confós i desorientat, però quan la Shirley se li va inclinar al damunt, encara el va veure com un cavaller protector que la podia salvar.

—Howard, el Fantasma d’en Barry Fairbrother ha penjat un altre missatge.

Contrariat per aquell despertar tan brusc, en Howard va fer una mena de gruny al coixí.

—Sobre tu —va dir la Shirley.

Parlaven molt poc sense embuts, ella i en Howard. Sempre li havia agradat. Però aquell dia no tenia altre remei.

—Sobre tu —va repetir la Shirley—… i la Maureen. Diu que fa temps… que us enteneu.

Ell es va passar la manassa per la cara i es va fregar els ulls. Se’ls va fregar, es va adonar la Shirley, molta més estona del que li calia.

—Què? —va dir, protegint-se el rostre amb la mà.

—Tu i la Maureen, que us enteneu.

—¿I d’on ho ha tret?

No ho negava, no s’escandalitzava, no se’n reia amb la seva causticitat habitual. Només preguntava prudentment per la font.

Per sempre més, la Shirley recordaria aquell moment com una mort; com l’autèntic final d’una vida.





VII


—Calla, Robbie, hòstia! Calla!

La Krystal havia arrossegat en Robbie fins a una parada d’autobús a uns quants carrers de casa seva per tal que ni l’Obbo ni la Terri els poguessin trobar. No sabia si tenia prou diners per comprar el bitllet, però estava decidida a anar fins a Pagford. Ja no hi havia ni la iaia Cath ni el senyor Fairbrother, però en Fats Wall sí, i ella necessitava que li fes una criatura.

—¿Per què l’Obbo estava amb tu a l’habitació? —va cridar la Krystal a en Robbie, que es va posar a ploriquejar i no va contestar.

Al mòbil de la Terri hi quedava molt poca bateria. La Krystal va trucar al número d’en Fats, però va saltar el contestador.

A Church Row, en Fats estava enfeinat menjant torrades i escoltant els seus pares, que tenien una altra d’aquelles converses tan estranyes a l’estudi de l’altra banda del passadís. Ja li anava bé per distreure’s de les seves cabòries. El mòbil li va vibrar a la butxaca, però no el va agafar. No volia parlar amb ningú. I segur que no era l’Andrew. No pas després del que havia passat la nit anterior.

—Colin, ja saps què has de fer —deia la seva mare. Semblava esgotada—. Sisplau, Colin…

—Vam sopar amb ells dissabte a la nit. La nit abans que es morís. Vaig cuinar jo. ¿I si…?

—Colin, no vas posar res al menjar… Per l’amor de Déu, ara sóc jo… No he de fer-ho, Colin, ja saps que no m’hi he de ficar. Tot ho provoca el teu trastorn…

—Però pot ser que ho fes, Tess. Pot ser que de sobte pensés: ¿I si hi poso alguna cosa?

—Llavors, ¿com és que tu, jo i la Mary som vius? Van fer-li l’autòpsia, Colin!

—Ningú no ens n’ha explicat els detalls. La Mary no ens n’ha dit res. Em sembla que per això ja no vol parlar amb mi. Sospita.

—Colin, per l’amor de Déu…

La veu de la Tessa es va tornar un xiuxiueig desesperat, massa fluix perquè el pogués sentir. El mòbil d’en Fats va tornar a vibrar. Se’l va treure de la butxaca. El número de la Krystal. Va contestar.

—Ei —va dir la Krystal per sobre del que semblaven els crits d’una criatura—. ¿Vols que quedem?

—No ho sé —va badallar en Fats. Tenia ganes de ficar-se al llit.

—Estic venint a Pagford amb el bus. Podem anar a fer un volt.

La nit anterior, en Fats havia premut la Gaia Bawden contra la reixa de fora de la sala parroquial, fins que ella se n’havia desfet i havia vomitat. Llavors havia començat a insultar-lo altre cop, i ell l’havia deixat allà i se n’havia tornat caminant.

—No ho sé —va dir. Estava cansat i deprimit.

—Va, home —va fer ella.

Va tornar a sentir en Colin a l’estudi:

—Això ho dius tu, però ¿vols dir que es detecta? ¿I si…?

—Colin, no hauríem d’entrar en això… No has de prendre’t aquestes idees seriosament.

—¿Com pots dir-me això? ¿Com puc no prendre-m’ho seriosament? Si sóc culpable de…

—Sí, val —va dir en Fats a la Krystal—. Quedem d’aquí a vint minuts, davant del pub de la plaça.





VIII


La Samantha va haver de sortir de l’habitació de convidats perquè havia de fer pipí urgentment. Va beure aigua freda de l’aixeta del lavabo fins que li va fer mal la panxa, es va empassar dos paracetamols de l’armari de sobre la pica i finalment es va dutxar.

Es va vestir sense mirar-se al mirall. Mentre feia tot allò, estava alerta per si sentia algun soroll que li indiqués on era en Miles, però la casa estava en silenci. Potser, va pensar, havia dut la Lexie a algun lloc, lluny de la seva mare, que estava feta una borratxa, una viciosa i una pedòfila…

(«Anava a classe amb la Lexie!», li havia cridat en Miles quan havien estat sols al dormitori. Ella havia esperat que sortís de davant de la porta, i llavors l’havia obert i havia corregut fins a l’habitació de convidats.)

L’atacaven onades de nàusea i de vergonya. Li hauria agradat oblidar-ho tot, haver perdut el coneixement i no recordar res en despertar-se, però encara veia la cara del noi en el moment en què se li havia tirat a sobre… Recordava la sensació d’aquell cos premut contra el seu, tan prim, tan jove…

Si hagués estat en Vikram Jawanda, la cosa potser hauria estat una mica més digna… Necessitava un cafè. No podia pas quedar-se al lavabo per sempre. Però quan es va girar per obrir la porta, es va veure al mirall i va estar a punt de caure en el desànim més absolut. Tenia la cara inflada, les parpelles caigudes i les arrugues del cutis més marcades pel cansament i la deshidratació.

Déu meu, ¿què devia pensar de mi…?

En Miles estava assegut a la cuina quan hi va entrar. Sense mirar-lo, va anar directa a l’armari on hi havia el cafè. Abans que toqués el pom, ell va dir:

—Ja n’he fet.

—Gràcies —va mormolar ella, i se’n va servir una tassa evitant la seva mirada.

—He enviat la Lexie a casa del papa i la mama —va dir en Miles—. Hem de parlar.

La Samantha es va asseure a la taula de la cuina.

—Doncs parla —va dir.

—Parla… ¿Això és tot el que pots dir?

—Ets tu qui vol parlar.

—Ahir a la nit —va dir en Miles—, a la festa d’aniversari del meu pare, et vaig venir a buscar i et vaig trobar morrejant-te amb un noi de setze anys…

—Setze anys, sí —va dir la Samantha—. L’edat legal. Encara sort.

Ell se la va quedar mirant, atònit.

—¿Et sembla divertit? Si m’haguessis trobat a mi tan borratxo que ni m’hagués adonat…

—Sí que me’n vaig adonar.

No volia ser com la Shirley, que ho tapava tot amb unes tovalletes de randa fetes de mentides educades. Volia ser sincera i volia travessar el gruixut mur de complaença darrere el qual ja no reconeixia el noi a qui havia estimat.

—¿De què et vas adonar? —va preguntar en Miles.

Era tan evident que s’havia esperat veure-la avergonyida i penedida, que la Samantha va estar a punt de riure.

—Em vaig adonar que el petonejava —va dir.

Ell la va mirar de fit a fit, i ella es va desanimar, perquè ja sabia què diria.

—¿I si hagués entrat la Lexie?

La Samantha no tenia resposta a aquella pregunta. La idea que la Lexie sabés el que havia passat li feia venir ganes de sortir corrent i no tornar… ¿I si el noi l’hi deia? Havien anat junts a escola. S’havia oblidat de com era Pagford…

—¿Què collons et passa? —va preguntar en Miles.

—No… no sóc feliç —va dir la Samantha.

—¿Per què? —va preguntar en Miles, però llavors va afegir de seguida—: ¿És per la botiga? ¿És per això?

—Una mica —va dir la Samantha—. Però el que no suporto és viure a Pagford. No suporto viure tan a prop dels teus pares. I a vegades —va dir a poc a poc— no suporto despertar-me al teu costat.

Es pensava que ell s’enfadaria, però només li va preguntar:

—¿Estàs dient que ja no m’estimes?

—No ho sé —va dir la Samantha.

Amb la camisa desbotonada del coll semblava més prim. Per primer cop en molt de temps, li va fer l’efecte que veia algú conegut i vulnerable dins d’aquell cos que envellia i que estava assegut a l’altra cantó de la taula. I encara em desitja, va pensar, meravellada, recordant el rostre arrugat que havia vist al mirall de dalt.

—Però la nit que va morir en Barry Fairbrother —va afegir— em vaig alegrar que fossis viu. Em sembla que vaig somiar que no ho eres, i em vaig despertar, i em vaig posar contenta quan et vaig sentir respirar.

—¿I això… això és tot el que has de dir-me? ¿Que t’alegres que no sigui mort?

S’havia equivocat pensant que no estava enfadat. Només era que estava massa trasbalsat.

—¿Això és tot el que has de dir-me? Agafes una merda com un piano a la festa d’aniversari del meu pare…

—¿Hauria estat millor si no hagués estat en aquest cony festa? —va cridar ella, amb la ràbia encesa per la d’ell—. ¿Aquest és el problema? ¿Que et vaig fer passar vergonya davant del papa i la mama?

—Estaves petonejant un mocós de setze anys…

—Potser serà el primer de molts! —va bramar la Samantha, que es va aixecar de la taula i va rebotre la tassa a la pica; es va quedar amb la nansa als dits—. ¿No ho entens, Miles? N’estic fins al capdamunt! No suporto aquest cony de vida i no suporto el teu cony de pares…

—… però no et queixes quan paguen l’escola de les nenes…

—… no suporto que et converteixis en el teu pare davant dels meus nassos…

—… i una merda, el que no t’agrada és que estigui content quan tu no ho estàs…

—… mentre al meu estimat marit li importa una merda com estic…

—… aquí hi ha moltes coses per fer, però t’estimes més quedar-te a casa asseguda i fent morros…

—… no pateixis, Miles, ja no tinc cap intenció de quedar-me a casa asseguda…

—… no em penso disculpar per voler-me implicar més en la vida del poble…

—… ¿saps què? Que ho deia seriosament: no dónes la talla per substituir-lo!

—Què? —va fer ell, i en aixecar-se se li va tombar la cadira, mentre la Samantha ja es dirigia a la porta de la cuina a grans gambades.

—Ja m’has sentit! —va cridar—. Tal com deia la meva carta, Miles, no dónes la talla per substituir en Barry Fairbrother. Ell era sincer.

—¿La teva carta? —va dir.

—Sí —va dir ella, sense alè i amb una mà al pom de la porta—. La vaig enviar jo. Una copeta de massa, mentre tu parlaves per telèfon amb ta mare. I, perquè ho sàpigues —va obrir la porta—, no et vaig votar.

L’expressió d’en Miles la va acabar de desesperar. Al rebedor, es va posar el primer calçat que va trobar, uns esclops, i va sortir per la porta abans que ell la pogués atrapar.





IX


El viatge fins a Pagford va fer tornar la Krystal a la infància. Havia fet aquell trajecte amb autobús cada dia tota sola fins a Saint Thomas. Ja sabia quan es veuria l’abadia, i la va assenyalar a en Robbie.

—¿Veus aquell gran castell en ruïnes?

En Robbie tenia gana, però l’emoció d’anar amb autobús el va distreure una mica. La Krystal li agafava la mà ben fort. Li havia promès alguna cosa de menjar quan arribessin, però no sabia d’on ho trauria. Potser en Fats li podria deixar diners per comparar-li una bossa de patates i el bitllet d’autobús per tornar.

—Jo vaig anar a escola aquí —va dir a en Robbie, mentre ell fregava els vidres bruts amb els dits i hi feia dibuixos abstractes—. I tu també hi aniràs.

La casa que li donarien quan estigués embarassada segurament seria als Fields; ningú no en volia comprar cap, de tan malament com estaven. Però la Krystal ho veia com una cosa positiva, ja que, malgrat el mal estat de les cases, en Robbie i el nen que naixeria viurien dins la zona escolar de Saint Thomas. I, de totes maneres, els pares d’en Fats segurament li donarien diners per comprar una rentadora quan nasqués el seu nét. Potser fins i tot els comprarien una tele.

L’autobús va anar baixant cap a Pagford, i la Krystal va entreveure la brillantor del riu just abans que la carretera fos massa avall. Quan havia entrat a l’equip de rem, li havia sabut greu no entrenar a l’Orr, sinó a l’antic canal de Yarvil, que estava molt brut.

—Ja hi som —va dir la Krystal a en Robbie, mentre l’autobús entrava a poc a poc a la plaça plena de flors.

En Fats s’havia oblidat que esperar-se davant del Black Canon volia dir estar-se plantat davant de Mollison and Lowe i The Copper Kettle. Encara faltava més d’una hora per a les dotze, que era quan el cafè obria els diumenges, però en Fats no sabia a quina hora havia d’arribar l’Andrew per treballar. Aquell matí no tenia ganes de veure el seu amic de tota la vida, de manera que es va amagar al costat del pub i no va sortir fins que l’autobús no va ser a la plaça.

Quan l’autobús va haver marxat, va deixar al descobert la Krystal i un nen petit i brut.

En Fats els va anar a trobar, desconcertat.

—És el meu germà —va dir la Krystal amb agressivitat en resposta a alguna cosa que havia vist al rostre d’en Fats.

En Fats va fer un altre ajust mental al que era la vida real en tota la seva cruesa. Li havia fet gràcia la idea de deixar la Krystal prenyada (i de demostrar a en Cubby què eren capaços de fer els homes de veritat com si res, sense cap esforç), però aquell mocós aferrat a la mà i a la cama de la seva germana el va destrempar.

Va desitjar no haver quedat amb la Krystal. El feia semblar ridícul. Ara que la veia a la plaça, es va dir que s’hauria estimat més tornar a la casa sòrdida i pudent on vivia.

—¿Tens diners? —va demanar la Krystal.

—Què? —va dir en Fats. El cap li anava a poc a poc per culpa del cansament. Ara no recordava per què havia volgut passar la nit en blanc; tenia la llengua irritada de tant fumar.

—Diners —va repetir la Krystal—. En Robbie té gana i he perdut un bitllet de cinc. Te’ls tornaré.

En Fats es va ficar una mà a la butxaca dels texans i va tocar un bitllet arrugat. Per algun motiu, no volia semblar massa ric davant de la Krystal, de manera que va furgar més endins i va treure un grapat de xavalla.

Van anar al petit quiosc que hi havia a dos carrers de la plaça i en Fats es va quedar fora mentre la Krystal comprava una bossa de patates i un paquet de Rolo a en Robbie. Cap dels tres no va dir ni una paraula, ni tan sols en Robbie, que feia l’efecte que tenia por d’en Fats. A la fi, quan la Krystal va haver donat les patates al seu germà, va dir:

—¿On anem?

En Fats va pensar que no podia ser que volgués anar a follar. No pas amb el nen allà. Havia pensat a dur-la al Cubby Hole: era un lloc amagat, i seria la profanació final de la seva amistat amb l’Andrew; ja no devia res a ningú. Però l’incomodava la idea de fer-ho davant d’un nen de tres anys.

—No pateixis per ell —va dir la Krystal—. Ara ja té xocolatines. No, després! —va dir a en Robbie, que gemegava perquè li donés els Rolo que encara tenia ella a la mà—. Quan t’acabis les patates.

Van anar baixant en direcció cap al vell pont de pedra.

—No pateixis per ell —va repetir la Krystal—. És molt obedient. Oi? —va dir fort a en Robbie.

—Vui xocolata —va dir ell.

—Sí, de seguida.

Ja s’adonava que aquell dia hauria de convèncer en Fats. Ja havia pensat a l’autobús que portar en Robbie complicaria les coses, però no li havia quedat altre remei.

—¿Què has fet aquests dies? —va preguntar.

—Ahir vaig anar a una festa —va dir en Fats.

—¿Ah, sí? ¿I qui hi havia?

Ell va badallar, i ella va haver d’esperar la resposta.

—L’Arf Price. La Sukhvinder Jawanda. La Gaia Bawden.

—¿Viu a Pagford? —va preguntar la Krystal.

—Sí, a Hope Street —va dir en Fats.

Sabia on vivia la Gaia perquè a l’Andrew se li havia escapat un dia. L’Andrew no havia dit mai que li agradés, però en Fats havia vist com la mirava quasi sense parar en les poques classes que compartien. S’havia adonat de la timidesa extrema de l’Andrew sempre que estava amb ella, o sempre que sortia a la conversa.

La Krystal, però, pensava en la mare de la Gaia: l’única assistenta social que li havia caigut bé, l’única que havia connectat amb la seva mare. Vivia a Hope Street, com la iaia Cath. Segurament ara hi seria. ¿I si…?

Però la Kay les havia abandonat. La Mattie tornava a ser la seva assistenta social. I, de totes maneres, estava prohibit anar-les a molestar a casa seva. Una vegada, en Shane Tully havia seguit la seva assistenta social fins a casa i li havien imposat una ordre d’allunyament. És clar que abans ell havia intentat trencar-li el parabrisa del cotxe amb un totxo…

I a més, va pensar la Krystal, aclucant una mica els ulls quan, després d’un revolt, el riu va enlluernar-la amb milers de puntets de llum blanca, la Kay també anava amb dossiers amunt i avall, i s’encarregava de valorar i de jutjar. Havia semblat simpàtica, però cap de les solucions que pogués plantejar no permetria que ella i en Robbie continuessin junts…

—Podríem anar a allà baix —va proposar a en Fats, assenyalant un tros de la riba plena d’herbes altes, una mica més enllà del pont—. I en Robbie es pot esperar allà, en aquell banc.

Va pensar que des d’allà baix el podria vigilar, i així ell no veuria res. No és que fos res que no hagués vist mai, en l’època en què la Terri havia portat desconeguts a casa…

Esgotat com estava, en Fats es va rebel·lar. No podia fer-ho a l’herba i sota la mirada d’un nen petit.

—No —va dir, intentant fer com si no li importés.

—No molestarà —va dir la Krystal—. Té els Rolo. Ni se n’adonarà —va dir la Krystal, tot i saber que era mentida. En Robbie sabia massa coses. A la llar hi havia hagut problemes quan havia fet veure que ho feia per darrere amb una altra nena.

En Fats va recordar que la mare de la Krystal era una prostituta. La idea que li proposava li repugnava, però ¿la seva reacció no era poc autèntica?

—¿Què passa? —li va preguntar la Krystal amb un to agressiu.

—Res —va dir.

En Dane Tully ho faria. En Pikey Pritchard ho faria. En Cubby, ni en un milió d’anys.

La Krystal va acompanyar en Robbie fins al banc. En Fats es va ajupir darrere d’ells per mirar avall, cap al tros cobert d’herbes i arbustos alts, i va pensar que el nen no veuria res, però que en tot cas aniria tan de pressa com pogués.

—Té —va dir la Krystal a en Robbie, donant-li el llarg tub de Rolo, que ell va agafar tot engrescat—. Si et quedes un moment aquí assegut pots menjar-te’ls tots, val? Queda’t aquí assegut, Robbie. Jo estic allà, a les herbes. ¿Ho entens, Robbie?

—Sí —va dir ell tot content, ja amb les galtes plenes de xocolata i toffee.

La Krystal va baixar lliscant pel terraplè cap a la clapa d’herbes, esperant que en Fats no posés cap problema a fer-ho sense preservatiu.





X


En Gavin duia ulleres fosques per protegir-se del sol del matí, però no li servirien pas per anar d’incògnit: la Samantha Mollison reconeixeria el seu cotxe. Quan la va veure caminant tota sola per la vorera, amb les mans a les butxaques i el cap acotat, en Gavin va girar bruscament cap a l’esquerra i, en lloc de continuar recte per anar fins a casa la Mary, va travessar el vell pont de pedra i va aparcar en un carreró de l’altra riba.

No volia que la Samantha el veiés aparcar davant de casa la Mary. No hi feia res entre setmana, perquè anava amb el vestit de la feina i duia el maletí; no havia importat abans que s’adonés del que sentia per la Mary; però ara sí que importava. A més, feia un matí esplèndid i una passejadeta li permetria guanyar temps.

Encara tinc totes les portes obertes, va pensar mentre creuava el pont a peu. Una mica més avall hi havia un nen petit assegut tot sol en un banc, menjant xocolatines. No cal que digui res… Aniré sobre la marxa…

Però tenia els palmells suats. La possibilitat que la Gaia hagués dit a les bessones Fairbrother que estava enamorat de la seva mare l’havia turmentat tota la nit.

La Mary va semblar que s’alegrava de veure’l.

—¿On tens el cotxe? —li va preguntar, mirant per sobre de la seva espatlla.

—L’he aparcat a la vora del riu —va dir—. Fa un matí preciós. Em venia de gust passejar, i després he pensat que podria tallar la gespa si…

—Vaja, ja ho va fer en Graham —va dir—, però ets molt amable. Passa i fes un cafè.

La Mary anava xerrant mentre es movia per la cuina. Duia uns texans vells tallats i una samarreta; estava molt prima, però tornava a tenir els cabells lluents, tal com ell els recordava. Va veure les bessones estirades en una manta a la gespa acabada de tallar, totes dues amb els auriculars posats, escoltant els iPods.

—Què? ¿Com estàs? —li va preguntar la Mary, seient al seu costat.

Al principi no va saber per què estava tan amoïnada; llavors va recordar que el dia abans, durant la seva breu visita, havia trobat temps per dir-li que ell i la Kay ho havien deixat.

—Estic bé —va dir—. Val més així.

Ella va somriure i li va donar un copet al braç.

—Ahir em vaig assabentar —va dir ell, amb la boca una mica seca— que potser marxes.

—Veig que a Pagford les notícies volen —va dir ella—. Només és una idea. La Theresa vol que torni a Liverpool.

—¿I què hi diuen els nens?

—Bé, esperaré que les nenes i en Fergus facin els exàmens de juny. En Declan no és tan problema. De fet, cap de nosaltres no vol marxar…

La Mary es va desfer en llàgrimes, però ell se’n va alegrar tant que va allargar la mà per tocar-li el delicat canell.

—És clar que no…

—… tan lluny de la tomba d’en Barry.

—Ah —va fer en Gavin, apagant-se-li l’alegria com una espelma.

La Mary es va eixugar els ulls amb el dors de la mà. En Gavin va trobar que el comentari era una mica morbós. A la seva família cremaven els difunts. L’enterrament d’en Barry havia estat el segon al qual havia anat mai, i no li havia agradat gens. Segons ell, les tombes eren només senyals que marcaven el lloc on es descomponien els cadàvers; una idea més aviat escabrosa, però tot i així la gent es convencia que havia d’anar a visitar-les i a portar-hi flors, com si els que hi estaven enterrats s’haguessin de recuperar.

La Mary es va aixecar per anar a buscar mocadors de paper. A la gespa, les bessones havien passat a compartir uns auriculars i movien el cap amunt i avall compassadament escoltant la mateixa cançó.

—O sigui que en Miles ocuparà el lloc d’en Barry —va dir la Mary—. Ahir a la nit el soroll de la celebració arribava fins aquí.

—Bé, de fet era l’aniv… Sí, tens raó —va dir en Gavin.

—I Pagford quasi que s’ha desempallegat dels Fields.

—Sí, això sembla.

—I ara que en Miles ha entrat al consell, serà més fàcil tancar Bellchapel.

En Gavin sempre tardava una mica a recordar què era Bellchapel; aquells assumptes no li interessaven gens.

—Sí, suposo que sí.

—O sigui que tot allò per què en Barry va lluitar s’ha acabat.

Les llàgrimes se li havien assecat i tornava a tenir les galtes enceses de ràbia.

—Tens raó —va dir ell—. És molt trist.

—No ho sé —va dir ella, encara vermella i enrabiada—. ¿Per què ha de pagar Pagford les despeses dels Fields? En Barry només veia un cantó de les coses. Es pensava que tots els habitants dels Fields eren com ell. Es pensava que la Krystal Weedon era com ell, però anava equivocat. No se li va acudir mai pensar que la gent dels Fields potser són feliços on són.

—És clar —va dir en Gavin, encantat que la Mary no estigués d’acord amb en Barry i sentint que l’ombra de la seva tomba havia desaparegut entre tots dos—. Ja entenc què vols dir. Per tot el que he sentit de la Krystal Weedon…

—Li dedicava més temps i més atenció que a les seves pròpies filles —va dir la Mary—. I ella no va donar ni un penic per a la corona. M’ho van dir les nenes. Tot l’equip de rem va col·laborar-hi, menys la Krystal. I ni tan sols va venir a l’enterrament, després de tot el que va fer per ella.

—Sí, bé, això demostra…

—Em sap greu, però no puc parar de pensar-hi —va dir la Mary amb una veu frenètica—. No puc parar de pensar que encara volia que jo em preocupés per aquest coi de Krystal Weedon. No me’n sé avenir. L’últim dia de la seva vida, amb un mal de cap contra el qual no va fer res, escrivint aquell coi d’article!

—Ja ho sé —va dir en Gavin—. Ja ho sé. Em sembla que és una cosa d’homes —va dir, amb la sensació que posava el peu en un vell pont de corda—. En Miles és igual. La Samantha no volia que es presentés al consell, però ell va tirar endavant igualment. Saps?, a alguns homes els agrada una mica el poder…

—En Barry no ho feia pel poder —va dir la Mary, i en Gavin es va afanyar a fer marxa enrere.

—No, no, en Barry no. Ho feia per…

—Perquè no se’n podia estar —va dir ella—. Es pensava que tothom era com ell, que si els donaves un cop de mà es convertirien en millors persones.

—És clar —va dir en Gavin—, però la qüestió és que també hi ha més gent que necessita un cop de mà… A casa mateix…

—Exacte! —va dir la Mary, que va tornar a desfer-se en un mar de llàgrimes.

—Mary —va dir en Gavin, aixecant-se de la cadira i posant-se al seu costat (ja travessava el pont de corda, amb una barreja de pànic i esperança)—, mira… Ja sé que tot és molt recent… Vull dir que encara és molt aviat… Però segur que trobes algú altre.

—Als quaranta anys —va dir la Mary entre sanglots—, i amb quatre criatures…

—A molts homes… —va començar ell, però allò no anava; valia més que no es pensés que tenia gaire tria—. A l’home que et vulgui —es va corregir— tant li farà que tinguis fills. A més, són tan bona canalla… Qualsevol estaria encantat d’acceptar-los.

—Oh, Gavin, ets tan amable —va dir ella, tornant-se a eixugar els ulls.

Ell li va passar el braç per l’espatlla i ella no el va rebutjar. Es van quedar drets sense dir res mentre ella es mocava, i llavors ell va notar que es posava tensa, que volia allunyar-se.

—Mary… —va dir.

—Què?

—Jo t’he de… Mary, em sembla que estic enamorat de tu.

Durant uns segons va sentir l’orgull gloriós del paracaigudista que deixa el sòl ferm per caure en l’espai il·limitat.

Llavors ella es va apartar.

—Gavin. Jo…

—Em sap greu —va dir ell, veient amb esglai la seva expressió de repulsa—. Volia que ho sabessis per mi. Vaig dir a la Kay que volia tallar per això i tenia por que te n’assabentessis per algú altre. No volia dir-t’ho fins que haguessin passat uns quants mesos. Uns quants anys —va afegir, intentant que tornés a somriure, que recuperés l’humor que feia que el trobés tan amable.

Però la Mary feia que no amb el cap, amb els braços plegats sobre els seus pits menuts.

—Gavin, jo mai no…

—Oblida tot el que t’he dit —va dir com un ximple—. Oblidem-ho.

—Em pensava que ho entenies —va dir ella.

Es va imaginar que hauria hagut d’entendre que estava envoltada per l’armadura invisible i protectora del dol, i que aquella armadura hauria hagut de mantenir-la al marge de tot.

—Sí que ho entenc —va mentir—. No t’ho hauria dit si no hagués estat per…

—En Barry sempre deia que t’agradava —va dir la Mary.

—No és cert —va replicar ell, exaltat.

—Gavin, trobo que ets un home fantàstic —va dir ella, quasi sense alè—. Però jo no… Vull dir que, encara que…

—No —va dir ell ben fort per aturar-la—. Ja ho entenc. Escolta, he de marxar.

—No cal que…

Però ara quasi l’odiava. Havia sentit el que ella li havia volgut dir: Encara que no estigués de dol pel meu marit, no et voldria.

La visita havia estat tan curta que quan la Mary, una mica tremolosa, va llençar el seu cafè a l’aigüera, encara era calent.





XI


En Howard havia dit a la Shirley que no es trobava bé, que valia més que es quedés al llit a descansar i que The Copper Kettle podia funcionar una tarda sense ell.

—Trucaré a la Mo —va afegir.

—No, ja li trucaré jo —va dit la Shirley amb un to sec.

Mentre tancava la porta de l’habitació, la Shirley va pensar: El cor li falla.

Ell havia dit «No siguis ximple, Shirley», i «Són bestieses, res més que bestieses», i ella no hi havia insistit. Era com si, a còpia de fer maniobres melindroses per evitar els temes més delicats (la Shirley s’havia quedat literalment muda quan la Patricia, amb vint-i-tres anys, li havia anunciat que era lesbiana), ara ja no pogués dir segons quines coses, com si hagués quedat emmordassada per dins.

Va sonar el timbre. Era la Lexie.

—El pare m’ha dit que vingui. Ell i la mare han de fer no sé què. ¿On és l’avi?

—Al llit —va dir la Shirley—. Ahir va fer-ne un gra massa.

—Va estar bé, oi? —va dir la Lexie.

—Sí, molt —va dir la Shirley, notant que a dins se li formava una tempesta.

Al cap d’una estona, es va cansar de la xerrameca de la seva néta.

—Anem a dinar al cafè —va proposar—. Howard! —va cridar a través de la porta tancada del dormitori—. M’enduc la Lexie a dinar a The Copper Kettle.

Va semblar que s’amoïnava, i ella se’n va alegrar. No tenia por de la Maureen. La miraria a la cara…

Però, mentre caminava, la Shirley va caure que en Howard potser havia trucat a la Maureen tan bon punt havia sortit de casa. Era tan estúpida… D’alguna manera, s’havia pensat que trucant ella mateixa a la Maureen per avisar que en Howard no es trobava bé havia impedit que es comuniquessin… Oblidava que…

Va trobar que els carrers del poble, tan coneguts, tan estimats, eren estranys i diferents. Ella s’havia encarregat de fer regularment l’inventari de les diverses facetes que oferia a aquell univers petit i encantador —esposa i mare, voluntària a l’hospital, secretària del consell del districte i Primera Ciutadana—, i Pagford havia estat sempre un mirall que reflectia, amb un respecte educat, el seu mèrit i la seva vàlua. Però el Fantasma havia agafat un segell de goma i havia empastifat sobre la superfície impol·luta de la seva vida una revelació capaç d’invalidar tota la resta: «El seu marit estava embolicat amb la seva sòcia, i ella no ho sabia…».

Allò era el que diria tothom quan parlés d’ella; allò seria tot el que se’n recordaria.

Va obrir la porta del cafè; la campaneta va dringar i la Lexie va dir:

—Ah, mira, hi ha en Peanut Price.

—¿Es troba bé, en Howard? —va raucar la Maureen.

—Només està cansat —va dir la Shirley, afanyant-se a seure en una taula; el cor li bategava tan de pressa que es va preguntar si no seria ella qui tindria un infart.

—Ja pots dir-li que no ha vingut cap de les dues noies —va dir la Maureen malhumorada, com si no volgués marxar de la seva taula—. I ni l’una ni l’altra s’han dignat a trucar. Sort que no hi ha gaire feina.

La Lexie va anar a la barra per parlar amb l’Andrew, que havia passat a fer de cambrer. Adonant-se que s’havia quedat sola, cosa que no li passava quasi mai, la Shirley va pensar en la Mary Fairbrother, tan digna i tan sòbria a l’enterrament d’en Barry, coberta amb la viduïtat com si fos un mantell reial; la llàstima, l’admiració. En perdre el marit, la Mary s’havia convertit en el destinatari passiu i silenciós de l’admiració, mentre que ella, lligada a un home que l’havia enganyat, havia quedat envoltada d’una capa de grolleria i s’havia convertit en la riota de tothom…

(Molts anys enrere, a Yarvil, els homes havien fet bromes obscenes a la Shirley a causa de la reputació de la seva mare, però ella no hauria pogut ser més pura.)

—L’avi no es troba bé —deia la Lexie a l’Andrew—. ¿Què porten aquests pastissos?

Ell es va acotar darrere el taulell per dissimular la vermellor que li cremava a les galtes.

Vaig morrejar ta mare.

L’Andrew havia estat a punt de no anar a treballar. Havia temut que en Howard el despatxés directament per haver petonejat la seva jove, i tenia un terror absolut que en Miles Mollison l’anés a buscar fet una fúria. Alhora, no era tan ingenu per no saber que era la Samantha —a qui, amb una certa crueltat, va posar quaranta anys ben bons— qui quedaria com la dolenta de la pel·lícula. Ell ho tenia bé per defensar-se: «Anava borratxa i em va forçar».

La vergonya que l’envaïa estava empeltada d’un minúscul bri d’orgull. Tenia ganes de veure la Gaia; volia explicar-li que una dona gran se li havia tirat a sobre. Tenia l’esperança que se’n riurien junts, tal com s’havien rigut de la Maureen, però que alhora ella es quedaria secretament impressionada; i també esperava que, mentre riguessin, podria descobrir exactament què havia passat amb en Fats, fins on l’havia deixat arribar. Estava disposat a perdonar-la. Ella també havia begut massa. Però aquell matí no havia vingut.

Va anar a buscar un tovalló per a la Lexie i va estar a punt de topar amb la dona del seu amo, que estava plantada darrere el taulell amb el seu EpiPen a la mà.

—En Howard m’ha demanat que mirés una cosa —li va dir la Shirley—. I aquesta xeringa no hem de tenir-la aquí. La deixaré a la rebotiga.





XII


Quan ja s’havia menjat mig paquet de Rolo, a en Robbie li va agafar molta set. La Krystal no li havia comprat res per beure. Va baixar del banc i es va ajupir a l’herba càlida, on encara podia veure la silueta de la seva germana estirada entre els arbustos amb aquell desconegut. Al cap d’un moment, va baixar pel terraplè i va anar fins on eren.

—Set —va gemegar.

—Robbie, marxa d’aquí! —va cridar la Krystal—. Vés a seure al banc!

—Aigua!

—Que marxis, hòstia! Si t’esperes al banc, et compro una beguda de seguida. Va, marxa, Robbie!

Plorant, en Robbie es va enfilar pel terraplè relliscós i va tornar cap al banc. Estava acostumat que no li donessin el que demanava, i desobeïa per costum. Com que els grans tenien uns rampells de ràbia i unes normes del tot arbitràries, ell havia après a satisfer tot sol els seus petits plaers, on i quan volia.

Enfadat amb la Krystal, es va allunyar del banc per la carretera. Per l’altra banda venia un home amb ulleres fosques.

(En Gavin havia oblidat on havia aparcat el cotxe. Havia sortit esperitat de casa la Mary, havia tirat recte per Church Row i no s’havia adonat que anava en la direcció equivocada fins que no havia arribat a l’altura de casa en Miles i la Samantha. Llavors, per no tornar a passar per davant de casa els Fairbrother, havia agafat una ruta més llarga per tornar al pont.

Va veure el nen, tot brut de xocolata, malgirbat i poc agradós, i va passar de llarg, pensant en la seva felicitat, que s’acabava de trencar en mil bocins; gairebé hauria desitjat poder tornar a casa de la Kay perquè el bressés en silenci… Sempre s’havia mostrat especialment dolça quan ell havia estat fotut; allò era el que l’havia atret d’ella al principi.)

El brogit del riu no feia sinó augmentar la sensació de set que tenia en Robbie. Quan va fer mitja volta per allunyar-se del pont i tornar cap al lloc on hi havia la Krystal, va plorar una mica més. Els arbustos es movien. Va continuar caminant, empès per la set, i llavors va veure un forat a la llarga tanca que hi havia a l’esquerra de la carretera. Quan hi va arribar, va veure que a l’altra banda hi havia un camp d’esports.

Es va esmunyir pel forat i va contemplar l’ampli espai verd, amb un castanyer immens i unes porteries. Sabia què eren perquè el seu cosí Dane li havia ensenyat a xutar la pilota al parc. No havia vist mai tanta verdor.

Una dona travessava el camp amb els braços plegats i el cap acotat.

(La Samantha havia deambulat sense rumb, d’una banda cap a l’altra, pertot arreu menys per les immediacions de Church Road. S’havia fet moltes preguntes i havia trobat unes quantes respostes; i una de les preguntes era si no havia anat massa lluny parlant a en Miles d’aquella carta estúpida que havia escrit un pèl borratxa i per despit, i que ara ja no li semblava tan aguda…

Va aixecar els ulls i la seva mirada es va creuar amb la d’en Robbie. Els caps de setmana, la canalla sovint entrava pel forat de la tanca per jugar al camp. Les seves filles també ho havien fet de petites.

Va saltar la porteta i es va allunyar del riu en direcció a la plaça. Per més que n’intentés fugir, no podia deixar enrere el fàstic que sentia per ella mateixa.)

En Robbie va tornar a passar pel forat de la tanca i va avançar per la carretera darrere d’aquella dona que caminava a grans gambades, però aviat la va perdre de vista. El mig paquet de Rolo que li quedava se li desfeia a la mà, i no el volia deixar, però tenia molta set. Potser la Krystal ja havia acabat. Va tornar a fer mitja volta.

Quan va arribar als primers arbustos de la riba, va veure que no es movien i va pensar que ja s’hi podia acostar.

—Krystal —va dir.

Però als arbustos no hi havia ningú. La Krystal havia marxat.

En Robbie es va posar a plorar i a cridar la seva germana. Va tornar a pujar el terraplè i va mirar a dreta i esquerra amb els ulls desorbitats, però no en va veure ni rastre.

—Krystal! —va xisclar.

Una dona amb els cabells curts i grisos que caminava a bon pas per l’altra vorera se’l va mirar arrufant les celles.

La Shirley havia deixat la Lexie a The Copper Kettle, on semblava estar molt a gust, però una mica més enllà de la plaça havia entrevist la Samantha, que era l’última persona del món que es volia trobar, i per això havia girat cua i havia agafat la direcció contrària.

Els plors i xiscles del marrec van ressonar darrere seu mentre s’allunyava a corre-cuita. Tenia la mà a la butxaca, amb el puny ben tancat al voltant de l’EpiPen. No estava disposada a ser la riota del poble. Volia ser pura i admirada, com la Mary Fairbrother. Sentia una ràbia tan enorme i tan perillosa que no podia pensar amb coherència: volia actuar, castigar, acabar.

Just abans del vell pont de pedra, va veure uns arbustos que es movien a la seva esquerra. Va mirar avall i la va colpir la visió repugnant d’un acte sòrdid i immund que la va fer avançar encara amb més determinació.





XIII


La Sukhvinder feia més estona que caminava per Pagford que la Samantha. Havia sortit d’Old Vicarage poc després que la seva mare, i des de llavors havia voltat pels carrers, respectant certes zones d’exclusió invisibles al voltant de Church Row, de Hope Street i de la plaça major.

Portava quasi cinquanta lliures a la butxaca, que eren la paga del cafè i de la festa, i la fulla d’afaitar. També hauria volgut agafar la llibreta d’estalvis, que tenia guardada en un arxivador de calaixos a l’estudi del seu pare, però quan l’havia anat a buscar hi havia trobat en Vikram assegut a l’escriptori. S’havia esperat una estona a la parada d’autobús de Yarvil, però llavors havia vist que la Shirley i la Lexie Mollison s’acostaven carrer amunt i s’havia amagat.

La traïció de la Gaia havia estat inesperada i brutal. Mira que fer-s’ho amb en Fats Wall… Ell, ara que tenia la Gaia, segur que deixaria la Krystal. Qualsevol noi deixaria qualsevol noia per la Gaia, això ja ho sabia. Però no podia suportar la perspectiva d’anar a treballar i sentir com la seva única aliada li deia que, en el fons, en Fats era bon tio.

Li va vibrar el mòbil. La Gaia ja li havia escrit dos missatges.

Quin pet ahir

Vas a kurrar?

Res sobre en Fats Wall. Res sobre haver-se morrejat amb el seu torturador. El nou missatge deia: «Tàs b?».

La Sukhvinder es va tornar a ficar el mòbil a la butxaca. Podia anar a peu en direcció a Yarvil i agafar l’autobús fora del poble, on ningú no la veuria. Els seus pares no la trobarien a faltar fins a dos quarts de sis, quan esperaven que tornés del cafè.

Mentre caminava, cansada i acalorada, va anar pensant un pla desesperat: si podia trobar un lloc per estar-s’hi que costés menys de cinquanta lliures… L’únic que volia era estar sola per fer anar la fulla d’afaitar.

Era a la carretera que corria paral·lela a l’Orr i travessava el fons de la vall. Si creuava el pont, podria agafar un carreró que duia al principi de la ronda de circumval·lació.

—Robbie! Robbie! ¿On ets?

Era la Krystal Weedon corrent amunt i avall per la riba del riu. En Fats Wall fumava amb una mà a la butxaca i observava com corria la Krystal.

La Sukhvinder va girar precipitadament cap a la dreta i va entrar al pont per por que un dels dos la veiés. Els crits de la Krystal rebotaven al brogit l’aigua.

De sobte, va veure alguna cosa a baix, al riu.

Abans que s’adonés del que feia, va posar les mans a la tèbia barana de pedra i es va enfilar a la vora del pont.

—És al riu, Krys! —va cridar, i es va tirar de peus a l’aigua.

Mentre el corrent se l’empassava, es va fer un bon tall a la cama amb la pantalla trencada d’un ordinador.





XIV


Quan la Shirley va obrir la porta del dormitori, no va veure sinó dos llits buits. Per fer justícia, necessitava que en Howard estigués adormit; li hauria d’aconsellar que es tornés a estirar.

Però tampoc no se sentia cap soroll ni a la cuina ni al lavabo. Va tenir por que en Howard hagués sortit de casa i, com que ella havia tornat pel riu, no s’haguessin trobat. Segur que havia anat a treballar; ja devia ser a la rebotiga amb la Maureen, parlant d’ella; pensant, potser, a demanar-li el divorci i casar-se amb la seva sòcia, ara que el joc s’havia acabat i ja no calia dissimular.

Va anar d’una revolada al saló amb intenció de trucar a The Copper Kettle, però va trobar en Howard estirat a la moqueta amb el pijama posat.

Tenia la cara morada i els ulls sortints. Dels llavis se li escapava un lleu panteix i s’agafava el pit amb una mà desvalguda. Tenia la camisa del pijama arromangada. La Shirley va veure la clapa de pell irritada i escamada on havia pensat clavar-li la xeringa.

Els ulls d’en Howard van mirar els seus amb una súplica silenciosa.

La Shirley se’l va quedar mirant, aterrida, i llavors va sortir rabent del saló. Primer va amagar l’EpiPen dins el pot de les galetes; després el va treure i el va posar darrere els llibres de cuina.

Va tornar corrent al saló, va agafar el telèfon i va marcar el 999.

—Pagford? És per a Orrbank Cottage, oi? Ja n’hi ha una de camí.

—Oh, gràcies a Déu —va dir la Shirley, que ja es disposava a penjar quan es va adonar del que acabava de dir i va cridar—: No, no, Orrbank Cottage no!

Però la telefonista ja havia penjat i va haver de tornar a trucar. Estava tan nerviosa que li va caure l’auricular. Estirat al seu costat, a la moqueta, el panteix d’en Howard era cada cop més feble.

—Orrbank Cottage no! —va cridar—. Evertree Crescent número trenta-sis, Pagford… El meu marit té un atac de cor…





XV


A Church Row, en Miles Mollison va sortir disparat de casa en sabatilles i va baixar corrents fins a la cantonada d’Old Vicarage. Va picar fort amb la mà esquerra a la gruixuda porta de roure mentre amb la dreta intentava marcar el número de la seva dona.

—Sí? —va dir la Parminder, obrint la porta.

—El meu pare… —va dir en Miles sense alè—. Un altre atac de cor… La mama ha avisat una ambulància… ¿Pot venir? Sisplau, ¿pot venir?

La Parminder va entrar ràpidament a casa disposada a agafar el maletí de metgessa, però de sobte es va frenar.

—No puc. Estic suspesa de feina, Miles. No puc.

—Està de broma… Sisplau… L’ambulància trigarà…

—No puc, Miles.

Ell va fer mitja volta i va marxar corrent. Una mica més amunt, va veure la Samantha que travessava el jardí de casa. La va cridar amb la veu trencada, i ella es va girar, sorpresa. Al principi, es va pensar que el pànic del seu marit era per ella.

—El papa… s’ha desplomat… Ara ve una ambulància… La Parminder Jawanda no vol venir…

—Déu meu —va dir la Samantha—. Oh, Déu meu.

Es van precipitar cap al cotxe i van tirar carrer amunt, en Miles amb les sabatilles i la Samantha amb els esclops que li havien encetat els peus.

—Miles, escolta, se sent una sirena… Ja és aquí…

Però quan van entrar a Evertree Crescent, no hi havia res i la sirena ja no se sentia.

A un quilòmetre i mig d’allà, en una estesa d’herba, la Sukhvinder Jawanda vomitava aigua del riu sota un salze mentre una dona gran l’abraçava amb unes mantes que ja estaven tan xopes com la roba de la noia. A pocs metres de distància, l’home que, mentre passejava el gos, havia vist la Sukhvinder i l’havia tret del riu estirant-la pels cabells i la dessuadora, estava inclinat sobre un cos petit i inert.

A la Sukhvinder li havia semblat notar que en Robbie es debatia als seus braços, però potser només havia estat la cruel estrebada del riu que l’hi intentava arrabassar. Era una gran nedadora, però l’Orr l’havia xuclat cap al fons i l’havia fet anar per on havia volgut. L’havia arrossegat cap al meandre, després l’havia escopit cap a la riba, des d’on havia aconseguit cridar i havia vist aquell home del gos que corria cap a ella riu amunt…

—No hi ha res a fer —va dir l’home, que s’havia passat vint minuts intentat reanimar en Robbie—. Ja no hi és.

La Sukhvinder va deixar anar un xiscle i va caure sobre el terra humit i fred, tremolant violentament en el moment en què els arribava el soroll de la sirena… massa tard.

A Evertree Crescent, els auxiliars sanitaris les passaven magres per posar en Howard a la llitera; en Miles i la Samantha els van haver d’ajudar.

—Nosaltres us seguim amb el cotxe. Tu vés amb el papa —va cridar en Miles a la Shirley, que estava desconcertada i semblava que no volgués pujar a l’ambulància.

La Maureen, que acabava d’acompanyar l’últim client fins a la porta de The Copper Kettle, s’hi va quedar plantada, parant l’orella.

—Quantes sirenes —va dir per sobre l’espatlla a l’Andrew, que fregava taules, esgotat—. Deu haver passat alguna cosa.

I va inspirar profundament, com si volgués tastar el gust del desastre que surava en l’aire càlid de la tarda.





SISENA PART


Punts febles dels cossos voluntaris



22.23 […] Els principals punts febles d’aquests cossos són que són difícils d’organitzar i susceptibles de desintegrar-se […].

CHARLES ARNOLD-BAKER

Administració de consells locals,

7a edició





I


EN COLIN WALL S’HAVIA IMAGINAT moltes vegades que la policia trucava a la porta de casa seva. I per fi va fer aparició, diumenge al capvespre: una dona i un home que no venien a detenir en Colin, sinó a buscar en Fats.

Un accident fatal del qual el seu fill, «Stuart, oi?», havia estat testimoni.

—¿És a casa?

—No —va dir la Tessa—. Déu meu, senyor… En Robbie Weedon… Però si viu als Fields… ¿Què hi feia, allà?

La dona policia li va explicar amablement el que creien que havia passat.

—Els joves han deixat de vigilar-lo —va ser la frase que va fer servir.

A la Tessa li va fer l’efecte que es desmaiava.

—¿No saben on és, l’Stuart? —va preguntar el policia.

—No —va dir en Colin, demacrat i ullerós—. ¿On l’han vist per últim cop?

—Sembla que quan el nostre company ha aparegut, l’Stuart… daixò… ha fugit.

—Déu meu, senyor —va repetir la Tessa.

—No contesta —va dir en Colin amb la veu calmada; ja havia trucat a en Fats amb el mòbil—. Haurem d’anar-lo a buscar.

En Colin s’havia passat la vida entrenant-se per a les desgràcies. Estava preparat. Va despenjar l’abric.

—Provaré l’Arf —va dir la Tessa, corrent cap al telèfon.

La tràgica notícia encara no havia arribat a Hilltop House, aïllada al capdamunt del poble. El mòbil de l’Andrew va sonar a la cuina.

—Sí? —va dir, amb un tros de torrada a la boca.

—Andy, sóc la Tessa Wall. ¿L’Stu és amb tu?

—No —va dir—. Ho sento.

Però no sentia gens que en Fats no fos amb ell.

—Ha passat una cosa, Andy. L’Stu era al riu amb la Krystal Weedon, i ella anava amb el seu germanet petit, i la pobra criatura s’ha ofegat. L’Stu ha… ha fugit a algun lloc. ¿Tens idea d’on pot ser?

—No —va dir l’Andrew automàticament, ja que aquell era el codi entre ell i en Fats: no dir mai res als pares.

Però l’horror que la Tessa li acabava d’explicar va brollar pel telèfon com una boira enganxosa. De sobte, tot era menys clar, menys segur. Ella estava a punt de penjar.

—Esperi, senyora Wall —va dir—. Potser sí que ho sé… Hi ha un lloc al riu…

—No crec que sigui gaire a prop del riu —va dir la Tessa.

Van passar uns quants segons i l’Andrew va estar cada cop més segur que en Fats era al Cubby Hole.

—És l’únic lloc que se m’acut —va dir.

—Digue’m on…

—Hauré d’ensenyar-l’hi.

—D’aquí a deu minuts sóc a casa teva —va cridar ella.

En Colin ja havia sortit a patrullar a peu pels carrers de Pagford. La Tessa va pujar amb el Nissan pels carrers sinuosos i va trobar l’Andrew esperant-la a la cantonada on normalment agafava l’autobús. El noi va pujar al cotxe i li va indicar que baixés cap al poble. Els llums del carrer brillaven tènuement en la llum del capvespre.

Van aparcar al costat dels arbres on l’Andrew solia deixar la bicicleta d’en Simon. La Tessa va sortir del cotxe i va seguir l’Andrew fins a la vora de l’aigua, confosa i espantada.

—No és aquí —va dir.

—És cap allà —va dir l’Andrew, assenyalant el vessant fosc i pelat de Pargetter Hill, que baixava quasi en vertical fins al riu i sota el qual no hi havia sinó una estretíssima franja de terra abans d’arribar a l’aigua.

—¿Què vols dir? —va preguntar la Tessa, horroritzada.

L’Andrew havia sabut des del primer moment que la Tessa, baixa i rodanxona com era, no podria passar amb ell.

—Vaig a comprovar-ho —va dir—. Esperi’s aquí.

—És massa perillós! —va cridar la Tessa per sobre el bramul poderós del riu.

Sense fer-li cas, l’Andrew es va agafar amb les mans i els peus als punts de suport que tan bé coneixia. Mentre avançava a poc a poc per l’estreta cornisa, a la Tessa i a ell els va venir la mateixa idea al cap: que en Fats havia caigut o s’havia llançat al riu que rugia tan a prop dels peus de l’Andrew.

La Tessa es va quedar a la vora de l’aigua fins que ja no va poder distingir l’Andrew. Llavors es va girar, mirant de no plorar, ja que si l’Stuart era allà hi hauria de parlar amb serenor. Per primer cop, es va preguntar on devia ser la Krystal. La policia no n’hi havia dit res, i la por que sentia per en Fats li havia esborrat qualsevol altra preocupació…

Sisplau, Senyor, va pregar. Feu que trobem l’Stuart, sisplau.

Llavors es va treure el mòbil de la butxaca de la jaqueta i va trucar a la Kay Bawden.

—No sé si sap el que ha passat —va cridar per sobre el barbull de l’aigua, i va explicar la història a la Kay.

—Però jo ja no sóc la seva assistenta social —va dir la Kay.

Sis metres més enllà, l’Andrew havia arribat al Cubby Hole. Era molt fosc; no hi havia estat mai tan tard. Hi va entrar.

—Fats?

Va sentir alguna cosa que es movia al fons del forat.

—Fats? ¿Que hi ets?

—¿Tens llum, Arf? —va dir una veu irreconeixible—. He perdut el collons de mistos.

L’Andrew va pensar a cridar la Tessa, però ella no sabia quant es tardava a arribar al Cubby Hole. Podia esperar una miqueta més.

Va passar l’encenedor a en Fats. Amb la llum tremolosa de la flama, l’Andrew va veure que l’aspecte del seu amic havia canviat quasi tant com la seva veu. Tenia els ulls inflats i el rostre embotornat.

La flama es va apagar. La punta del cigarret d’en Fats va brillar en la foscor.

—¿És mort? ¿El seu germà?

L’Andrew no s’havia adonat que en Fats no ho sabia.

—Sí —va dir, i llavors va afegir—: Em sembla que sí. És el que… el que he sentit dir.

Hi va haver un silenci, i llavors l’Andrew va sentir un esgarip fluix, com de porcell, a través de la foscor.

—Senyora Wall! —va cridar l’Andrew, traient el cap pel forat tant com va poder perquè el brogit del riu li tapés els plors d’en Fats—. Senyora Wall, és aquí!





II


La dona policia havia estat amable i simpàtica a la caseta de vora el riu, on ara les mantes, les cadires de xintz i les catifes velles estaven xopes d’una aigua gelada. La dona gran que vivia a la caseta havia portat una ampolla d’aigua calenta i una tassa de te bullent que la Sukhvinder no va poder aixecar perquè tremolava com una fulla. Havia aconseguit donar unes quantes dades: el seu nom, el de la Krystal i el del nen petit que s’havia mort i que ja carregaven a l’ambulància. L’home del gos que l’havia tret del riu era una mica sord; havia declarat a la policia a l’habitació del costat i la Sukhvinder havia maleït els crits amb què havia donat la seva versió dels fets. El gos, lligat a un arbre a l’altra banda de la finestra, no parava d’udolar.

Llavors la policia havia trucat als seus pares, que hi havien anat de seguida. La Parminder havia tombat una tauleta i havia trencat una figureta de la dona en travessar la sala amb una muda de roba als braços. Quan la Sukhvinder s’havia canviat al lavabo minúscul, el tall lleig i profund que s’havia fet a la cama havia quedat al descobert i havia esquitxat l’estora de la banyera de taquetes negres. En veure la ferida, la Parminder havia cridat en Vikram, que en aquell moment donava efusivament les gràcies a tothom al passadís, per dir-li que havien de dur la Sukhvinder a l’hospital.

Havia tornat a vomitar al cotxe, i la seva mare, que era al seu costat, al seient del darrere, li havia eixugat la cara, i durant tot el trajecte la Parminder i en Vikram li havien anat parlant en veu alta. El seu pare no havia parat de repetir frases com «Necessitarà un sedant» i «Aquest tall s’haurà de cosir»; la Parminder, a la vora de la seva filla tremolosa i amb nàusees, no havia parat de dir: «Hauries pogut morir-te. Hauries pogut morir-te».

La Sukhvinder tenia la sensació que encara era sota l’aigua, en un lloc on no podia respirar. Va intentar sortir a la superfície, fer-se sentir.

—¿La Krystal sap que és mort? —va preguntar, però les dents li petaven tan fort que la Parminder li va fer repetir la pregunta uns quants cops.

—No ho sé —va respondre finalment—. Hauries pogut morir-te, Jolly.

A l’hospital la van fer tornar a despullar, però aquell cop la seva mare era amb ella al compartiment, darrere les cortines; la Sukhvinder no es va adonar del seu error fins que va veure el rostre horroritzat de la Parminder.

—Déu meu —va exclamar la seva mare, agafant-li el braç—. Déu meu, ¿què t’has fet?

La Sukhvinder no tenia paraules, i per això es va enfonsar en les llàgrimes i en un tremolor incontrolable; en Vikram va cridar a tothom, fins i tot a la Parminder, que la deixessin sola, però també que s’afanyessin d’una puta vegada, que el tall s’havia de netejar i cosir, i que la seva filla necessitava un sedant i una radiografia…

Després la van estirar en un llit i els pares es van quedar un a cada costat, acaronant-li les mans. Estava acalorada, tenia el cos entumit i ja no notava cap dolor a la cama. A l’altra banda de la finestra, el cel era fosc.

—En Howard Mollison ha tingut un altre atac de cor —va sentir que la seva mare deia al seu pare—. En Miles volia que l’anés a socórrer.

—Quina barra! —va dir en Vikram.

La Sukhvinder, endormiscada, es va sorprendre que no diguessin res més d’en Howard Mollison. Van continuar acaronant-li les mans fins que, al cap de poc, es va adormir.

A l’altra ala de l’edifici, en una vella habitació blava amb cadires de plàstic i un sortidor d’aigua en un racó, en Miles i la Samantha estaven asseguts un a cada costat de la Shirley, esperant notícies del quiròfan. En Miles encara anava amb les sabatilles.

—No em puc creure que la Parminder Jawanda no hagi volgut venir —va dir en Miles per enèsima vegada, amb la veu trencada. La Samantha es va aixecar, va passar per davant de la Shirley, va envoltar el seu marit amb els braços i li va fer un petó als cabells espessos i grisosos, que li feien aquella olor tan coneguda.

—No em sorprèn que no hagi vingut —va dir la Shirley, amb una veu aguda i ofegada—. No em sorprèn gens. És absolutament espantós.

L’únic que li quedava de la seva antiga vida i de les seves antigues conviccions era atacar els blancs habituals. L’espant li havia pres tota la resta: ja no sabia què havia de creure, ni tan sols què havia d’esperar. L’home que hi havia al quiròfan no era l’home amb qui es pensava que s’havia casat. Només que hagués pogut tirar enrere i tornar al món feliç de les certeses, al món tal com era abans de llegir aquell missatge horrible…

Potser hauria de tancar el web. Esborrar tots els missatges del fòrum. Tenia por que el Fantasma hi tornés, que tornés a dir aquella atrocitat…

Volia tornar a casa immediatament i clausurar el web. I, aprofitant el viatge, podria destruir l’EpiPen per sempre…

L’ha vist… Sé que l’ha vist…

Però no ho hauria fet, en realitat. No ho hauria fet. Estava enfadada. No ho hauria fet mai de la vida…

¿I si en Howard se’n sortia i les primeres paraules que deia eren: «Quan em va veure, va marxar corrent. No va trucar a l’ambulància de seguida. Portava una agulla molt grossa…»?

Doncs diré que el cervell li ha quedat afectat, va pensar la Shirley, envalentint-se.

I si es moria…

Al seu costat, la Samantha abraçava en Miles. A la Shirley no li agradava; era ella qui havia de ser el centre d’atenció; era el seu marit qui era a dalt, debatent-se entre la vida i la mort. Havia volgut ser com la Mary Fairbrother, objecte de commiseració i admiració, una heroïna tràgica. Però no era com s’ho havia imaginat…

—Shirley?

La Ruth Price havia entrat corrent a la sala amb l’uniforme d’infermera i el rostre delicat tot compungit.

—Acaben de dir-m’ho… Havia de venir… És terrible, Shirley, em sap molt de greu.

—Ruth, reina —va dir la Shirley, que es va aixecar i es va deixar abraçar—. Gràcies. Moltes gràcies.

A la Shirley li va agradar presentar la seva amiga infermera a en Miles i la Samantha, i rebre davant d’ells tota la seva compassió i amabilitat. Era un petit tast de com s’havia imaginat que seria la viduïtat…

Però la Ruth havia de tornar a la feina, i la Shirley va tornar a la cadira de plàstic i a les idees que la mortificaven.

—Tot anirà bé —murmurava la Samantha a en Miles, que li recolzava el cap a l’espatlla—. Segur que se’n surt. Com l’últim cop.

La Shirley va mirar els peixets brillants com llums de neó que es movien com fletxes dins l’aquari. El que volia era poder canviar el passat; el futur era un buit.

—¿Algú ha trucat a la Mo? —va preguntar en Miles al cap d’una estona; amb una mà s’eixugava els ulls i amb l’altra s’agafava a la cuixa de la Samantha—. Mama ¿vols que…?

—No —va dir la Shirley amb un to sec—. Esperarem… a saber alguna cosa.

Al quiròfan, el cos d’en Howard Mollison vessava de la taula d’operacions. Tenia el pit obert, amb les ruïnes de l’obra d’en Vikram Jawanda al descobert. Dinou persones treballaven per reparar-li els danys, mentre les màquines a les quals estava connectat emetien uns sorolls fluixos però implacables per confirmar que encara vivia.

Molt més avall, a les entranyes de l’hospital, el cos d’en Robbie Weedon, blanc i glaçat, reposava al dipòsit de cadàvers. Ningú no l’havia acompanyat a l’hospital, i ningú no l’havia vingut a veure dins d’aquell calaix metàl·lic.





III


L’Andrew no havia volgut que el tornessin a Hilltop House, de manera que la Tessa i en Fats anaven sols amb el cotxe.

—No vull tornar a casa —va dir en Fats.

—D’acord —va respondre la Tessa, que va continuar conduint mentre parlava amb en Colin per telèfon—. És aquí amb mi… L’ha trobat l’Andy. Tornarem d’aquí a una estona… Sí… Sí, ja ho faré…

En Fats tenia el rostre negat de llàgrimes; el cos el traïa; era exactament com aquell cop que un fil d’orina calenta li havia regalimat per la cama fins al mitjó, quan en Simon Price havia fet que es pixés a sobre. Les llàgrimes calentes i salades li baixaven per la barbeta i li queien al pit, tamborinant-hi com gotes de pluja.

No parava d’imaginar-se l’enterrament. Un taüt minúscul.

No havia volgut fer-ho amb el nen tan a prop.

¿Es passaria la resta de la vida carregant el pes d’aquella criatura morta?

—O sigui que t’has escapat —va dir la Tessa amb fredor, mentre ell no parava de plorar.

Havia pregat per trobar-lo viu, però l’emoció que ara la dominava era el fàstic. Les llàgrimes d’en Fats no l’estovaven. Estava acostumada a les llàgrimes dels homes. En part, li feia vergonya que no s’hagués tirat al riu.

—La Krystal ha dit a la policia que tu i ella éreu als arbustos. L’heu deixat campar tot sol, oi?

En Fats no podia parlar. No sabia avenir-se de la crueltat de la seva mare. ¿Que no entenia la desolació i l’horror que li bullien a dins, la sensació d’estar inclòs en la desgràcia?

—Bé, espero que almenys l’hagis deixat embarassada —va dir la Tessa—. Així tindrà un motiu per viure.

Cada cop que tombaven una cantonada, en Fats es pensava que el duia a casa. Al principi li havia fet més por la reacció d’en Cubby, però ara ja no hi havia cap diferència entre els seus pares. Volia sortir del cotxe, però la seva mare havia bloquejat totes les portes.

Sense avisar, la Tessa va fer un cop de volant i va frenar. En Fats, agafat a la vora del seient, va veure que eren en una àrea de repòs de la ronda de circumval·lació de Yarvil. De sobte va tenir por que li digués que sortís del cotxe, i la va mirar amb el rostre inflat pels plors.

—La teva mare biològica —va dir, mirant-lo com no l’havia mirat mai, sense pietat ni dolçor— tenia catorze anys. Pel que ens van dir, ens vam imaginar que era una noia de classe mitjana, molt brillant. No va voler dir de cap manera qui era el teu pare. Ningú no sabia si intentava protegir un amic menor d’edat o alguna cosa pitjor. Ens van explicar tot això per si tu tenies algun problema físic o mental. Per si —va dir clarament, com una mestra que intenta emfatitzar un punt que segur que sortirà a l’examen— haguessis estat fruit d’un incest.

Ell es va estremir i es va girar per no veure-la. S’hauria estimat més que li haguessin disparat un tret.

—Jo em moria de ganes d’adoptar-te —va dir—. No podia esperar. Però el pare estava molt malalt. Em va dir: «No puc fer-ho. Tinc por de fer-li mal. M’he de curar abans d’adoptar, i no em puc curar mentre m’ocupo d’un nen petit».

»Però jo estava tan decidida a adoptar-te —va continuar— que vaig obligar-lo a mentir, a dir a les assistentes socials que estava bé, a fer veure que estava feliç i content. Et vam portar a casa, tu eres petit i prematur, i la cinquena nit que et teníem, el pare va sortir del llit sense fer soroll, va anar al garatge i va posar una mànega al tub d’escapament del cotxe per suïcidar-se. Estava segur que t’havia ofegat. I va estar a punt de morir.

»O sigui que jo tinc la culpa que tu i el pare comencéssiu amb mal peu —va concloure—, i potser també de tot el que ha passat després. Però et diré una cosa, Stuart: el teu pare s’ha passat la vida enfrontant-se a coses que no ha fet. No espero que entenguis el coratge que això li ha exigit. Però —la veu se li va trencar, i en Fats va sentir la mare que coneixia— has de saber que t’estima, Stuart.

No es va poder estar d’afegir-hi aquella mentida. Aquella nit, per primer cop, la Tessa estava segura que allò era mentida, i també que tot el que havia fet a la vida, dient-se que ho feia per bé, no havia estat sinó l’expressió d’un egoisme cec que havia generat caos i desordre al seu voltant. Però ¿qui podia suportar viure sabent quines estrelles ja eren mortes?, va pensar, mirant cap al cel. ¿Algú podia suportar saber que totes eren mortes?

Va girar la clau al contacte, va posar primera i va tornar a agafar la circumval·lació.

—No vull anar als Fields —va dir en Fats, aterrit.

—No anem als Fields —va dir ella—. Et porto a casa.





IV


La policia per fi havia trobat la Krystal Weedon mentre corria desesperadament per la vora del riu, gairebé al límit de Pagford, cridant encara el seu germà amb la veu trencada. La dona policia que se li havia acostat l’havia cridat pel nom i havia mirat de donar-li la notícia amb delicadesa, però la Krystal havia intentat treure-se-la de sobre d’un cop per escapar-se, i al final l’agent l’havia hagut de ficar al cotxe gairebé a la força. La Krystal no havia vist com en Fats desapareixia entre els arbres; per a ella, ja no existia.

La policia va dur la Krystal a casa, però quan van trucar a la porta la Terri no va voler obrir. Els havia vist des d’una finestra del pis de dalt i havia pensat que la Krystal havia fet una cosa horrorosa i imperdonable, que havia parlat a la bòfia de les bosses de l’Obbo plenes d’haixix. Va arrossegar les bosses fins a dalt mentre la policia picava a la porta, i no va donar senyals de vida fins que no va pensar que ja era inevitable.

—¿Què voleu? —va cridar, per una escletxa de dos dits a la porta.

La dona policia li va demanar tres vegades que els deixés passar, però la Terri s’hi va negar, insistint a preguntar què volien. Ja hi havia uns quants veïns a les finestres. Ni tan sols quan l’agent li va dir: «És sobre el seu fill, en Robbie», la Terri ho va entendre.

—Està bé. No li passa res. Està amb la Krystal.

Però llavors va veure la Krystal, que no s’havia volgut quedar al cotxe i estava plantada al caminet del jardí. La Terri va anar abaixant la mirada pel cos de la seva filla fins allà on hi hauria hagut d’haver en Robbie, aferrat a ella i espantat davant dels desconeguts.

Va sortir de casa feta una fúria, amb les mans estirades com garres, i la dona policia la va haver d’agafar per la cintura i allunyar-la de la Krystal, a qui volia fer mal a la cara.

—Tu, puta! Més que puta! ¿Què li has fet a en Robbie?

La Krystal va esquivar la seva mare i la noia, que forcejaven, va entrar a casa com una bala i va tancar la porta.

—Merda —va mussitar el policia.

A uns quants quilòmetres d’allà, a Hope Street, la Kay i la Gaia Bawden estaven l’una davant de l’altra en la foscor del passadís. Ni l’una ni l’altra eren prou altes per canviar la bombeta que s’havia fos feia dies, i no tenien escala. S’havien passat el dia discutint, quasi fent les paus i tornant a discutir. Finalment, quan la reconciliació definitiva semblava a tocar, quan la Kay havia reconegut que ella tampoc no suportava Pagford, que tot plegat havia estat un error i que faria el possible perquè poguessin tornar a Londres, li havia sonat el mòbil.

—El germà de la Krystal Weedon s’ha ofegat —va xiuxiuejar la Kay en penjar la trucada de la Tessa.

—Oh —va fer la Gaia. Conscient que havia d’expressar la seva compassió, però tement que paressin de parlar de Londres abans d’obtenir el compromís ferm de la seva mare, va afegir amb una veu fluixa i tensa—: Que trist.

—Ha passat aquí, a Pagford —va dir la Kay—. A la carretera. La Krystal estava amb el fill de la Tessa Wall.

La Gaia encara es va avergonyir més d’haver deixat que en Fats la petonegés. Feia una pudor horrible, de tabac i cervesa, i havia intentat fotre-li mà. Es mereixia molt més que en Fats Wall, ho sabia perfectament. Si hagués estat l’Andy Price, no s’hauria sentit tan malament. La Sukhvinder no li havia contestat cap trucada en tot el dia.

—Es quedarà feta pols, la pobra —va dir la Kay amb la mirada perduda.

—Però tu no pots fer-hi res —va dir la Gaia—. Oi?

—Bé… —va dir la Kay.

—No hi tornem! —va saltar la Gaia—. Sempre fas igual! Ja no ets la seva assistenta social! —va cridar, picant amb un peu a terra, tal com havia fet de petita—. ¿I jo, què?

A Foley Road, l’agent de policia ja havia avisat una assistenta social de guàrdia. La Terri es debatia, cridava i intentava picar a la porta de casa, mentre de l’altre costat els arribaven els sorolls de la Krystal arrossegant mobles per fer una barricada. Els veïns ja eren a la porta de les cases i formaven un públic fascinat per la crisi nerviosa de la Terri. La causa d’aquella crisi es va anar escampant entre els espectadors a partir dels crits incoherents de la Terri i de l’actitud amenaçadora de la policia.

«S’ha mort el nen», deien. No hi va anar ningú per consolar-la ni per calmar-la. La Terri Weedon no tenia amics.

—Vine amb mi —va suplicar la Kay a la seva filla rebel—. Aniré a casa seva per si puc fer-hi res. Em vaig entendre bé amb la Krystal. No té ningú.

—M’hi jugo el que vulguis que quan ha passat s’estava tirant en Fats Wall! —va cridar la Gaia. Però va ser l’última protesta, i al cap de pocs minuts es cordava el cinturó al vell Vauxhall de la Kay, contenta, malgrat tot, que la seva mare li hagués demanat que l’acompanyés.

Però quan la Kay i la Gaia tot just havien agafat la ronda de circumval·lació, la Krystal ja havia trobat el que buscava: una bosseta d’heroïna amagada a l’armari de la caldera de la cuina; una de les dues que l’Obbo havia donat a la Terri per pagar-li el rellotge de la Tessa Wall. La va agafar i se la va endur, juntament amb els estris de la Terri, al lavabo, l’única habitació que tenia pestell per tancar-s’hi.

La seva tia Cheryl es devia haver assabentat del que havia passat, ja que va sentir-ne la veu ronca i inconfusible; els seus crits es van unir als de la Terri i li van arribar fins i tot a través de les dues portes tancades.

—Tu, puta acabada! Obre la porta! Deixa entrar ta mare!

Els policies també cridaven, per fer-les callar.

La Krystal no s’havia xutat mai, però ho havia vist fer moltes vegades. Sabia què eren els drakars, sabia fer la maqueta d’un volcà i també sabia com escalfar la cullera i fer servir la boleta de cotó fluix per absorbir i filtrar l’heroïna dissolta en el moment d’omplir la xeringa. Sabia que el plec del braç era el millor lloc per trobar-hi una vena, i sabia posar l’agulla el màxim de plana a la pell. Sabia, perquè ho havia sentit dir moltes vegades, que els principiants no podien suportar la dosi que es posaven els addictes, i ja li anava bé, perquè no la volia suportar.

En Robbie era mort, i per culpa seva. Mirant de salvar-lo, l’havia matat. El cap li bullia d’imatges fragmentades mentre els dits s’afanyaven a fer el que s’havia de fer. El senyor Fairbrother amb el xandall corrent per la vora del canal mentre l’equip remava. El rostre de la iaia Cath reflectint tota la intensitat de l’amor i del dolor. En Robbie esperant-la a la finestra de la casa d’acollida, net i polit com mai, saltant tot engrescat en veure que ella s’acostava a la porta…

Va sentir el policia cridant-li pel forat de la bústia que no fos ximple, i la dona policia provant de calmar la Terri i la Cheryl.

L’agulla va entrar fàcilment a la vena de la Krystal. Va prémer l’èmbol ben fort, esperançada i sense cap remordiment.

Quan la Kay i la Gaia van arribar i la policia va decidir tirar la porta a terra, la Krystal Weedon havia aconseguit la seva única ambició: havia anat amb el seu germà allà on ja ningú no els podria separar.





SETENA PART


Ajuts al pobres



13.5 Els donatius als pobres […] són caritatius, i un donatiu per als pobres és caritatiu encara que casualment també beneficiï els rics […].

CHARLES ARNOLD-BAKER

Administració de consells locals,

7a edició





UN ASSOLELLAT MATÍ D’ABRIL, gairebé tres setmanes després que les sirenes ressonessin pels carrers endormiscats de Pagford, la Shirley Mollison estava sola al dormitori, plantada davant el mirall de l’armari. S’estava acabant d’arreglar per anar a fer la visita diària al South West General. En quinze dies havia perdut un forat al cinturó, els seus cabells grisos necessitaven un retoc i la ganyota que feia per culpa del sol que entrava a l’habitació hauria pogut ser l’expressió natural dels seus ànims.

La Shirley havia anat amunt i avall pels passadissos de l’hospital durant l’últim any, empenyent el carretó de la biblioteca, portant informes i flors, però no se li havia acudit mai que es podria convertir en una d’aquelles pobres dones compungides que seien al costat dels llits, amb la vida destrossada per un marit malalt i derrotat. En Howard no s’havia recuperat tan de pressa com set anys enrere. Encara estava connectat a màquines que xiulaven, dèbil i retret, amb mal color, queixós i dependent. A vegades, la Shirley feia veure que havia d’anar al lavabo per evitar la seva mirada funesta.

Quan en Miles l’acompanyava a l’hospital, podia deixar que parlés ell a en Howard tota l’estona, i ell li engegava un monòleg ininterromput sobre les últimes notícies de Pagford. La Shirley se sentia molt millor —més visible i més protegida— amb en Miles, tan alt, caminant al seu costat per aquells passadissos glaçats. Ell xerrava cordialment amb les infermeres, l’ajudava a entrar i sortir del cotxe i li permetia recuperar la sensació de ser una persona especial, digna de ser cuidada i protegida. Però en Miles no hi podia anar cada dia i no parava d’enviar la Samantha en lloc seu, cosa que irritava profundament la Shirley. No era el mateix, en absolut, tot i que la Samantha era una de les poques persones capaces d’arrencar un somriure al rostre morat i absent d’en Howard.

Tampoc ningú no semblava adonar-se del silenci espantós que l’envoltava a casa. Quan els metges havien comunicat a la família que en Howard tardaria mesos a recuperar-se, la Shirley havia esperat que en Miles li oferís l’habitació de convidats que tenien a la casa de Church Road, o que de tant en tant anés a dormir a casa la seva mare. Però no: l’havien deixat sola com una mala cosa, tret dels tres dies dolorosos en què havia hagut d’acollir la Pat i la Melly.

No ho hauria fet, es repetia automàticament, en el silenci de la nit, quan no podia dormir. No en tenia la intenció. Només estava enfadada. No ho hauria fet.

Havia enterrat l’EpiPen de l’Andrew al jardí, a la terra tova de sota la caseta dels ocells, com un cadàver minúscul. No li agradava saber que era allà. Una nit ben fosca, la vigília de la recollida d’escombraries, la desenterraria i la ficaria al cubell d’algun veí.

En Howard no havia dit res de l’agulla, ni a ella ni a ningú. No li havia preguntat per què havia marxat corrent en veure’l.

La Shirley trobava un cert consol en les llargues invectives que adreçava a les persones que, segons ella, havien provocat la catàstrofe que havia caigut sobre la seva família. La Parminder Jawanda era la primera de totes, naturalment, per haver-se negat amb tanta crueltat a socórrer en Howard. Després hi havia els dos adolescents que, amb la seva conducta pervertida i irresponsable, havien desviat l’ambulància que hauria pogut arribar més d’hora a en Howard.

Aquell últim argument potser era una mica fluix, però a Pagford estava molt ben vist dir penjaments de l’Stuart Wall i la Krystal Weedon, i la Shirley trobava molta gent disposada a escoltar-la en el seu cercle més immediat. I encara més quan s’havia sabut que el noi dels Wall havia estat el Fantasma d’en Barry Fairbrother des del principi. Ho havia confessat als seus pares, que havien trucat personalment a les víctimes del rancor del seu fill per disculpar-se. La identitat del Fantasma s’havia escampat ràpidament pel poble, i allò, juntament amb el fet que tothom sabia que havia estat corresponsable de la mort d’una criatura de tres anys, havia convertit els insults dirigits a l’Stuart no tan sols en un deure, sinó també en un plaer.

Els comentaris de la Shirley eren més vehements que els de ningú altre. Proclamava denúncies ferotges que li permetien anar exorcitzant la simpatia i l’admiració que havia sentit pel Fantasma i repudiar aquell últim missatge fastigós que, de moment, ningú no havia reconegut que hagués llegit. Els Wall no havien trucat a la Shirley per disculpar-se, però ella estava sempre a punt, en cas que el noi ho digués als seus pares, o en cas que algú esmentés el missatge, per donar el cop de gràcia definitiu a la reputació de l’Stuart.

«Sí, en Howard i jo ja n’estem al corrent», tenia pensat dir, amb una dignitat glacial, «i estic convençuda que la sorpresa en llegir-ho és el que va provocar l’atac de cor al meu marit».

De fet, havia assajat la frase en veu alta a la cuina.

La qüestió de si l’Stuart Wall sabia realment alguna cosa sobre en Howard i la Maureen ja no era tan urgent, perquè era evident que el seu marit era incapaç de tornar a fer-la avergonyir d’aquella manera, i potser ho seria per sempre, i perquè no semblava que ningú en parlés. I, tot i que el silenci que oferia a en Howard, quan no tenia altre remei que quedar-se a soles amb ell, estava tenyit de ressentiment per totes dues bandes, la Shirley era capaç d’afrontar la perspectiva de la incapacitat i l’absència prolongada del seu marit amb més serenitat de la que li hauria semblat possible tres setmanes enrere.

Va sonar el timbre i la Shirley es va afanyar a obrir. Era la Maureen, que anava vestida amb un conjunt vulgar i llampant de color d’aiguamarina, i ranquejant amb unes sabates de taló més aviat arriscades.

—Hola, reina, passa —va dir la Shirley—. Agafo la bossa i marxem.

Fins i tot s’estimava més anar a l’hospital amb la Maureen que no sola. La Maureen no s’immutava davant el mutisme d’en Howard; la seva veu de canya no parava de grallar i la Shirley podia seure en pau, fer un somriure de mixeta i relaxar-se. De totes maneres, com que la Shirley havia substituït temporalment en Howard al capdavant de la botiga, tenia ocasions de sobres per conjurar les sospites que encara la turmentaven clavant petites bufetades cruels a la Maureen en forma de desacord amb totes i cadascuna de les decisions que prenia la seva amiga.

—¿Saps què celebren a Saint Michael? —va preguntar la Maureen—. L’enterrament dels germans Weedon.

—Aquí? —va dir la Shirley, horroritzada.

—Diuen que la gent ha fet una col·lecta —va dir la Maureen, que estava farcida de rumors que la Shirley s’havia perdut per culpa de les constants anades i vingudes de l’hospital—. No em preguntis qui. De totes maneres, em pensava que la família no hauria volgut fer la cerimònia tan a prop del riu, ¿no trobes?

(Aquell nen brut i malparlat, que la majoria ni sabien que existia i que ningú, tret de la seva mare i la seva germana, no havia apreciat especialment, s’havia transformat del tot en la consciència col·lectiva de Pagford després d’ofegar-se, i ara tothom s’hi referia com si fos un nen d’aigua, un querubí, un àngel dolç i pur que tots haurien abraçat amb amor i compassió si l’haguessin pogut salvar.

L’agulla i la flama, en canvi, no havien tingut cap efecte redemptor en la reputació de la Krystal; al contrari, l’havien fixat permanentment en la consciència de la bona gent de Pagford com un ésser sense ànima que, a còpia de voler «passar-s’ho pipa», com deia la gent gran, havia provocat la mort d’una criatura innocent.)

La Shirley es posava l’abric.

—¿Saps que aquell dia, de fet, els vaig veure? —va dir, posant-se vermella—. El nen ploriquejant en uns arbustos, i la Krystal Weedon i l’Stuart Wall en uns altres…

—¿Els vas veure? ¿I de veritat estaven…? —va preguntar la Maureen amb avidesa.

—Oh, i tant —va dir la Shirley—. A plena llum del dia. A l’aire lliure. I el nen era a la vora del riu, quan el vaig veure. Un parell de passes i hi hauria caigut.

La Maureen va fer una expressió que va posar la Shirley alerta.

—Anava de pressa —va dir la Shirley amb acritud—, perquè en Howard m’havia dit que no es trobava bé i jo estava molt amoïnada. No tenia intenció de sortir, però en Miles i la Samantha em van enviar la Lexie… Si vols que et digui la veritat, em sembla que es van discutir… I llavors la Lexie va voler anar al cafè. Jo estava ben trasbalsada; només pensava que havia de tornar amb en Howard… De fet, no em vaig adonar del que havia vist fins molt més tard… I, el més terrible de tot —va dir, més vermella que mai i tornant al seu tema preferit—, és que si la Krystal Weedon no hagués deixat aquell nen tot sol mentre s’esbravava entre els arbustos, l’ambulància hauria arribat molt més aviat a socórrer en Howard. Perquè, com que n’havien de venir dues… tot va ser més conf…

—Tens raó —va dir la Maureen, interrompent-la de camí cap al cotxe; ja ho havia sentit una pila de vegades—. De debò que no entenc com és que fan la cerimònia aquí a Pagford…

Es moria de ganes de demanar a la Shirley que passessin per davant de l’església de camí de l’hospital —volia veure quina pinta feia la família Weedon en ple, i entreveure, potser, aquella mare ionqui i degenerada— però no va trobar la manera de formular la demanda.

—Mirem-nos-ho pel cantó positiu, Shirley —va dir quan van arrencar en direcció a la circumval·lació—. Aviat ens desempallegarem dels Fields. En Howard es traurà un bon pes de sobre. Encara que estigui una temporada sense poder presidir el consell, això ja ho tindrà fet.

L’Andrew Price baixava a tota velocitat pel pendent de Hilltop House, notant l’escalfor del sol a l’esquena i el vent als cabells. En una setmana, l’ull de vellut se li havia tornat d’un color verd grogós i encara feia més mal efecte, si això era possible, del que havia fet quan s’havia presentat a l’institut amb les parpelles quasi tancades. Havia explicat als mestres que l’hi havien preguntat que havia caigut amb la bicicleta.

Eren les vacances de Pasqua i, el vespre anterior, la Gaia havia enviat un SMS a l’Andrew preguntant-li si l’endemà aniria a l’enterrament de la Krystal. Ell havia respost amb un «sí» immediat, i ara anava vestit, després de pensar-s’hi molt, amb els texans més nets que tenia i una camisa de color gris fosc, perquè no tenia cap vestit.

No entenia gaire per què la Gaia anava a l’enterrament, si no era per acompanyar la Sukhvinder Jawanda, a qui tractava amb més afecte que mai, ara que se’n tornava a Londres amb la seva mare.

«La mare diu que no hauria hagut de venir a Pagford», havia dit ella tota contenta a l’Andrew i la Sukhvinder mentre dinaven asseguts al mur baix de davant del quiosc. «Per fi s’ha adonat que en Gavin és un imbècil acabat».

Havia donat el número de mòbil a l’Andrew i li havia dit que podien quedar quan ella anés a visitar el seu pare a Reading, i fins i tot li havia comentat, de passada, que el duria als seus llocs preferits de Londres si ell hi anava a visitar-la. Anava prodigant favors al seu voltant com el soldat a punt de desmobilitzar-se, i aquelles promeses, fetes tan a la lleugera, endolcien la perspectiva del trasllat que esperava a l’Andrew. Quan els seus pares li havien anunciat que tenien una oferta per Hilltop House, havia experimentat tanta il·lusió com dolor.

El revolt tancat per entrar a Church Row, que normalment feia tot engrescat, aquell cop el va desanimar. Va veure una munió de gent que es movia al cementiri i es va preguntar com seria aquell enterrament; i, per primer cop aquell matí, va pensar en la Krystal Weedon no només en termes abstractes.

Li va venir al cap un record que tenia enterrat de feia molt de temps en algun replec profund del cervell. Era un record situat al pati de Saint Thomas, quan en Fats, empès purament per un esperit d’investigació científica, li havia donat un cacauet amagat dins un núvol dolç… Encara podia notar la sensació de cremor i d’ofec a la gola. Recordava que havia provat de cridar que les cames li havien fallat, i els nens que l’envoltaven i el miraven amb un interès estrany i distant, i després el crit estrident de la Krystal Weedon: «L’Andyprais té una racció lèrgica!».

Amb les seves cames curtes i grassonetes, havia corregut fins a la sala de professors, i el director havia agafat l’Andrew i l’havia dut sense perdre temps al consultori, que quedava a prop de l’escola, on el doctor Crawford li havia posat una injecció d’adrenalina. La Krystal havia estat l’única que havia recordat la xerrada que la mestra els havia fet a classe per explicar-los la malaltia que amenaçava la vida de l’Andrew, l’única que n’havia reconegut els símptomes.

La Krystal s’hauria merescut una medalla d’or al mèrit, i potser un certificat d’Alumna de la Setmana durant l’assemblea, però l’endemà mateix (l’Andrew ho recordava amb tanta nitidesa com el seu atac d’al·lèrgia) havia clavat un cop de puny tan fort a la boca de la Lexie Mollison que li havia fet caure dues dents.

Va empènyer la bicicleta d’en Simon amb molt de compte cap a dins del garatge dels Wall, i llavors va trucar al timbre amb menys ganes que mai. Va obrir la porta la Tessa Wall, vestida amb el seu millor abric gris. L’Andrew estava enfadat amb ella; per culpa seva, tenia l’ull de vellut.

—Passa, Andy —va dir amb una expressió tensa—. Estarem llestos d’aquí a un minut.

Es va esperar al rebedor, on la vidriera de sobre la porta projectava reflexos multicolors al parquet. La Tessa va entrar a la cuina i l’Andrew va entreveure en Fats amb el vestit negre, arronsat en una cadira com una aranya esclafada, amb un braç per sobre el cap, com si volgués protegir-se d’algun cop.

S’hi va girar d’esquena. No s’havien dit res des que l’Andrew havia dut la Tessa al Cubby Hole. Feia quinze dies que en Fats no anava a l’institut. L’Andrew li havia enviat un parell d’SMS, però en Fats no els havia contestat. La seva pàgina de Facebook no havia canviat des del dia de la festa d’en Howard Mollison.

Feia una setmana, sense cap mena d’avís previ, la Tessa havia trucat als Price per dir-los que en Fats els havia confessat que era ell qui havia penjat els missatges amb el pseudònim «El_Fantasama_d’en_Barry_Fairbrother», i per demanar-los disculpes per les conseqüències que se n’havien derivat.

«¿I com sabia que tenia aquell ordinador?», havia rugit en Simon, acostant-se a l’Andrew. «¿Com collons sabia en Fats Wall que feia feines en negre a la impremta?».

L’únic que consolava l’Andrew era pensar que, si el seu pare hagués sabut la veritat, hauria ignorat les protestes de la Ruth i hauria continuat pegant-li fins que l’hauria deixat inconscient.

L’Andrew no sabia per què en Fats havia decidit reclamar l’autoria de tots els missatges. Potser era el seu ego, les ganes de ser el cervell de tota la trama, el més destructiu, el més dolent de tots. Potser es pensava que feia un acte noble assumint la responsabilitat per tots dos. Fos com fos, en Fats no era conscient de tots els problemes que havia provocat; no havia entès mai, va pensar l’Andrew mentre s’esperava al rebedor, què significava viure amb un pare com en Simon Price, ell que estava tan segur a la seva habitació de les golfes, amb uns pares tan raonables i tan civilitzats.

L’Andrew sentia el matrimoni Wall parlant en veu baixa; no havien tancat la porta de la cuina.

—Hem de marxar —deia la Tessa—. Hi té una obligació moral i hi anirà.

—Ja ha tingut prou càstig —deia la veu d’en Cubby.

—No li demano que hi vagi com a…

—¿Ah, no? —va dir en Cubby amb un to sec—. Per l’amor de Déu, Tessa. ¿Et penses que algú vol veure’l a l’enterrament? Vés-hi tu. L’Stu es pot quedar aquí amb mi.

Al cap d’un minut, la Tessa va sortir de la cuina i va tancar la porta amb un cop.

—L’Stu no ve, Andy —va dir, i l’Andrew es va adonar que estava furiosa—. Em sap greu.

—No passa res —va mormolar ell. Estava content. No sabia què els quedava per dir-se. D’aquesta manera podria seure amb la Gaia.

Una mica més avall, a Church Row mateix, la Samantha Mollison, dreta a la sala d’estar amb un cafè a la mà, contemplava la gent que passava per davant de casa seva de camí cap a Saint Michael and All Saints. Quan va veure la Tessa Wall, acompanyada d’un noi que va prendre per en Fats, va deixar anar un crit ofegat.

—Déu meu, ell també hi va —va dir en veu alta, tot i que no hi havia ningú.

Llavors va reconèixer l’Andrew, es va posar vermella i es va afanyar a apartar-se de la finestra.

En teoria, la Samantha treballava des de casa. Tenia el portàtil obert darrere seu, al sofà, però aquell matí s’havia posat un vell vestit negre i encara no havia acabat de decidir si aniria a l’enterrament d’en Robbie i la Krystal Weedon. Va pensar que li quedaven pocs minuts.

No havia dit mai ni mitja paraula amable sobre la Krystal Weedon, de manera que potser seria una mica hipòcrita assistir al seu enterrament només perquè havia plorat en llegir la notícia al Yarvil and District Gazette i perquè la cara pleneta de la Krystal somreia en totes les fotos de classe que la Lexie havia portat de Saint Thomas.

Va deixar el cafè i va anar d’una revolada al telèfon per trucar a en Miles.

—Hola, xata —va dir ell.

(Ella l’havia abraçat quan ell havia plorat alleujat al costat del llit de l’hospital on jeia en Howard, connectat a una colla de màquines però viu.)

—Hola —va dir ella—. ¿Com va?

—Prou bé. Un matí ocupat. Però m’alegro de sentir-te —va dir ell—. ¿Estàs bé?

(Havien fet l’amor la nit anterior, i ella no s’havia hagut d’imaginar que era un altre.)

—L’enterrament està a punt de començar —va dir la Samantha—. No para de passar gent…

Feia quasi tres setmanes que es guardava el que volia dir, a causa d’en Howard, i de l’hospital, i perquè no volia recordar a en Miles la discussió tan terrible que havien tingut, però ja no s’ho podia aguantar més.

—Miles, vaig veure aquell nen. En Robbie Weedon. El vaig veure, Miles —Parlava amb una veu nerviosa, implorant—. Era al camp d’esports de Saint Thomas quan vaig passar-hi aquell matí.

—¿Al camp d’esports?

—Devia voltar mentre ells… Anava tot sol —va dir, recordant-lo brut i descuidat. No parava de pensar que potser se n’hauria preocupat més si hagués anat més net; si, inconscientment, no havia associat els senyals obvis de la seva deixadesa amb el fet que devia ser un nen espavilat, dur i avesat a la vida de carrer—. Em vaig pensar que hi havia entrat per jugar, però anava sol. Només tenia tres anys i mig, Miles. ¿Per què no li vaig preguntar amb qui anava?

—Ei, ei —va dir en Miles, com volent dir «para el carro», i ella es va calmar de seguida. En Miles se’n feia el càrrec, i la Samantha va notar com se li omplien els ulls de llàgrimes—. No és culpa teva. No podies saber-ho. Et devies pensar que la seva mare era en algun lloc que no es veia.

(Així, en Miles no l’odiava; no pensava que era dolenta. Últimament, la Samantha havia après una lliçó d’humilitat amb la capacitat de perdonar del seu marit.)

—No ho sé —va dir amb un to apagat—. Miles, si li hagués dit alguna cosa…

—No era pas a prop del riu, quan vas veure’l.

Però era a prop de la carretera, va pensar la Samantha.

En les tres últimes setmanes, havia tingut un desig creixent de submergir-se en alguna cosa més gran que ella mateixa. Dia rere dia, havia esperat que aquella necessitat nova i estranya s’esvaís (Així és com la gent es torna religiosa, pensava per desengrescar-se), però aquella sensació s’havia fet cada cop més intensa.

—Miles —va dir—. ¿Saps el consell…? Ara que el teu pare… i que la Parminder Jawanda també ha dimitit… haureu de cooptar dos membres, oi? —Coneixia la terminologia d’haver-la sentit durant tants anys—. Vull dir que no us voldreu tornar a embrancar amb unes eleccions, després de tot el que ha passat.

—Ni borratxos.

—Doncs en Colin Wall podria ocupar un dels llocs —va dir precipitadament—, i pensava que… ara que tinc temps… i només tinc la botiga per internet… doncs que podria ocupar l’altre.

—Tu? —va dir en Miles, atònit.

—M’agradria fer alguna cosa pel poble —va dir ella.

La Krystal Weedon, morta als setze anys, atrinxerada dins aquella miserable casa de Foley Road… La Samantha feia quinze dies que no tastava el vi. I pensava que li agradaria sentir els arguments a favor de la clínica de desintoxicació Bellchapel.

El telèfon sonava al número deu de Hope Street. La Kay i la Gaia feien tard a l’enterrament de la Krystal. Quan la Gaia va preguntar de part de qui, el rostre se li va endurir i va semblar molt més gran del que era.

—És en Gavin —va dir a la seva mare.

—Jo no li he trucat! —va xiuxiuejar la Kay com una col·legiala nerviosa mentre agafava l’auricular.

—Hola —va dir en Gavin—. ¿Com estàs?

—A punt de marxar a l’enterrament —va dir la Kay, amb la vista clavada en la seva filla—. Dels germans Weedon. O sigui que no gaire bé.

—Ah —va fer en Gavin—. Hòstia, sí. No hi havia caigut.

Li havia sonat el cognom del titular del Yarvil and District Gazette i, per fi interessant-s’hi una mica, n’havia comprat un exemplar. Havia pensat que potser havia caminat a prop del lloc on havien estat els joves i el nen, però no tenia cap record d’haver vist en Robbie Weedon.

En Gavin havia passat un parell de setmanes una mica estranyes. Trobava a faltar molt en Barry. No s’entenia ni ell mateix: quan hauria hagut d’estar enfonsat en el sofriment perquè la Mary l’havia rebutjat, tot el que volia era poder fer una cervesa amb l’home a qui havia esperat pispar la dona…

(En sortir de casa la Mary, s’havia dit: «Això és el que en treus de voler robar-li la vida al teu millor amic», i ni tan sols s’havia adonat del lapsus.)

—Escolta —va dir—, pensava que potser després et vindria de gust anar a prendre alguna cosa.

La Kay va estar a punt de riure.

—Et va engegar a pastar fang, oi?

Va allargar el telèfon a la Gaia perquè el pengés. Es van afanyar a sortir de casa i es van posar a córrer cap al final del carrer i després cap a la plaça. Quan van passar per davant del Black Canon, la Gaia va donar la mà a la seva mare.

Van arribar just en el moment en què els cotxes de la funerària apareixien al capdamunt del carrer i van entrar sense perdre temps al cementiri mentre els que havien de portar els fèretres sortien a la vorera.

(—Surt de la finestra —va manar en Colin Wall al seu fill.

Però en Fats, que en endavant havia de viure conscient de la seva pròpia covardia, va tirar endavant per demostrar que era capaç de suportar aquell espectacle…

Els fèretres van passar dins els cotxes amb els vidres tintats: el primer era rosa llampant i, en veure’l, a en Fats se li va tallar la respiració; el segon era minúscul, blanc i lluent…

En Colin es va interposar entre en Fats i la finestra, però ja era massa tard per protegir-lo. Tot i així, va córrer les cortines per deixar la sala d’estar a les fosques. En aquella mateixa sala —on en Fats havia confessat als seus pares que havia revelat la malaltia del seu pare al món; on havia confessat tot el que li havia passat pel cap amb l’esperança que arribessin a la conclusió que estava boig i malalt; on havia intentat atribuir-se prou culpes perquè l’apallissessin o l’apunyalessin o li fessin totes les coses que sabia que es mereixia— en Colin va posar la mà dolçament a l’esquena del seu fill per endur-se’l a la cuina il·luminada pels raigs de sol.)

Davant de Saint Michael and All Saints, els portadors es preparaven per agafar els fèretres i carregar-los pel caminet que duia a l’església. Entre ells hi havia en Dane Tully, enfundat en un gruixut abric negre, amb l’arracada i la teranyina tatuada al clatell.

Els Jawanda s’esperaven amb les Bawden a l’ombra del teix. L’Andrew Price era a prop d’ells, i la Tessa Wall estava dreta una mica més lluny, pàl·lida i amb una expressió impertorbable. La resta d’assistents formaven un semicercle davant les portes de l’església. Alguns tenien un aire turmentat i desafiador; uns altres semblaven resignats i abatuts; uns quants portaven peces negres barates, però la majoria anaven amb texans o amb xandall, i una noia duia una samarreta tallada que li deixava veure un pírcing al melic que reflectia el sol quan es movia. Els taüts van anar pujant pel caminet, brillant en l’esclat de llum d’aquell matí.

La Sukhvinder Jawanda era qui havia triat el taüt rosa llampant per a la Krystal, tal com estava segura que ella hauria volgut. De fet, era qui ho havia fet quasi tot: organitzar, triar i convèncer. La Parminder no parava de mirar la seva filla de reüll i de buscar excuses per tocar-la, com ara apartar-li el serrell dels ulls o posar-li bé el collaret.

De la mateixa manera que en Robbie havia sortit del riu purificat i estimat per tot Pagford, la Sukhvinder Jawanda, que s’havia jugat la vida per salvar el nen, n’havia sorgit convertida en una heroïna. Entre l’article publicat al Yarvil and District Gazette, l’anunci entusiasta de la Maureen Lowe proposant-la per a un premi especial de la policia i el discurs que la directora li havia dedicat durant l’assemblea de l’institut, la Sukhvinder havia sabut, per primer cop a la vida, què era eclipsar el seu germà i la seva germana.

I ho havia detestat des del primer moment fins a l’últim. A les nits, tornava a notar el pes del nen mort als braços, que l’arrossegava cap a les profunditats; recordava la temptació de deixar-lo anar i salvar-se ella, i es preguntava quanta estona més hauria resistit. La ferida profunda que tenia a la cama li coïa i li feia mal, tant si es movia com si s’estava quieta. La notícia de la mort de la Krystal Weedon l’havia afectat tant que els seus pares havien demanat hora a un psicòleg, però no s’havia tallat ni un sol cop des que l’havien tret del riu; feia l’efecte que haver estat a punt d’ofegar-se n’hi havia fet passar les ganes.

Llavors, el dia que havia tornat a l’institut, amb en Fats Wall encara absent i amb tot de mirades d’admiració seguint-la pels passadissos, havia sentit el rumor que la Terri Weedon no tenia diners per enterrar els seus fills; que no hi hauria làpida i tindrien els taüts més barats.

—És molt trist, Jolly —havia dit la seva mare aquell vespre, mentre sopaven tots junts sota la paret plena de fotografies de la família. Ho va dir amb la mateixa dolçor amb què havia parlat la dona policia; quan la Parminder parlava a la seva filla, ja no gastava aquell to sec.

—M’agradaria demanar a la gent que hi col·laborés —havia dit la Sukhvinder.

La Parminder i en Vikram s’havien mirat a través de la taula de la cuina. L’instint els deia que valia més que no demanessin diners als habitants de Pagford per a aquella causa, però cap dels dos no ho havia dit. Havent-li vist els braços, tenien por de fer enfadar la Sukhvinder, i l’ombra del psicòleg que encara no havien conegut semblava planar sobre totes les converses que tenien.

—A més —havia continuat la Sukhvinder, amb un entusiasme febril semblant al de la Parminder—, trobo que l’enterrament hauria de celebrar-se aquí, a Saint Michael. Com el del senyor Fairbrother. La Krys assitia a totes les misses quan anàvem a Saint Thomas. Segur que no va posar mai els peus en cap altra església.

La llum de Déu brilla en totes les ànimes, havia pensat la Parminder, i en Vikram s’havia quedat parat en sentir-se dir:

—Sí, d’acord. Ja veurem què hi podem fer.

La major part de les despeses havien anat a càrrec dels Jawanda i els Wall, però la Kay Bawden, la Samantha Mollison i un parell de mares de les altres noies de l’equip de rem també hi havien col·laborat. Llavors la Sukhvinder havia insistit que volia anar als Fields per explicar directament a la Terri què havien fet i per què; per parlar-li de l’equip de rem, i de per què l’enterrament de la Krystal i en Robbie havia de ser a Saint Michael.

A la Parminder no li havia fet cap gràcia que la Sukhvinder anés tota sola als Fields, i encara menys a aquella casa tan bruta, però la Sukhvinder estava segura que tot aniria bé. Els Weedon i els Tully sabien que havia intentat salvar la vida d’en Robbie. En Dane Tully havia deixat de grunyir-li a classe de llengua i havia demanat als seus amics que també paressin de fer-ho.

La Terri havia estat d’acord amb tot el que li havia proposat la Sukhvinder. Estava demacrada, bruta i enfonsada en una passivitat tan absoluta que només li permetia parlar amb monosíl·labs. A la Sukhvinder li havia fet por, amb els braços marcats de verola i la boca desdentegada; havia tingut la sensació de parlar amb un cadàver.

Dins l’església, els assistents es van dividir clarament: els habitants dels Fields van ocupar els bancs de l’esquerra, i els de Pagford els de la dreta. En Shane i la Cheryl Tully van escortar la Terri fins a primera fila; la Terri, amb un abric dues talles massa gran, semblava que amb prou feines s’adonés d’on era.

Els taüts van quedar col·locats sobre uns cadafals davant l’altar, adornats amb unes composicions fetes de crisantems: un rem de color bronze sobre el de la Krystal, i un osset de peluix blanc sobre el d’en Robbie.

La Kay Bawden va recordar l’habitació d’en Robbie, amb aquelles quatre joguines de plàstic brutes, i el programa de la cerimònia va començar a tremolar-li entre els dits. Evidentment, a la feina hi hauria una investigació, ja que el diari local la reclamava, i havia publicat un article a primera pàgina en què es donava a entendre que el nen havia quedat en mans d’un parell de ionquis, i que la seva mort s’hauria pogut evitar si els serveis socials no haguessin comès aquella negligència i l’haguessin posat en un lloc més segur. La Mattie havia tornat a agafar la baixa per estrès, i s’estava examinant la manera com la Kay havia portat la revisió del cas. La Kay es plantejava com tot plegat afectaria les seves possibilitats de trobar feina a Londres, quan totes les administracions locals estaven retallant el nombre d’assistents socials, i com reaccionaria la Gaia si s’havien de quedar a Pagford… Encara no havia gosat dir-n’hi res.

L’Andrew va mirar la Gaia de reüll i es van somriure una mica. A Hilltop House, la Ruth ja preparava les coses per al trasllat. L’Andrew sabia que la seva mare, amb el seu optimisme perpetu, esperava que, sacrificant la casa i la bellesa dels turons, podrien trobar la manera de renéixer. Casada per sempre amb una idea d’en Simon que no tenia en compte el seu caràcter irascible i recargolat, esperava que aquells trets quedarien enrere, com si fossin caixes oblidades durant el trasllat… Però, almenys, pensava l’Andrew, seria una mica més a prop de Londres quan marxessin, i la Gaia li havia assegurat que havia begut massa per saber què feia amb en Fats, i potser els convidaria a ell i a la Sukhvinder a casa seva per prendre cafè quan s’acabés l’enterrament…

La Gaia, que fins llavors no havia posat mai els peus a Saint Michael, escoltava distretament la sonsònia del rector, recorrent amb els ulls la immensa volta estrellada i els finestrals acolorits i brillants com joies. Ara que estava a punt de marxar-ne, trobava que Pagford tenia un cert encant que segur que trobaria a faltar…

La Tessa Wall havia decidit seure darrere de tot, completament sola. Era just sota la mirada serena de sant Miquel, que sotmetia eternament aquell dimoni amb banyes i cua que es recargolava sota el seu peu. La Tessa s’havia posat a plorar només de veure els dos taüts lluents i, tot i que havia intentat sufocar les llàgrimes, la gent que tenia a prop encara podia sentir els seus sanglots ofegats. Havia temut que algú del cantó dels Weedon s’adonés que era la mare d’en Fats i l’ataqués, però no havia passat res.

(La seva vida familiar s’havia girat com un mitjó. En Colin estava enfadat amb ella.

—¿Que li has dit què?

—Volia saber què és la vida real —havia dit ella plorosa—. Volia conèixer el cantó més sòrdid… ¿No entens d’on venien aquelles ganes d’estar envoltat de merda?

—¿I per això li has explicat que podia ser el fruit d’un incest, i que jo vaig intentar suïcidar-me quan va entrar a la família?

Ella s’havia passat anys intentant reconciliar-los, i ara no havia calgut més que la mort d’una criatura i el consegüent sentiment de culpa —que en Colin coneixia perfectament— per aconseguir-ho. La nit abans havia sentit en Colin i en Fats parlant a l’habitació de les golfes i s’havia quedat al peu de l’escala per escoltar-los.

—… ja et pots treure del cap allò que et va explicar la mare —deia en Colin malhumorat—. ¿Oi que no tens cap problema físic ni mental? Doncs no cal que t’hi amoïnis. Però el psicòleg t’ajudarà amb tot això…)

La Tessa plorava i sanglotava al mocador xop que tenia davant la cara, i pensava en fins a quin punt havia fet poc per la Krystal, morta al terra del lavabo… L’hauria consolat que sant Miquel baixés del seu vitrall i els jutgés a tots, que decretés exactament la part de culpa que ella tenia en aquelles morts, en aquelles vides trencades, en aquell caos… Un nen de la família Tully que no parava de moure’s a l’altra banda del passadís va sortir del banc, i una dona tatuada va allargar un braç forçut per agafar-lo i fer-lo tornar al seu lloc. Els sanglots de la Tessa van quedar interromputs per un crit ofegat de sorpresa. Estava segura que el rellotge que envoltava aquell canell gruixut era el seu.

La Sukhvinder, a qui arribaven els sanglots de la Tessa, sentia llàstima per ella, però no gosava tombar-se. La Parminder estava furiosa amb la Tessa. La Sukhvinder no havia pogut explicar el perquè de les cicatrius que tenia als braços sense parlar d’en Fats Wall. Havia suplicat a la seva mare que no truqués als Wall, però llavors la Tessa havia trucat a la Parminder per dir-los que en Fats havia reconegut tota la responsabilitat en l’assumpte dels missatges del Fantasma d’en Barry Fairbrother al web del consell, i la Parminder li havia respost amb tanta virulència que no s’havien tornat a parlar.

Era molt estrany que en Fats també hagués assumit la culpa del missatge de la Sukhvinder; ella s’ho prenia quasi com una disculpa. Sempre havia tingut la sensació que en Fats li llegia el pensament: ¿sabia també que havia atacat la seva pròpia mare? No sabia si seria capaç de confessar la veritat a aquell nou psicòleg en qui els seus pares semblaven tenir tanta fe, i si seria mai capaç d’explicar-ho a la nova Parminder, tan amable i compungida…

Intentava seguir la cerimònia, però no l’ajudava de la manera que s’havia imaginat que ho faria. Estava contenta del rem i de l’osset de peluix que la mare de la Lauren havia fet amb crisantems; estava contenta que la Gaia i l’Andrew haguessin vingut, i també les noies de l’equip de rem, però li sabia greu que les bessones Fairbrother no hi haguessin volgut ser.

(—La mare s’enfadaria —havia dit la Siobhan a la Sukhvinder—. Diu que el pare dedicava massa temps a la Krystal.

—Ah —havia fet la Sukhvinder, sorpresa.

—I, a més —havia afegit la Niamh—, a la mare no li agrada la idea de veure la tomba de la Krystal cada cop que anem a visitar la del pare. Estaran molt a prop.

La Sukhvinder trobava que eren unes excuses mesquines i egoistes, però li semblava un sacrilegi aplicar aquells termes a la senyora Fairbrother. Les bessones s’havien allunyat, enganxades l’una a l’altra, com sempre anaven últimament, i tractant la Sukhvinder amb fredor perquè les havia deixat per la Gaia Bawden, una nouvinguda.)

La Sukhvinder continuava esperant que algú s’aixequés i parlés de qui era realment la Krystal, i de què havia fet a la vida, tal com l’oncle de la Niamh i la Siobhan havia fet per al senyor Fairbrother, però tret de la breu referència que havia fet a «les vides tràgicament curtes» i a «la família amb profundes arrels a Pagford», el rector semblava disposat a obviar els altres fets.

Així, la Sukhvinder es va posar a pensar en el dia en què l’equip de rem havia disputat la final del campionat regional. El senyor Fairbrother les havia dut amb el microbús a competir amb les noies de Saint Anne. El canal discorria ben bé pels terrenys propietat de l’escola, i havien decidit que es canviarien al pavelló de Saint Anne i que començarien la regata allà mateix.

—És clar que és poc esportiu —els havia dit el senyor Fairbrother durant el trajecte cap a l’escola privada—. Tenen el camp a favor. Vaig intentar canviar-ho, però no ho van voler. Ara, no us deixeu intimidar, d’acord?

—¿Què cony m’he de deix…?

—Krys…

—No tinc por.

Però quan van arribar a Saint Anne, la Sukhvinder sí que en tenia. Grans extensions de gespa verda, i un enorme edifici simètric de pedra clara amb capitells i un centenar de finestres; no havia vist mai res de semblant, excepte en postals.

—És com Buckingham Palace! —havia cridat la Lauren des de darrere, i la Krystal havia fet una boca rodona com una o; a vegades tenia la candidesa d’una criatura.

Els pares de totes, i la besàvia de la Krystal, s’esperaven a la meta, fos on fos. La Sukhvinder estava convençuda que no era l’única que se sentia petita, cohibida i inferior mentre s’acostaven a l’entrada d’aquell edifici tan majestuós.

Una dona d’uniforme va sortir a rebre el senyor Fairbrother, que anava amb xandall.

—Vostè deu ser Winterdown!

—¿Què cony ha de ser Winterdown? ¿Que potser té pinta d’institut? —va dir la Krystal en veu alta.

Estaven segures que la mestra de Saint Anne l’havia sentit, i el senyor Fairbrother es va tombar per mirar la Krystal amb les celles arrufades, però era evident que en realitat li havia fet gràcia. Totes les noies van començar a riure i no van parar fins que el senyor Fairbrother les va deixar a la porta dels vestidors.

—Estireu bé! —els va cridar abans de deixar que es canviessin.

Les noies de Saint Anne ja eren a dins amb la seva entrenadora. Els dos equips es van mirar, cadascun des del seu banc. La Sukhvinder va quedar parada dels cabells de les seves rivals. Totes els duien llargs, naturals i brillants, com si les haguessin tret d’un anunci de xampú. Al seu equip, la Siobhan i la Niamh duien pentinat de casc; la Lauren els portava curts; la Krystal sempre se’ls lligava en una cua alta i tibant, i la Sukhvinder els tenia aspres, gruixuts i rebels com la crinera d’un cavall.

Li va semblar que dues noies de Saint Anne xiuxiuejaven i reien entre elles, i en va estar segura quan la Krystal es va aixecar, les va mirar de fit a fit i els va etzibar:

—Vosaltres cagueu amb olor de roses, oi?

—Perdó? —va fer l’entrenadora.

—No, només era una pregunta —va dir la Krystal tota melosa, i es va girar d’esquena per treure’s els pantalons del xandall.

Les ganes de riure van ser tan fortes que no van poder resistir-les; ja no van parar en cap moment mentre es canviaven. La Krystal va continuar fent el pallasso, i quan l’equip de Saint Anne va sortir en fila índia, els va ensenyar el cul.

—Preciós —va dir l’última noia.

—Moltes gràcies! —va exclamar la Krystal quan l’altra ja era fora—. Si vols, després te’l torno a ensenyar. Ja sé que sou totes una colla de lesbis, aquí tancades sense cap noi —va cridar.

La Holly va esclafir a riure tan fort que es va doblegar i es va donar un cop de cap a la porta de la taquilla.

—Vigila, Holly, hòstia! —va dir la Krystal, encantada de les reaccions que provocava—. Encara la necessitaràs, la closca.

Baixant cap al canal, la Sukhvinder va entendre per què el senyor Fairbrother havia volgut canviar el lloc de la regata. A la sortida només hi era ell per animar-les, mentre que l’equip de Saint Anne tenia un munt d’amigues que cridaven i aplaudien i saltaven, totes amb els mateixos cabells llargs i lluents.

—Mireu! —va cridar la Krystal, assenyalant el grup de noies que passava per davant seu—. Si és la Lexie Mollison! ¿Te’n recordes, de quan et vaig fer saltar les dents, Lex?

La Sukhvinder reia tan fort que li feia mal la panxa. Estava contenta i orgullosa de caminar al costat de la Krystal, i sabia que les altres també. La manera com la Krystal es prenia la vida les protegia i les ajudava a no sentir-se intimidades ni pels ulls que les miraven, ni per les banderetes que s’agitaven al vent, ni per l’edifici imponent que s’alçava al fons.

Tot i així, sabia que fins i tot la Krystal sentia la mateixa pressió que la resta quan van pujar a l’embarcació. La Krystal es va girar cap a la Sukhvinder, que sempre seia darrere seu. Tenia una cosa a la mà.

—Un amulet de la bona sort —va dir, ensenyant-l’hi.

Era un clauer de plàstic amb forma de cor vermell i una foto del seu germà petit a dins.

—Li he dit que li portaré una medalla —va dir la Krystal.

—És clar —va dir la Sukhvinder, amb una barreja sobtada de por i esperança—. I tant que l’hi portarem.

—Sí —va dir la Krystal, que es va girar endavant i es va tornar a ficar el clauer dins els sostenidors—. No ens arriben ni a la sola de la sabata, aquestes fleumes —va dir ben fort, perquè la sentís tot l’equip—. Són una colla de llepafigues. Les passarem per la pedra!

La Sukhvinder va recordar el tret de sortida, els crits de la gent, els seus músculs que es queixaven. Va recordar l’eufòria que les havia envaït en trobar el ritme perfecte i el plaer que havien sentit en remar serioses i concentrades després de tantes rialles. La Krystal havia guanyat per elles. Havia anul·lat l’avantatge de competir fora de casa. La Sukhvinder va pensar que tant de bo pogués ser com la Krystal: forta i divertida; inassequible al desànim; sempre disposada a lluitar.

Havia demanat dues coses a la Terri Weedon, i totes dues les hi havia concedit, perquè la Terri estava sempre d’acord amb tothom. Dins el taüt, la Krystal duia al coll la medalla que havia guanyat aquell dia. La segona demanda va arribar al final de la cerimònia, i aquell cop el rector la va anunciar amb un to resignat.

Good girl gone bad —

Take three —

Action.

No clouds in my storms…

Let it rain, I hydroplane into fame

Comin’ down with the Dow Jones…



La Terri Weedon va recórrer la catifa de color blau reial, mig en braços de la seva família, i els assistents van mirar cap a un altre cantó.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





Notes


[1] Krystal weed on, literalment, «la Krystal s’ha pixat a sobre» (N. dels t.). [Torna]



[2] Uh, uh, uh, Rihanna… / Una bona nena que ja no ho és tant… / Presa número tres… / Acció. / No hi ha núvols a les meves tempestes… / Que plogui, que jo vaig cap a la fama amb hidroavió / I baixo com el Dow Jones… (N. dels t.) [Torna]



[3] El matí ha despuntat, com el primer matí… (N. dels t.) [Torna]



[4] Em vas robar el cor / I no serem mai mons a part / Potser a les revistes / Però sempre seràs la meva estrella… (N. dels t.) [Torna]



[5] … Ara que plou més que mai / Vull que sàpigues que sempre ens tindrem l’un a l’altre / Pots aixoplugar-te sota el meu par-ah-aigua / Pots aixoplugar-te sota el meu par-ah-aigua (N. dels t.) [Torna]



[6] Les nenes grans no ploren. (N. dels t.) [Torna]



[7] El meu vell poble està igual / quan baixo del tren… (N. dels t.) [Torna]



[8] Baixo pel camí, amb la meva dolça Mary, / La cabellera d’or i els llavis com cireres… (N. dels t.) [Torna]





