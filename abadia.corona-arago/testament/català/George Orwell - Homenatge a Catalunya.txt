El britànic George Orwell és un clar exemple d’escriptor compromès amb la llibertat i ho deixà ben palès lluitant contra el feixisme com a milicià del POUM. Homenatge a Catalunya, on expressa la seva admiració per la lluita popular a les zones revolucionàries de Catalunya i Aragó, recull aquesta experiència en primera persona, i testimonia el seu compromís amb els oprimits i la seva aversió envers el feixisme i l’estalinisme.





George Orwell





Homenatge a Catalunya




ePUB v2.0

Raticulina 22.04.14





Títol original: Homage to Catalonia

George Orwell, 1938

Traducció: Ramon Folch i Camarasa, 1969

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





INTRODUCCIÓ

de Lionel Trilling


Aquest llibre és un dels documents importants del nostre temps. És un llibre molt modest: sembla que digui el mínim que es pot dir d’un tema de gran magnitud. I, en dir-ne el mínim, en diu el màxim. El seu tema palès és un període de la Guerra Civil espanyola, en el qual, durant uns mesos, fins que fou molt greument ferit, l’autor lluità com a soldat en les trinxeres. Tothom sap que la guerra espanyola fou un dels esdeveniments decisius de la nostra època; tothom ho deia, ja, llavors; i tothom tenia raó. Però ha passat ja una dècada i mitja des de la guerra espanyola, i actualment el nostre sentit de la història va essent destruït per la naturalesa de la nostra història: la nostra memòria és curta i la rapidesa amb què ens assalten els esdeveniments encara l’escurça més. Allò que en altre temps ocupava el nostre esperit i emplenava les romàntiques sales de reunions amb la consciència de l’heroisme i el destí ha esdevingut actualment, sobretot, un tema per a l’historiador erudit. El llibre de George Orwell mereixeria la nostra atenció de manera només limitada si no fos altra cosa que el relat de les seves experiències personals en la guerra espanyola. Però és molt més que això. És un testimoni de la naturalesa de la vida política moderna. I és també una demostració per part de l’autor d’una de les maneres idònies d’enfrontar-se amb aquesta vida. Per això la seva importància és del moment present i ha de perdurar en els anys futurs.

Una política que se suposa a l’abast de tothom és una cosa relativament nova en el món. Encara no en sabem gran cosa. I la majoria de nosaltres no ens hem mostrat massa afanyosos d’aprendre’n. En una política suposadament apta per a tothom, les idees i els ideals tenen un paper important. I els qui atorguem un valor preferent a les idees i als ideals mai no hem acabat d’aprendre que, justament perquè actualment posseeixen força, hi ha una connexió directa entre llur poder i una altra mena de poder, el vell, desvergonyit i cínic poder de la força, que sempre ens sorprèn. L’ús intensiu de la força pura per part del comunisme era perfectament clar ja fa anys, però a molts de nosaltres ens resultava impossible d’admetre-ho perquè el comunisme era una crida coratjosa a l’amor que sentíem per les idees i els ideals. Intentàvem creure, amb totes les nostres forces, que la política podia ser un idil·li per acabar descobrint que allò que preníem per una pastoral política era, en realitat, una espantosa campanya militar —o que allò que insistíem a anomenar política agrària era en realitat un nou imperialisme—. I, en la vida personal, allò que fou emprès per moltes persones honestes com una adhesió moral de la mena més desinteressada resultà al capdavall un engatjament a una immoralitat essencial. Prova d’això, tot aquest nou gènere literari amb el qual ens hem familiaritzat durant la darrera dècada: les confessions personals d’engrescament i de desencís posterior pel que fa al comunisme.

El llibre d’Orwell, en un dels seus aspectes més significatius, ens parla d’aquest desencís respecte del comunisme; però no és pas una confessió. Dic això perquè és una de les coses positives importants que es poden dir d’Homenatge a Catalunya, però el fet de dir-ho no implica pas que jo comparteixi els sentiments antagonístics a priori de tanta gent envers els llibres que, sobre la base de l’experiència, acusen i denuncien el Partit Comunista. Les persones de tendència liberal sovint fan brometa, una brometa intranquil·la i força vindicativa, a costa d’aquesta mena de llibres. Aquesta brometa em sembla injusta i de mal gust. En la naturalesa d’aquests llibres no hi ha res de vergonyós. És molt probable que l’engatjament amb el comunisme es produís originalment per raons generoses, i és indubtable que la revulsió obeí a causes més que suficients. I, evidentment, no és cap mal de desitjar exposar la dolorosa experiència i de treure’n conclusions. Això no obstant, essent com és la naturalesa humana —tant en els inquiets lectors d’aquesta mena de llibres com en llurs infortunats autors—, és un fet que la confessió pública sovint apareix sota una llum dissortada i que el seu to moral és menys simple i autèntic del que potser voldríem que fos. En canvi, el to moral del llibre d’Orwell és excepcionalment simple i autèntic. La constatació per part d’Orwell de certs fets polítics no provocà en el seu cas un canvi de mentalitat ni una crisi espiritual. Tot el que les seves experiències a Espanya li van ensenyar li va doldre molt, és clar, i l’induí a canviar la seva línia de comportament. Però no el destruí, no l’ensorrà, com se sol dir. No féu trontollar la seva fe en allò que abans havia cregut, ni afeblí el seu impuls polític, ni tan sols en canvià la direcció. No li provocà, ni un moment, cap sentiment de culpabilitat o l’autoacusació.

Potser això no ens hauria de semblar tan remarcable. I, tanmateix, qui dubta que en els nostres temps constitueix un autèntic triomf moral? Tot això ens suggereix que Orwell fou un tipus d’home excepcional, que posseí un tremp espiritual i cordial que actualment és rar, si bé continua entusiasmant-nos quan en descobrim un cas. Caldrà que diguem alguna cosa sobre aquesta persona i sobre el tremp del seu esperit i del seu cor.

Per un curiós atzar, el mateix dia que vaig decidir-me a escriure aquesta introducció, i en el mateix moment en què allargava el braç per despenjar el telèfon i dir a l’editor que acceptava d’escriure-la, em va venir a veure un jove llicenciat, alumne meu, amb l’únic propòsit de preguntar-me què em semblaria si escrivia un assaig sobre George Orwell. Naturalment, no em calgué rumiar-me gens la resposta. Un cop la hi vaig haver donada, i després de congratular-nos, rient, de la coincidència, el minyó es disposà a iniciar amb mi una xerrada sobre el nostre tema comú. Però jo li vaig pregar que no parléssim d’Orwell. No volia dissipar, parlant-ne, les meves idees, i no volia que les meves idees s’encreuessin amb les d’ell, que segurament eren molt bones. Així, doncs, durant una estona ens vam limitar a bescanviar informació bibliogràfica, preguntant-nos l’un a l’altre quins llibres d’Orwell havíem llegit i quins en posseíem. Però al capdavall, com si no es pogués estar de formular almenys una observació sobre el mateix Orwell, el minyó digué de sobte, en un to molt simple i natural: «Fou un home virtuós». I vam continuar, comentant a fons aquesta declaració, en total acord, i trobant un curiós plaer a parlar-ne.

Fou una declaració certament estranya en llavis d’un jove d’avui, i suposo que el que ens la feia tan interessant era justament la seva estranyesa, el fet que fos una cosa més aviat antiquada. Era una declaració arcaica en la seva oberta manifestació d’un sentiment, que contenia un mot arcaic emprat amb una simplicitat també arcaica. El nostre plaer no era merament literari, no obeïa sols al fet que l’observació era tan apropiada a Orwell, en el qual hi hagué, certament, una qualitat d’altre temps. Ens alegràvem de poder-ho dir d’algú. Rarament se’n presenta l’oportunitat. I no és que no hi hagi molts homes que siguin bons; però són pocs els qui, a més de ser bons, tenen la simplicitat, la tenacitat i l’activitat que ens permeten de dir-ho d’ells, perquè en certa manera dir que un home «és bo», o fins i tot parlar d’un home que «és virtuós», no és pas el mateix que dir-ne: «És un home virtuós». Per una raresa del llenguatge, la forma d’aquesta frase ens torna el sentit primitiu del mot «virtuós», que no es refereix sols a la bondat moral, sinó a la fortalesa i al vigor.

Orwell, per raó de la qualitat que ens permet de dir-ne que fou un home virtuós, és una figura en les nostres vides. No fou un geni, i aquesta és una de les coses remarcables en ell. El fet que no fou un geni és un dels elements de la qualitat que en fa el que jo en dic una figura.

Temps enrere havíem tingut a Amèrica figures en la nostra literatura, és a dir, homes que no solament escriuen llurs visions, sinó que les viuen, que són allò que escriuen, i els quals considerem representatius a causa d’allò que van escriure en llurs llibres. Com si diguéssim, encarnen certes idees i actituds. Mark Twain, en aquest sentit, fou una figura per a nosaltres, i també, potser, William James. El mateix podem dir de Thoreau, de Whitman, de Henry Adams i de Henry James, si bé pòstumament i amb no gaire seguretat. Però, quan en la nostra literatura més recent, l’escriptor és gairebé anònim, probablement resultarà ambigu i insatisfactori com a figura, com Sherwood Anderson, o Mencken, o Wolfe, o Dreiser. En el caràcter americà hi ha quelcom que no lliga amb la idea de la figura com hi lliga el caràcter anglès. En aquest aspecte, els anglesos es troben més a prop dels francesos que nosaltres. Malgrat la llegenda en contrari, el caràcter anglès és més marcat que el nostre, menys reservat, menys irònic, més obert en la seva expressió de voluntat, d’excentricitat i de cerca-raons. Té unes maneres més bastes i agosarades. És un caràcter demostratiu: es mostra, i fins i tot s’exhibeix. Santayana, quan visità Anglaterra, abandonà la idea tan estesa que els personatges de Dickens són caricatures. Encara és possible de trobar a Anglaterra esnobs tan estrepitosament desvergonyits en llur adoració per l’aristocràcia, tan explícits i demostratius en llur adoració, que deixarien esparverats els prudents, modestos i irònics esnobs americans. I en la literatura anglesa moderna hi ha hagut molts escriptors les vides dels quals han estat encarnacions vivents dels principis que han informat llurs obres. Ens fan sentir conscients de la personalitat moral que es troba darrere l’obra. Els dos Lawrences, tan diferents en tot, eren iguals en això: tots dos assumien els papers de llurs creences i els interpretaven en l’escenari del món. En un altre sentit, això mateix podem dir de Yeats, de Shaw i fins i tot de Wells. I també és cert de T. S. Eliot, malgrat tot el que ell ha dit en contra dels drets de la personalitat en literatura. Fins i tot E. M. Forster, l’ardent defensor de la privacy, de l’aïllament, de la reserva, interpreta en públic el paper de l’home reservat, fins a l’extrem d’esdevenir per a nosaltres el mateix esperit de la vida privada. No és simplement un escriptor: és una figura.

Orwell resta situat com una figura, també, entre aquests homes. En major o menor grau, aquests són genis, i ell no; i si ens preguntem què representa, de què és la figura, la resposta és aquesta: Orwell representa, encarna la virtut de no ser un geni, d’enfrontar-se al món sense altra cosa que una intel·ligència simple, directa, clarivident, i un gran respecte per les pròpies capacitats i per l’obra que hom emprèn. Admirem els genis, els estimem, però ens descoratgen. Són grans concentracions d’intel·lecte i emoció, i ens fan la impressió que han absorbit tota la força disponible, monopolitzant-la i sense deixar-ne gens per a nosaltres. Pensem que, si no podem ser com ells, no podem ser res. Al costat d’ells som tan vulgars, tan desesperadament tronats! Com brillen, i amb quin aire imperiós sembla que tractin la circumstància, fins i tot quan van errats! Mancats de llur patent de noblesa, val més que pleguem. Això és el que ens ha fet la democràcia, per dissort: ens ha dit que el geni és a l’abast de tothom, que tothom pot assolir la gràcia del prestigi definitiu, que tots podem ser prínceps i potentats, o sants i visionaris, i sagrats màrtirs del cor i de l’esperit. I llavors, quan resulta que no som res d’això, ens permet de pensar que ben mirat no som pràcticament res. En contrast amb aquest truc enganyós de la democràcia, que agradable que resulta la vella i reaccionària dita anglicana que solia posar furioses les persones amb inclinacions democràtiques: «La meva condició i els seus deures».

Orwell probablement hauria detestat aquesta frase, però en certa manera n’exemplifica el sentit. I constitueix un gran alleujament, un espectacle deliciós, de veure com ho fa. Les seves novel·les són bones, molt bones, algunes millors que altres, algunes sorprenents i tot perquè són molt més bones del que llur gènere modest ens induiria a creure que poden arribar a ser; totes valen la pena de ser llegides; però, ben clarament, no són pas l’obra d’un gran novel·lista, ni tan sols d’un novel·lista «nat». En opinió meva, la seva sàtira contra l’stanilisme, Animal Farm, fou excessiva; em penso que la gent se sentí arrossegada per un autor que revifava la sàtira sistemàtica amb finalitats polítiques serioses. Els seus assaigs crítics són gairebé sempre excel·lents, però de vegades no satisfan les exigències de llur tema, com, per exemple, l’assaig sobre Dickens. I els més reeixits sembla que esdevinguin el que són principalment per raó de la mateixa simplicitat de l’esperit d’Orwell, per la seva simple capacitat de mirar les coses d’una manera directa, sense enganyar-se. Sembla que l’autor serveixi no pas un daimon agosarat, sinó els déus planers i sòlids de les màximes de Cartipàs. No és un geni: quin alleujament! Quin encoratjament! Perquè ens encomana la impressió que allò que ell ha fet tots ho podríem fer.

O que ho podríem fer només que ens hi decidíssim, només que renunciéssim una mica a la nostra tendenciositat que tant ens conforta, només que durant unes setmanes deixéssim de parar esment en el petit grup amb el qual habitualment bescanviem opinions, només que acceptéssim el risc de cometre un error o una relliscada, només que miréssim les coses simplement, directament, sense tenir en compte altra cosa que la nostra intenció de descobrir què són realment, i no el prestigi del nostre grandiós acte intel·lectual de mirar-les. Orwell ens allibera. Ens diu que podem comprendre la nostra vida política i social només mirant al voltant nostre, ens allibera de la necessitat de drogues interiors. Implica que la nostra tasca consisteix no pas a ser intel·lectuals, sobretot no intel·lectuals d’aquesta mena o de l’altra, sinó simplement a ser intel·ligents d’acord amb les nostres capacitats; restaura el vell sentit de la democràcia de l’esperit, alliberant-nos de la creença que l’esperit només pot treballar d’una manera tècnica, professional, i que ha de treballar en pla de competència. Orwell obra l’efecte de fer-nos creure que podem esdevenir plens membres de la societat d’homes que pensen. Per això és una figura per a nosaltres.

En parlar així d’Orwell, no vull pas implicar que el seu naixement fou assistit només pels déus de les màximes de Cartipàs, i no per les bones fades, o que no tingué cap daimon. De fet, les bones fades li van atorgar magnífics dons gratuïts. I tingué un fort daimon, només que era d’un tipus antiquat i l’empenyia a la paradoxa —que ho és, en el nostre temps— de prendre’s seriosament els déus de les màximes de Cartipàs i de posar els seus dots a llur servei. Orwell era sensible a les veritats de més d’una mena, a les veritats amargues, erudites, dels temps moderns, i, alhora, a les veritats més simples i més antigues. Hauria comprès perfectament allò que Jaspers vol dir quan recomana la «decisió de renunciar a les pretensions absolutes de l’esperit humanista europeu, de considerar-lo com una fase de desenvolupament més que no pas com el contingut vivent de la fe». Però a Orwell no li interessava aquest desenvolupament. El que el preocupava era la supervivència, que ell relacionava amb les velles i simples idees que sovint ni tan sols són idees sinó creences, preferències i prejudicis. En el món modern, tot això tenia per a ell l’encís i l’audàcia de veritats acabades de descobrir. Enfundats com ens trobem molts de nosaltres, almenys en les nostres vides literàries, en una amarga metafísica de la naturalesa humana, Orwell ens escandalitza i ens decep quan parla elogiosament de coses com la responsabilitat, l’ordre en la vida personal, el joc net, el coratge físic, i fins i tot de l’esnobisme i de la hipocresia pel fet que ajuden a apuntalar les trontollants defenses de la vida moral.

En el món contemporani és difícil de trobar personalitats anàlogues a la d’Orwell. Hem de cercar homes que tinguin un vigor intel·lectual considerable però que no se sentin còmodes en la vida institucionalitzada de la intel·lectualitat; que sentin simpatia per un temps passat i més simple i servin una consciència orientadora de la vida ordinària de la gent, sense el més mínim toc, però, de la malícia sentimental del populisme; que sentin una viva simpatia pels llocs comuns i que tinguin un sentiment directe, descarat, de la nació, o fins i tot que l’estimin amb amor conscient. Això ens fa pensar en Péguy, i també en Chesterton, i jo crec que Orwell té certament una afinitat amb aquests homes —de la qual probablement fou inconscient— que ens aclareix poc o molt la seva manera de ser. Però Péguy fa prop de quaranta anys que és mort, i Chesterton (i és llàstima) resulta de moment bastant entelat per a nosaltres, fins i tot per als catòlics. D’altra banda, no cal dir-ho, l’afinitat d’Orwell amb aquests homes és limitada per llur catolicisme, perquè, encara que Orwell admirava alguns dels efectes i les actituds de la religió, sembla que en el seu temperament no hi hagué cap tendència religiosa o, almenys, cap que anés més enllà del que acostumem a dir-ne la pietat natural.

En certs aspectes, sembla més contemporani de William Cobbett i de William Hazlitt que de cap dels homes del nostre segle. El radicalisme d’Orwell, com el de Cobbett, es refereix al passat i a la terra. Això no és insòlit, actualment, en la teoria social dels homes literaris, però en l’actitud d’Orwell no hi ha rastres de la implícita aspiració a l’aristocràcia que tan sovint marca la teoria agrària: allò que Orwell sentia per la terra i pel passat li servia simplement per donar al seu radicalisme un toc conservador, atractiu en ell mateix, i per protegir la seva política dels estralls de la ideologia. Com Cobbett, Orwell no somia pas una nova mena d’home; li basta la vella mena, i allò que el mou és el desig que aquesta vella mena d’home tingui llibertat, menjar i feina adequada. Orwell sentí la mateixa passió per l’actualitat literal de la vida tal com és realment viscuda que fa dels Rural Rides de Cobbett un clàssic, si bé un clàssic oblidat; les seves obres The Road to Wigart Pier i Down and Out in Paris and London es troben exactament dins la línia de l’obra de Cobbett esmentada. I és un detall —no pas el menys interessant— de la similitud entre els dos homes el fet que ambdós van ser uns enamorats de la llengua anglesa. De Cobbett, pagès i sergent major autodidacte, digué un dels seus enemics que ningú com ell no manejava el llenguatge, en el seu temps; i va escriure un excel·lent manual de gramàtica i retòrica; Orwell es mostrà obsessionat per la deterioració de la llengua anglesa en mans dels periodistes i els mestres tites, i en el seu 1984 res no hi ha de tan remarcable com la seva creació del Newspeak, la nova llengua. Quant a l’afinitat d’Orwell amb Hazlitt, sospito que és d’una mena més íntimament temperamental, però no puc anar més enllà de la sospita, perquè sé molt menys d’Orwell com a persona que de Hazlitt. Però hi ha una similitud indiscutible en llur tremp intel·lectual que els condueix a manejar llurs opinions polítiques i literàries de manera molt semblant. Hazlitt fou jacobí tota la vida, però les seves sòlides opinions no li van impedir d’atorgar crèdit, quan el mereixia, a un escriptor de conviccions oposades, i no purament per cavallerositat, sinó per respecte de la veritat. Fou la mena de demòcrata apassionat capaç de preguntar-se si la democràcia podia produir gran poesia, i els seus assaigs sobre Scott i Coleridge, per exemple, ens preparen per als d’Orwell sobre Yeats i Kipling.

La qualitat antiquada del temperament d’Orwell s’explica, en part, per la naturalesa de la seva relació amb la seva mateixa classe, que no fou fàcil, gens ni mica. Procedia d’aquest sector de la classe mitjana que té un sentiment de la seva condició desproporcionat als seus ingressos: el seu pare havia estat un funcionari subordinat del Servei Civil de l’Índia, on Orwell va néixer. (El cognom familiar era Blair, i Orwell fou batejat amb els noms d’Eric Hugh; quan començà a escriure, es canvià el nom per raons una mica complicades). Gràcies a una beca, assistí a la refinada escola preparatòria que Cyril Connolly ens ha descrit en Enemies of promise, on fou considerat com el «rebel» i l’«intel·lectual» de l’escola. Més tard ens descriuria la vida dissortada d’un noi pobre en una escola que tirava a esnob. Aconseguí una altra beca per anar a Eton, i d’Eton passà a Birmània, on serví en la Policia. Orwell ha parlat amb singular honestedat de l’ambigüitat de la seva actitud en la situació imperialista. Li desplaïen l’autoritat i la manera de fer-ne ús, i simpatitzava amb els nadius; i tanmateix, alhora, veia que l’autoritat era necessària, i l’exercia, i sovint els nadius l’exasperaven. Quan tornà a Anglaterra, de permís, després de cinc anys de serveis, no es pogué decidir a tornar a Birmània. Fou en aquell període quan, una mica voluntàriament, s’enfonsà en les profunditats més baixes de la pobresa. Aquesta experiència de la misèria extrema li fou imposada en part, però en part fou provocada per ell mateix per tal d’expiar el pecat social que —n’era conscient— havia comès a Birmània. I sembla que l’experiència obrà en ell els efectes que n’esperava. Un any de treballar com a obrer temporer i erràtic alliberà Orwell del seu sentiment de culpabilitat i li imbuí una actitud envers la classe obrera d’una gran afectivitat i, alhora, totalment neta de sentimentalismes.

La seva experiència de «desclassat» i els efectes que obrà en ell contribueixen en gran manera a definir la qualitat intel·lectual d’Orwell i l’obra concreta que havia de realitzar. En els anys trenta esdevingué una moda moral entre els intel·lectuals de la classe mitjana de confessar llur culpabilitat respecte de les classes inferiors i de repudiar llur pròpia tradició de classe. Mentre no passava de ser una moda moral, era una anomalia moral. I, encara que és impossible d’estudiar la història sense adquirir consciència clara de quins eren els fonaments d’aquesta actitud, tanmateix la pretensió personal a una culpa històrica no estableix sinó un principi ambigu de comportament personal, una base de pensament encara més ambigua. Orwell trencà amb bona part d’allò que la classe mitjana anglesa superior era i admirava. Però la seva mentalitat clara, imparcial, va veure clarament que, tot i que la moral de la història podia arribar a unes conclusions molt dures respecte de la classe mitjana, i tot i que la història pràctica podia mostrar que els seus dies eren acabats, persistia tanmateix el considerable residu de les seves autèntiques virtuts. L’amor a la privadesa personal, a l’ordre, a les bones maneres, l’ideal del joc net i de la responsabilitat —tot això eren virtuts molt simples, certament, i que escassament poden constituir la perfecció tant de la vida personal com de la social—. Això no obstant, poden servir per jutjar el present i per controlar el futur.

Orwell admirava fins i tot les virtuts de la classe mitjana inferior, la que més fàcilment menysprea la intel·lectualitat. La seva remarcable novel·la Keep the Aspidistra Flying és un compendi de totes les crítiques que mai s’hagin fet d’una civilització comercial, i és una demostració detallada de la condició amarga i virtualment desesperada de l’home de la classe mitjana inferior. I, tanmateix, insisteix que viure en aquesta condició no deixa de comportar la seva joia obstinada. Péguy parlà dels «pares de família, aquests herois de la vida moderna» —la novel·la d’Orwell canta aquest heroisme biologicosocial en conduir el seu poeta mediocre, de mitjana edat, des de les profunditats de la negació rancorosa al reconeixement de la felicitat de la paternitat i, per tant, a una consciència dels plaers del matrimoni i d’una existència que, si no afalagava la concepció ideal que té d’ell mateix, és, tanmateix, la seva pròpia—. Ens sembla copsar un eco feble, elegíac, de Defoe i dels primers temps de l’ascendència de la classe mitjana, quan el jove malenconiós Orwell aprèn d’estimar les menudències de la seva vida personal, el seu llit, les seves cadires i les seves cassoles —i la seva aspidistra, emblema antipàtic, tossut, orgànic, de la supervivència.

Podem dir que Orwell basà la seva crítica de la intel·lectualitat liberal en la seva afirmació de les virtuts de la classe mitjana. L’error característic de l’intel·lectual de classe mitjana dels temps moderns consisteix en la seva tendència a l’abstracció i l’absolutisme, en la seva resistència a relacionar idees i fets, especialment fets personals. No recordo que Orwell relacionés mai la seva crítica amb les implicacions de Keep the Aspidistra Flying, però ho hauria pogut fer, perquè l’acte prototípic de l’intel·lectual modern consisteix a abstreure’s de la vida de família. Tanmateix, cal que comprenguem la manera taumatúrgica com concebem la intel·lectualitat. Almenys al principi de les nostres carreres intel·lectuals som una mica com aquests joves membres de les tribus índies que han tingut una visió o un somni que els atorga poder a canvi de retirar-se de la vida ordinària de la tribu. O com el més petit de tots dels contes per a infants, l’aventurer que en un dels seus viatges es comporta bé amb alguna criatura i rep, en recompensa, un objecte màgic. La intel·lectualitat ens allibera de la servitud de la vulgaritat familiar, de la materialitat i la concreció que en constitueixen l’existència, de la cruesa dels diners i de la lluita dura per haver-ne, de la inelegància i la intractabilitat de les coses de família. Ens atorga poder sobre coses intangibles, com la Bellesa i la Justícia, i ens permet d’escapar-nos del ridícul còsmic que, quan som joves, suposem inevitablement dirigit contra els qui es prenen seriosament les petites preocupacions d’aquest món, que sabem inadequat i condemnat pel sol fet de ser tan absurdament condicionat —per les coses, els hàbits, els costums locals i temporals, i els estúpids errors i les solemnes absurditats dels homes del passat.

El nucli central de la crítica d’Orwell contra la intel·lectualitat liberal consistí en el fet que els intel·lectuals d’aquesta mena es negaven a comprendre la naturalesa condicionada de la vida. Mai no ho formulà en aquests termes, però això era el que volia dir. Ell sabia què eren realment la guerra i la revolució, què eren realment l’administració i el govern. Sabia per experiència directa què era el comunisme. I es podia imaginar perfectament què era el nazisme. En una època en què la majoria dels intel·lectuals encara pensaven en la política com en una abstracció de malson, i consideraven llur por del malson com una prova de llur sentit de la realitat, Orwell feia ús de la imaginació d’un home les mans del qual, i els ulls, i tot el cos, formaven part del seu aparell de pensar. Shaw havia insistit a romandre en una sublim ignorància de l’actualitat russa; Wells havia menystingut l’amenaça de Hitler i havia deixat de banda, com a anacronismes, les mateixes forces que en aquell moment estaven afaiçonant el món —l’orgull racial, l’adoració del cabdill, la fe religiosa, el patriotisme, l’amor a la guerra—. Aquests homes havien format la intel·ligència política dels intel·lectuals que ara, en llur amor per les abstraccions, en llur desig de repudiar els anacronismes de llurs pròpies emocions, no podien concebre d’exercir contra Rússia, de cap manera, la mateixa severitat crítica amb què jutjaven llur pròpia nació. Orwell tingué el simple coratge de fer remarcar que els pacifistes predicaven llur doctrina sota condició de la protecció de la marina britànica i que contra Alemanya i Rússia la resistència passiva de Gandhi no hauria servit de res.

Mai no cedí en la seva ira contra l’ordre establert. Però una paradoxa de la història havia fet del vell ordre britànic una de les coses que encara eren benèfiques en el món, i permetia la possibilitat d’una esperança social que es veia frustrada i traïda gairebé arreu del món. Per això Orwell s’aferrà amb una mena d’orgull retort, ferreny, al vell estil de la darrera classe que havia regit el vell ordre. De vegades es degué preguntar ell mateix per quins set sous havia anat a parar a lloar l’esportivitat i la cavallerositat i el sentiment del deure i el coratge físic. Segurament pensava, i molt probablement amb raó, que tot això es podia convertir en virtuts revolucionàries; a propòsit de Rubashov, el personatge central de la novella de Koestler, Darkness at Noon, Orwell remarcà que era més ferm en la seva lleialtat a la revolució que alguns dels seus camarades, perquè, a diferència d’ells, havia tingut un passat burgès. Certament, les virtuts que lloava eren les de la supervivència, i havien caigut en descrèdit en un món desordenat.

De vegades, en la seva brega contra la intel·lectualitat, Orwell sembla un articulista de fons del Times en un atac rutinari, de temps de guerra, contra els «distingits»:

… El general afebliment de l’imperialisme i, fins a cert punt, de tota la moral britànica, que es produí durant els anys trenta, fou obra, en part, de la intel·lectualitat de l’ala esquerra, la qual, per la seva banda, havia sorgit com un producte de l’estancament de l’imperi.

La mentalitat de la intel·lectualitat britànica de l’ala esquerra pot ser estudiada en mitja dotzena de revistes setmanals i mensuals. Allò que salta immediatament als ulls, en aquests periòdics, és llur actitud repelosa generalment negativa, llur completa manca, en tot moment, de suggeriments constructius. No s’hi troba més que la crítica irresponsable de persones que mai no han ocupat ni esperen ocupar mai una posició de poder.

Durant els darrers vint anys, la visió negativa, de gandul, que ha estat de moda entre els esquerrans anglesos, el menyspreu mofeta dels intel·lectuals pel patriotisme i pel coratge físic, l’esforç persistent per fer estelles la moral anglesa i estendre una actitud hedonista davant la vida, l’actitud de «jo què hi guanyo?», només han fet que mal.



Però Orwell no fou un articulista de fons del Times. Lluità a Espanya i va estar a punt de morir-hi, i la seva posició respecte dels afers espanyols fou autènticament revolucionària. Els passatges que he citat són del seu pamflet The Lion and the Unicorn, una declaració persuasiva de la lluita del socialisme a Anglaterra.

Cap a la fi de la seva vida, Orwell descobrí encara una altra raó per admirar les velles virtuts de la classe mitjana i per criticar la intel·lectualitat. Walter Bagehot solia parlar dels avantatges polítics de l’estupidesa, referint-se amb aquest mot a la preocupació pels propis interessos materials privats com un motiu polític preferible a un interès intel·lectual, teòric. Podríem dir que Orwell arribà a respectar les velles virtuts burgeses perquè eren estúpides —és a dir, perquè resistien el poder de les idees abstractes—. I arribà a estimar les coses, les possessions materials, per la mateixa raó. No pensem ara que acabà per esdevenir el que en diem un «antiintel·lectual», sinó que començà a témer que l’aferrament a unes idees abstractes podia ser molt més perjudicial que no ho havia estat mai l’aferrament a la grollera materialitat de la propietat. La mateixa estupidesa de les coses té quelcom d’humà, quelcom de millorador, quelcom, fins i tot, d’alliberador, que, juntament amb l’estupidesa de les velles virtuts inconscients, s’oposa al poder final i absolut que la idea no condicionada assoleix. El punt essencial de 1984 és justament això, el perill del poder final i absolut que l’esperit pot desenvolupar quan s’allibera de tota condició, dels límits de les coses i de la història.

Però això, com he dit, és un aspecte posterior de l’actitud crítica d’Orwell respecte de la intel·lectualitat. Durant la major part de la seva carrera literària, el seu criticisme fou més simple i menys extremat. Fou així de simple: que els intel·lectuals no pensaven i que, en realitat, no estimaven la veritat.

El 1937 Orwell se n’anà a Espanya per observar la guerra civil i escriure’n. S’hi quedà per prendre-hi part, allistant-se a les milícies com a soldat ras. En aquella època cada partit tenia les seves pròpies unitats de milícies, si bé aquestes ja es trobaven en procés de ser absorbides per l’Exèrcit Popular. Pel fet que les seves cartes de presentació eren de membres d’un determinat grup polític anglès, l’ILP, que tenia concomitàncies amb el POUM, Orwell s’allistà en una unitat d’aquest partit a Barcelona. En aquell temps no compartia pas les opinions dels seus camarades ni de llurs dirigents. Durant els dies de la lluita entre els partits, el POUM passava, a Espanya i a l’estranger, per un partit trotskista. En realitat no ho era, si bé s’havia unit al petit partit trotskista per oposar-se a determinades polítiques del Partit Comunista dominant. Les preferències d’Orwell, en l’època del seu allistament, eren per la línea del Partit Comunista, i per això aspirava a ser transferit eventualment a una unitat comunista.

Per la meva banda, trobo molt natural que Orwell sostingués el programa comunista per a la guerra. Era el que convencia més la majoria dels observadors, pel seu evident i simple sentit comú. Proposava de fer la guerra deixant de banda tota idea política particular que no fos la defensa de la democràcia enfront de l’enemic feixista. Després, un cop guanyada la guerra, seria l’hora de resoldre els problemes polítics i socials, però mentrestant qualsevol dissensió sobre aquests problemes només podia afeblir el front unit contra Franco.

Eventualment, Orwell acabà per comprendre que aquella política no era tan pràctica com inicialment havia pensat. No cal pas que repetim ací les seves raons, puix que les exposa amb força i modèstia característiques en el curs d’aquest llibre, i sota la convicció ombrívola però probablement correcta que, atesa la condició d’Espanya, fins i tot la millor de les polítiques ha de desembocar en una forma o altra de dictadura. En resum, creia que la guerra o era revolucionària o no era res, i que el poble espanyol no estaria disposat a lluitar i a morir per una democràcia que es reconeixia com una democràcia burgesa.

Però l’allunyament d’Orwell del Partit Comunista no fou pas el resultat d’una diferència d’opinió sobre si la revolució havia de ser implantada durant la guerra o després. Fou el resultat del seu descobriment que la veritable intenció del Partit Comunista era d’impedir que la revolució, simplement, fos instaurada. «Els comunistes no treballaven pas per ajornar la revolució espanyola fins a un moment més adequat, sinó per assegurar-se que no es produiria mai». El moviment dels esdeveniments, dirigit pels comunistes, que comptaven amb el prestigi i els subministraments de Rússia, tendia sempre cap a la dreta, i totes les protestes eren silenciades amb l’amenaça que la guerra es perdria si es trencaven els rengles, la qual cosa, en efecte, volia dir que els subministraments russos serien retinguts si no se seguia el corrent comunista. I mentrestant la guerra s’estava perdent perquè el govern desconfiava cada vegada més de les milícies no comunistes, particularment les dels anarquistes. «Ja he descrit —escriu Orwell— com érem armats, o no armats, en el front d’Aragó. És gairebé indubtable que les armes eren retingudes deliberadament per evitar que n’anessin a parar massa a mans dels anarquistes, els quals, després, les utilitzarien amb finalitats revolucionàries; per això la gran ofensiva d’Aragó, que hauria obligat Franco a retirar-se de Bilbao i possiblement de Madrid, no arribà a produir-se».

A la fi d’abril, després d’haver passat tres mesos en el front d’Aragó, Orwell fou enviat de permís a Barcelona, on pogué observar el canvi de moral que s’hi havia produït des dels dies del seu allistament: Barcelona ja no era la ciutat revolucionària que havia estat. Els dies heroics eren passats. Les milícies, que havien prestat serveis tan heroics al començament de la guerra, ara eren denigrades en benefici de l’Exèrcit del Poble, i els seus membres eren tractats amb menyspreu perquè desentonaven en llur ardor revolucionari, per no dir que resultaven perillosos. L’ambient del mercat negre i del privilegi havia substituït el vell puritanisme idealista de tot just feia tres mesos. Orwell observà aquest canvi, però no en va treure cap conclusió. Ell volia anar al front de Madrid i, per això, havia de ser transferit a la Columna Internacional, que es trobava sota el control dels comunistes. No tenia cap inconvenient a servir sota el comandament comunista i, per tant, decidí fer el canvi. Però se sentia cansat i amb la salut trontollant, i decidí deixar passar una setmana més de permís abans de portar a terme la seva transferència. I, mentre esperava, la lluita esclatà a Barcelona.

A Nova York i a Londres la intel·lectualitat sabia què havia passat. Els anarquistes, conjuntament amb el POUM «trotskista», havien anat amagant grans dipòsits d’armes amb vista a un aixecament que imposaria al govern llur prematur desig de col·lectivització. I el dia tres de maig llurs plans es van realitzar quan es van llançar als carrers i van ocupar la Telefònica, trencant així bruscament el front unit i posant en perill el progrés de la guerra. Però Orwell, des de Barcelona, no va veure res d’això. Ell es trobava sota les ordres del POUM, però no se sentia adherit a la seva línia i encara menys a la línia anarquista, i en canvi sentia prou simpatia pels comunistes per desitjar allistar-se en una de llurs unitats. El que ell va veure, ho va veure objectivament, tan objectivament com és humanament possible de veure les coses. I allò que va escriure és acceptat actualment, em penso, com la veritat essencial per qualsevol que sigui digne de ser escoltat. No hi havia grans dipòsits d’armes amagades pels anarquistes i el POUM —en realitat, anaven curts d’armament—. Però el govern controlat pels comunistes havia anat enrobustint la força de la Guàrdia Civil, una gendarmeria anomenada «no política» i de la qual eren exclosos els obrers. És indubtable que hi havia hagut, certament, una tensió creixent entre el govern i les forces dissidents, però la lluita oberta esclatà a conseqüència dels actes de provocació comesos pel mateix govern: exhibicions de força militar, crides a tots els particulars perquè lliuressin les armes, atacs contra centres anarquistes i, finalment, com a clímax, l’intent d’ocupar la Telefònica, que des del primer moment de la guerra havia estat en mans dels anarquistes.

Hauria estat molt difícil d’assabentar-se de res de tot això des de Nova York o Londres. Els diaris que orientaven el pensament dels intel·lectuals liberals d’esquerra no en sabien res ni en volien saber res. Quant a les conseqüències de l’infortunat alçament, sembla que no en tingueren ni notícies. Quan a Barcelona es restaurà l’ordre —calgué importar sis mil guàrdies d’assalt per ofegar els disturbis—, Orwell tornà al seu vell front. Allà fou greument ferit; una bala li travessà el coll i de poc no li toca la tràquea. Després de la seva lúgubre hospitalització, sobre la qual escriu amb tanta lleugeresa, fou enviat a Barcelona, com a inútil. Trobà la ciutat en plena purga. El POUM i els anarquistes havien estat suprimits; la força obrera era trencada i la cacera policíaca en marxa. Les presons ja eren plenes, i cada dia s’omplien més: els homes que havien lluitat més devotament per la llibertat espanyola, que ho havien donat tot per la causa, eren empresonats en les condicions més horribles, sovint en règim d’incomunicació; i sovint no se’n sabia mai més res. El mateix Orwell resultava sospitós i corria perill pel fet d’haver format part d’un regiment del POUM, de manera que s’amagà fins que, amb l’ajuda del cònsol britànic, pogué fugir a França. Però si repassem els diaris liberals, que havien pres com a pròpia la causa de les llibertats civils, no hi trobarem cap al·lusió a aquest terror. Estaven engatjats no pas amb els fets, sinó amb l’abstracció.

I durant molt de temps encara continuaren engatjats amb l’abstracció. Molts encara continuen així, o voldrien, enyorívolament, poder continuar-hi. Ah, si la vida no fos tan tangible, tan concreta, tan constituïda per fets que es contradiuen; ah, si les coses que la gent diu que són bones fossin realment bones; ah, si les coses que són bastant bones fossin completament bones; ah, si la política no fos un afer de poder!… Llavors ens faria feliços de dedicar-nos a la política, llavors consentiríem a pensar!

Però Orwell no havia cregut mai que la vida política podia ser un idil·li intel·lectual. Immediatament va sotmetre a examen la política que havia conegut per experiència. Digué la veritat, i la digué d’una manera exemplar, amb calma, simplement, sense oblidar d’advertir al lector que no es tractava sinó de la veritat d’un home concret. No emprà cap argot polític ni féu recriminacions. No s’esforçà per demostrar que tenia el cor al costat que li pertocava, a l’esquerra. Tant li feia on podien pensar que el tenia, puix que ell sabia on el tenia. L’única cosa que li interessava era dir la veritat. La seva veritat no aconseguí gaire audiència —el seu llibre es va vendre poc a Anglaterra, calgué saldar-lo, no fou publicat a Amèrica, i les persones a les quals hauria d’interessar més no van reaccionar en absolut.

La veritat particular d’aquest llibre es refereix a uns esdeveniments que han quedat molt endarrere en el nostre passat, quan avui examinem aquest passat. No hi fa pas res: aquesta veritat particular implica una veritat general que —ara ho hem de comprendre per força— serà d’un interès vital durant encara molt de temps. I el que importa per damunt de tot és el nostre sentit de l’home que diu la veritat.





Respon a l’insensat segons la seva follia,

de por que no es figuri ser savi.

Es talla els peus, ha de beure injustícia

el qui envia paraules per mà d’un neci.

PROVERBIS XXVI, 5-6





I


A les Casernes Lenin de Barcelona, la vigília del dia en què vaig allistar-me a les milícies, vaig veure un milicià italià dret davant la taula dels oficials.

Era un minyó d’aspecte vigorós, d’uns vint-i-cinc o vint-i-sis anys, de cabells rossos tirant a roigs i músculs poderosos. Portava la gorra de pell, de forma punxeguda, orgullosament de gairell, tapant-li un ull. Jo el veia de perfil, amb la barbeta clavada al pit, mirant amb les celles juntes, confós, un mapa que un dels oficials havia desplegat damunt la taula. L’expressió del seu rostre em va impressionar profundament. Era la cara d’un home capaç de cometre un assassinat i de donar la vida per un amic —la mena de cara que esperaries de trobar en un anarquista, encara que igualment podia ser comunista—. Una cara on hi havia candor i ferocitat alhora; i també la patètica reverència que la gent inculta sent per llurs suposats superiors. Era visible que el minyó no hi entenia un borrall, en el mapa; evidentment, considerava la interpretació de mapes com una gesta intel·lectual meravellosa. No sabria dir per què, però poques vegades m’he topat amb ningú —amb cap home, vull dir— que m’hagi inspirat una simpatia tan immediata. Mentre enraonaven al volt de la taula, no sé com fou esmentada la meva condició d’estranger. L’italià aixecà el cap i digué de seguida:

—¿Italiano?

Jo, en el meu mal espanyol, vaig contestar:

—No, inglés. ¿Y tú?

—Italiano.

Quan sortíem, el minyó travessà la sala i em va estrènyer la mà amb força. Quina cosa més curiosa aquest afecte que podem arribar a sentir per un desconegut! Fou com si el seu esperit i el meu haguessin aconseguit momentàniament de salvar l’abisme de la llengua i de la tradició, per unir-se en una intimitat profunda. Jo confiava que ell sentia per mi la mateixa simpatia. Però sabia també que, si volia conservar aquella primera impressió que m’havia causat, valia més que no tornés a veure’l; i no cal dir que no el vaig veure mai més. A Espanya, en aquells dies, constantment establies contactes d’aquesta mena.

He volgut esmentar aquest milicià italià perquè en conservo la imatge fortament gravada en el record. Amb el seu uniforme tronat i el seu rostre orgullós, patètic, encarna per a mi l’atmosfera especial d’aquella època. Es troba íntimament lligat amb tots els meus records d’aquell període de la guerra: les banderes roges a Barcelona, els trens esquifits, carregats de soldats pollosos, que s’arrossegaven cap al front, les ciutats grises, colpides per la guerra, més a prop de la línia de foc, les trinxeres enfangades, glaçades, en les muntanyes.

Tot això passava a la darreria del desembre de 1936, no fa encara set mesos, i, això no obstant, és un període que ja ha quedat terriblement endarrere en el temps. Els esdeveniments posteriors l’han esborrat d’una manera molt més completa que no han esborrat el 1935 o el 1905, per exemple. Jo havia vingut a Espanya amb la vaga idea d’escriure articles periodístics, però gairebé immediatament m’havia allistat a l’exèrcit, perquè en aquells moments, i en aquella atmosfera, semblava l’única cosa que es podia fer. Els anarquistes exercien encara, virtualment, el control de Catalunya, i la revolució es trobava en plena marxa. Per als qui havien estat allà des dels primers moments, probablement ja el desembre o el gener era evident que el període revolucionari s’estava acabant; però, per a qui venia directament d’Anglaterra, l’aspecte de Barcelona resultava espalmador i aclaparador. Era la primera vegada que em trobava en una ciutat on manava la classe obrera. Pràcticament tots els edificis importants havien estat ocupats pels treballadors i apareixien decorats amb banderes vermelles o amb la bandera vermella i negra dels anarquistes; les parets eren plenes de dibuixos amb la falç i el martell i de les inicials dels partits revolucionaris; gairebé totes les esglésies havien estat saquejades i les imatges cremades. Equips d’obrers es dedicaven a enderrocar sistemàticament els temples. Totes les botigues i els cafès exhibien una inscripció fent constar que havien estat col·lectivitzats i s’havien pintat les caixes de vermell i negre. Els cambrers i els dependents et miraven a la cara i et tractaven de tu a tu. Les locucions verbals de tipus servil i fins i tot cerimonial havien desaparegut temporalment. Ningú no deia «senyor» o «don», i ni tan sols «vostè»; tothom es tractava de «camarada» i de «tu», i deia «Salut!» en comptes de «Bon dia». Les propines havien estat prohibides per la llei des del temps de Primo de Rivera; gairebé la meva primera experiència fou de rebre tota una conferència de llavis del gerent d’un hotel perquè havia intentat donar propina a l’ascensorista. No hi havia automòbils particulars, perquè tots havien estat requisats, i tots els tramvies i els taxis i bona part de la resta de vehicles de transport apareixien pintats de vermell i negre. Pertot es veien cartells revolucionaris, que flamejaven en les parets amb llurs colors vermells i blaus purs, que feien que els pocs anuncis que quedaven semblessin taques de fang. Al llarg de la Rambla, l’ampla artèria central de la ciutat, per on la multitud circulava constantment amunt i avall, els altaveus bramaven cants revolucionaris tot el dia i bona part de la nit. I el més sorprenent de tot era l’aspecte d’aquesta multitud. En aparença, era una ciutat on les classes riques havien deixat pràcticament d’existir. A part d’un petit nombre de dones i d’estrangers, no es veia gent «mudada». Gairebé tothom portava roba de feina o granota blava, o alguna variant de l’uniforme milicià. Tot plegat resultava estrany i commovedor. Hi havia en tot allò moltes coses que jo no entenia, i en certs aspectes moltes que no m’agradaven, però immediatament vaig reconèixer en l’ambient un estat de coses pel qual valia la pena de lluitar. També és cert que jo creia que les coses eren tal com apareixien, que em trobava realment en un Estat de treballadors i que la burgesia en pes havia fugit, o havia estat liquidada o s’havia passat voluntàriament a la banda dels obrers; no m’adonava que un gran nombre de burgesos benestants es limitaven a romandre quiets, amagats, o es disfressaven temporalment de proletaris.

Barrejat amb tot això hi havia una mica de l’ambient mefític de la guerra. La ciutat tenia un aspecte brut, miserable; les carreteres i els edificis es trobaven en mal estat, els carrers, de nit, eren molt foscos, per por de les incursions aèries, la majoria de les botigues eren deixades i mig buides. La carn escassejava i la llet era gairebé impossible d’obtenir; també mancava carbó, sucre i petroli, i l’escassetat de pa era realment greu. Ja llavors les cues davant els forns sovint eren de centenars de metres. I, això no obstant, pel que es podia apreciar, la gent semblava satisfeta i esperançada. Hi havia feina per a tothom, i el cost de la vida era encara extremadament baix; es veia molt poca gent realment pobra, i cap captaire, a part dels gitanos. Sobretot, hi havia fe en la revolució i en el futur, el sentiment d’haver entrat bruscament en una era d’igualtat i de llibertat. Els éssers humans intentaven comportar-se com a éssers humans i no com a dents de l’engranatge de la màquina capitalista. A les barberies, hi havia proclames anarquistes (la majoria dels barbers eren anarquistes) que explicaven solemnement que els barbers ja no eren esclaus. Pels carrers es veien cartells de colors que conjuraven les prostitutes a deixar de ser-ho. Per a qui procedia de la civilització escèptica, mofeta, de les races de parla anglesa, hi havia quelcom de patètic en la manera literal que tenien aquells idealistes espanyols d’interpretar les suades frases revolucionàries. En aquella època, venien pels carrers, per pocs cèntims, cançons revolucionàries d’allò més ingènues, que parlaven, totes, de la germanor proletària i de la perversitat de Mussolini. Sovint vaig poder veure un milicià pràcticament analfabet que comprava una d’aquelles cançons, en sil·labejava laboriosament la lletra i després, quan en copsava el sentit, començava a cantar-la amb una melodia apropiada.

Durant tot aquell temps jo vivia a les Casernes Lenin, on rebia instrucció per anar al front. En allistar-me, m’havien dit que m’enviarien al front l’endemà mateix, però, de fet, vaig haver d’esperar mentre es formava una nova centúria. Les milícies obreres, constituïdes precipitadament pels sindicats en esclatar la guerra, encara no havien estat organitzades en forma d’exèrcit regular. Les unitats de comandament eren la «secció», d’una trentena d’homes, la «centúria», d’un centenar, i la «columna», que, en la pràctica, era el terme que s’aplicava a qualsevol nombre quantiós d’homes. Les Casernes Lenin eren un bloc d’esplèndids edificis de pedra, amb un picador i uns patis empedrats enormes; havien estat una caserna de cavalleria, ocupada durant la lluita de juliol. La meva centúria dormia en un dels estables, sota les menjadores de pedra, on encara apareixien inscrits els noms dels cavalls de l’exèrcit. Tots els cavalls havien estat enviats al front, però l’estable encara pudia a orins de cavall i a ordi florit. Vaig passar a la caserna cosa d’una setmana. En recordo principalment la ferum de cavall, els tremolosos ocs de corneta (tots els nostres cornetes eren aficionats; vaig aprendre els tocs de corneta espanyols, per primera vegada, sentint-los tocar en les línies feixistes), el trip-trap de les botes ferrades en les lloses dels patis, les llargues parades matinals al sol hivernal, els folls partits de futbol, amb cinquanta jugadors per banda, damunt la grava del picador. A la caserna devíem ser un miler d’homes, més una vintena de dones, a part les dones dels milicians que feien el menjar. Llavors encara hi havia dones que servien, en les milícies, però no gaires. En les primeres batalles havien lluitat al costat dels homes, com la cosa més natural del món. És una cosa que en temps de revolució no estranya a ningú. Però les idees ja canviaven. Quan les dones feien instrucció en el picador, calia foragitar-ne els homes, perquè se’n burlaven i les atabalaven. Pocs mesos abans, ningú no hauria vist res de còmic en una dona que empunyava un fusell.

Tota la caserna es trobava en l’estat d’immundícia i de caos al qual les milícies reduïen tots els edificis que ocupaven, i que, segons sembla, és un dels subproductes de la revolució. Per tots els racons hi havia munts de mobles estellats, selles trencades, cascos de cavalleria de llautó, beines de sabre buides i queviures mig podrits. El menjar es malversava de mala manera, sobretot el pa. Només de la meva nau en llençaven a cada àpat un cove ple; la cosa era més de doldre encara si pensaves que la població civil n’anava tan curta. Menjàvem en taules de cavallets, molt llargues, i en plats de llauna permanentment greixosos, i bevíem amb una cosa horrible que en deien «porró». Un porró és una mena de flascó de vidre amb un braç punxegut del qual brolla un rajolí de vi cada vegada que aixeques enlaire l’estri; així pots beure a distància, sense tocar el porró amb els llavis, i el pots passar de mà en mà. Jo, de seguida que vaig veure com funcionava, allò del porró, em vaig imposar i vaig exigir un got. Als meus ulls, els porrons s’assemblaven massa als orinals de vidre per als malalts, especialment quan eren plens de vi blanc.

De mica en mica anaven assortint d’uniformes els reclutes, i, com que érem a Espanya, tot ens era enviat per remeses, de manera que mai no s’estava segur de qui havia rebut què, i algunes de les coses que necessitàvem més, com ara els cinyells i les cartutxeres, no ens van ser proporcionats fins al darrer moment, quan el tren ja ens esperava per portar-nos al front. He parlat d’«uniforme» de milicià, i això probablement ha produït una impressió errònia. No era exactament un uniforme. Potser un «multiforme» seria el mot apropiat. La roba de tots els soldats obeïa a un mateix pla general, però no hi havia dos uniformes exactament iguals. Gairebé tots els membres de l’exèrcit portaven pantalons de pana fins als genolls, però aquí s’acabava la uniformitat. Uns portaven bandes, d’altres polaines de pana, d’altres polaines de cuir o botes altes. Tothom gastava jaqueta amb cremallera, però hi havia jaquetes de pell, d’altres de llana, i de tota mena de colors. Els tipus de gorra o casquet eren tan nombrosos com els qui els portaven. Era costum d’adornar el davant de la gorra amb una insígnia del propi partit, i, com a afegitó, gairebé tots els homes portaven un mocador vermell o vermell i negre al coll. Una columna de milicians d’aquella època resultava una mena de xusma d’un aspecte extraordinari. Però els uniformes havien de ser distribuïts a mesura que les fàbriques els produïen, i no eren de mala qualitat tenint en compte les circumstàncies. En canvi, les camises i els mitjons eren d’un cotó de mala qualitat, i no abrigaven gens. M’esgarrifo de pensar el que van haver de suportar els milicians durant els primers mesos, quan res no estava encara organitzat. Recordo que em va caure a les mans un diari de dos mesos abans, tot just, en el qual un dels dirigents del POUM[1], després d’una visita al front, deia que procuraria que «cada milicià tingués una flassada». Una frase que posa la pell de gallina als qui han dormit alguna vegada en una trinxera.

El segon dia d’haver ingressat a la caserna començà el que, còmicament, en deien «instrucció». Els primers temps es produïren unes escenes de caos terribles. La majoria dels reclutes eren minyons de setze o disset anys, dels barris pobres de Barcelona, plens d’ardor revolucionari però completament ignorants del que volia dir una guerra. Ni tan sols hi havia manera de fer-los formar. La disciplina era inexistent; si una ordre contrariava algú, sortia de les files i discutia airadament amb l’oficial. El tinent que ens instruïa era un jove simpàtic, de cara fresca, robust, que havia estat oficial de l’Exèrcit Regular, i encara ho semblava, amb el seu aire elegant i el seu flamant uniforme. Cosa curiosa, era un socialista sincer i ardent. Més encara que els seus mateixos subordinats, insistia en la completa igualtat social entre tots els graus. Recordo la seva adolorida sorpresa quan un recluta ignorant se li dirigí anomenant-lo «senyor». «Com, senyor! Qui és que em diu senyor? Que no som tots camarades, per ventura?». No estic segur que aquesta actitud li facilités la tasca. Mentrestant, els ignorants reclutes no rebien cap mena d’instrucció militar que els pogués ser útil. M’havien dit que els estrangers no estaven obligats a prendre part en la «instrucció» (vaig observar que els espanyols tenien una fe patètica que tots els estrangers sabien més d’afers militars que ells); però, naturalment, jo vaig acudir-hi amb els altres. Tenia moltes ganes d’aprendre de manejar una metralladora; era una arma que no havia tingut mai ocasió de fer servir. Amb gran decepció vaig descobrir que no ens ensenyaven de manejar armes. L’anomenada «instrucció» consistia simplement en exercicis de parada i desfilada, de la mena més antiquada i estúpida: tomb a la dreta, tomb a l’esquerra, tomb en rodó, marxa en columna de tres i tota la resta de ximpleries inútils que jo havia après als quinze anys. Era una manera ben extraordinària d’ensinistrar un exèrcit de guerrillers. Sembla evident que, si només tens uns quants dies per ensinistrar un soldat, li has d’ensenyar les coses que necessitarà més: a cobrir-se, a avançar a camp obert, a fer guàrdies, a construir un parapet i, sobretot, a fer ús de les seves armes. I tanmateix, a aquella multitud d’infants ardorosos, que havien de ser enviats a la línia de foc al cap de pocs dies, ni tan sols els ensenyaven de disparar un fusell o d’estirar l’anella d’una bomba de mà. En aquells moments no vaig comprendre que això obeïa a la simple raó que no hi havia armes disponibles. En les milícies del POUM l’escassetat de fusells era tan desesperada que les tropes de refresc que arribaven al front sempre havien de fer servir els fusells dels soldats que rellevaven. Calculo que en tota la Caserna Lenin no hi havia altres fusells que els dels sentinelles.

Al cap de pocs dies, tot i que des de tots els punts de vista continuàvem essent pura xusma, ens van considerar dignes de ser exhibits en públic, i els matins ens feien anar en formació als jardins públics de la muntanya que hi ha darrere la plaça d’Espanya, i que era el camp d’instrucció militar comú de totes les milícies del partit, a més dels carrabiners i dels primers contingents de l’Exèrcit Popular de nova creació. Allà dalt, l’espectacle resultava insòlit i encoratjador alhora. Per tots els caminals i passeigs, entre els endreçats parterres de flors, esquadres i companyies desfilaven rígidament, amunt i avall, traient el pit enfora i esforçant-se desesperadament per semblar soldats. Ni un sol home no anava armat, ni completament uniformat, si bé gairebé tots portaven una o altra peça de l’uniforme de les milícies. El programa era gairebé sempre el mateix. Durant tres hores trescàvem amunt i avall (el pas de marxa espanyol és molt curt i ràpid); després ens deturàvem, trencàvem files i, assedegats, acudíem en ramat a una botigueta de queviures que hi havia a mitja muntanya i que feia el gran negoci despatxant vi de poc preu. Tots es mostraven molt amables amb mi. Pel fet de ser anglès, jo era una mena de curiositat, i els oficials de carrabiners em feien molt de cas i em convidaven a beure. Mentrestant, i sempre que podia emprendre el nostre tinent, jo no parava de demanar que m’ensenyessin a fer servir una metralladora. Em solia treure de la butxaca el meu diccionari Hugo i començava, en el meu espanyol criminal:

—Yo sé manejar fusil. No sé manejar ametralladora. Quiero aprender ametralladora. ¿Cuàndo vamos a aprender ametralladora?

La resposta era sempre un somriure confús i la promesa que mañana hi hauria instrucció amb metralladores. No cal dir que aquest mañana no arribà mai. Van passar uns quants dies i els reclutes van aprendre de marxar al pas i d’adoptar les actituds reglamentàries gairebé modèlicament; però, si sabien per quin extrem del fusell sortia la bala, això era tot el que sabien. Un dia, un carrabiner armat se’ns atansà quan havíem fet un alto i ens deixà que li examinéssim el fusell. Així vaig comprovar que, de tota la meva secció, ningú —llevat de mi— no sabia carregar un fusell, i menys encara prendre punteria.

Mentrestant, jo m’havia de barallar, com de costum, amb la llengua espanyola. A la caserna només hi havia un altre anglès, i ningú, ni tan sols cap oficial, no parlava francès. La cosa se’m complicava més encara pel fet que els meus companys, quan enraonaven entre ells, generalment ho feien en català. No tenia més remei que portar sempre al damunt un petit diccionari que em treia de la butxaca quan em trobava en algun conflicte. Tanmateix, m’estimaria més ser estranger a Espanya que en la majoria dels altres països. Que n’és, de fàcil, de fer amistats, a Espanya! Al cap d’un o dos dies ja hi havia una vintena de milicians que em cridaven pel nom, m’ensenyaven els trucs i m’aclaparaven amb llur hospitalitat. No escric pas un llibre de propaganda ni vull idealitzar les milícies del POUM. En conjunt, el sistema de les milícies tenia greus defectes, i, quant als homes que les formaven, n’hi havia de tota mena, perquè a aquelles altures el reclutament voluntari començava a flaquejar i molts dels homes millors ja eren al front, o eren morts. Entre nosaltres sempre n’hi havia un tant per cent que eren completament inútils. Hi havia pares que portaven a allistar minyons de quinze anys sense dissimular que ho feien per les deu pessetes diàries que cobraven els milicians, així com pel pa, que les milícies rebien en abundor i que era fàcil de fer arribar a casa. Però desafio qualsevol a trobar-se de cop i volta barrejat amb la classe obrera espanyola —potser hauria de dir la classe obrera catalana, perquè, a part d’uns quants aragonesos i andalusos, només vaig tractar amb catalans— sense sentir-se meravellat davant llur correcció essencial; sobretot davant llur honradesa i llur generositat. La generositat espanyola, en el sentit ordinari del mot, de vegades resulta gairebé embafadora. Si, a un espanyol, li demanes un cigarret, t’obligarà a quedar-te tot el paquet. A part d’aquesta, hi ha una generositat en un sentit més profund, una autèntica amplitud d’esperit, l’existència de la qual he pogut comprovar repetidament en les circumstàncies menys prometedores. Alguns periodistes i d’altres estrangers que van ser a Espanya durant la guerra han declarat que, en el fons, els espanyols se sentien amargament engelosits de l’ajuda estrangera. Per la meva banda, jo només puc dir que mai no vaig observar res d’això. Recordo que, pocs dies abans d’abandonar la caserna, un grup d’homes van tornar del front, de permís. Comentaven amb exaltació llurs experiències i es mostraven plens d’entusiasme a propòsit d’uns soldats francesos que havien estat prop d’ells, a Osca. «Els francesos són molt valents —deien. I afegien, entusiasmats—: Més valents que nosaltres». Naturalment, vaig protestar, i llavors van explicar que els francesos coneixien més bé l’art de la guerra —eren més experts en bombes, metralladores, etcètera—. Tanmateix, l’observació era significativa. Un anglès s’hauria tallat la mà abans que dir una cosa semblant.

Tots els estrangers que servien en les milícies es passaven les primeres setmanes aprenent d’estimar els espanyols i exasperant-se a causa d’algunes de llurs característiques. Al front, la meva exasperació assolí de vegades el nivell de l’enfuriment. Els espanyols serveixen per a moltes coses, però no per fer guerra. Tots els estrangers resten astorats davant llur ineficiència, i sobretot davant llur enfollidora manca de puntualitat. Hi ha una paraula espanyola que cap estranger no pot evitar d’aprendre: mañana, demà. Sempre que és concebiblement possible, els afers d’avui són ajornats fins a demà. Això és tan notori que els mateixos espanyols hi fan broma. A Espanya, res, des d’un àpat fins a una batalla, no comença a l’hora assenyalada. Per norma general les coses es produeixen massa tard, però ocasionalment —el just perquè no puguis refiar-te’n— es produeixen abans d’hora. Un tren que ha de sortir a les vuit, normalment arrencarà entre nou i deu, però, potser un cop la setmana, gràcies a algun caprici particular del maquinista, arrencarà a dos quarts de vuit. La cosa resulta una mica empipadora. En teoria, m’inclino per admirar els espanyols perquè no comparteixen la nostra neurosi del temps, pròpia dels septentrionals; però, dissortadament, jo la comparteixo.

Després d’un seguit interminable de rumors, de mañanas i d’ajornaments, vam rebre l’ordre d’anar al front, amb només dues hores d’anticipació, quan encara no ens havien repartit bona part del nostre equipament. En els magatzems de la caserna es produïren terribles tumults i, al capdavall, un bon nombre d’homes van haver d’emprendre la marxa sense estar completament equipats. La caserna s’omplí ràpidament de dones que semblava que havien sorgit de terra i que ajudaven llurs homes a enrotllar llurs flassades i a fer el sarró. Va ser força humiliant per a mi el fet que m’hagués d’ensenyar a posar-me les noves cartutxeres de cuir una noia espanyola, la dona d’en Williams, l’altre milicià anglès. Era una criatura amable, d’ulls foscos, intensament femenina, que feia l’efecte que la seva missió en la vida havia de ser de gronxar un bressol, però que, en realitat, havia pres part coratjosament en les batalles de carrer del juliol. En aquella època esperava una criatura que havia de néixer deu mesos després d’haver esclatat la guerra, i que potser havia estat concebuda darrere una barricada.

El tren havia de sortir a les vuit, i devien ser les vuit i deu quan els oficials, atabalats i coberts de suor, van haver aconseguit de fer-nos formar a la plaça de la caserna. Recordo ben vívidament l’escena, il·luminada amb torxes: la remor i l’excitació, les banderes vermelles bategant a la llum de les torxes, les files atapeïdes dels milicians, amb el sarró a l’esquena i les flassades enrotllades a la bandolera; els crits i el soroll de les botes i dels plats d’alumini, després els «xxxt, xxxt» poderosos, reclamant silenci, que a la fi van reeixir a imposar-lo, i llavors el comissari polític, que, dret al costat d’una enorme bandera vermella, ens arengà en català. Finalment, vam fer cap a l’estació, emprenent la ruta més llarga, de cinc o sis quilòmetres, perquè ens pogués veure tota la ciutat. A la Rambla ens van fer alto mentre una banda interpretava una marxa revolucionària. Un cop més, tots els elements que contribueixen a fabricar els herois: crits i entusiasme, banderes vermelles i banderes vermelles i negres pertot, multituds amistoses que s’empenyien per veure’ns, dones que ens feien adéu des dels balcons. Que natural que semblava, llavors, tot plegat! Que remot i improbable que apareix ara! El tren estava tan atapeït d’homes, que amb prou feines hi havia lloc per seure a terra; no cal dir en els seients! En el darrer moment, la dona d’en Williams arribà, corrent per l’andana, i ens donà una ampolla de vi i un pam i mig d’aquest embotit vermell que té gust de sabó i provoca diarrea. El tren sortí de Catalunya arrossegant-se cap a l’altiplà d’Aragó a la velocitat normal dels temps de guerra: menys de vint quilòmetres per hora.





II


Barbastre, tot i que era força lluny de la línia de foc, apareixia desolat i maltractat per la guerra. Eixams de milicians amb els uniformes espellifats passejaven amunt i avall pels carrers, procurant fer-se passar el fred. En una paret mig enrunada vaig veure un cartell de l’any anterior que anunciava que seis hermosos toros serien torejats a l’arena el dia tal. Quina tristor feien els seus colors pansits! On eren els sis bells braus i els bells toreros? Semblava que ni tan sols a Barcelona no se celebraven curses de braus, llavors; per una raó o altra, els millors toreros eren tots feixistes.

La meva companyia fou enviada en camió a Siétamo, i després, cap a ponent, a Alcubierre, que es trobava immediatament darrere el front de Saragossa. Siétamo havia estat pres i perdut tres vegades abans que els anarquistes l’ocupessin finalment el mes d’octubre; els obusos hi havien fet grans estralls, i la majoria de les façanes havien restat marcades pels impactes de les bales de fusell. Ens trobàvem a uns cinc-cents metres sobre el nivell del mar. Feia un fred bestial, amb unes boires espesses que sorgien, en remolins, del no-res. Entre Siétamo i Alcubierre, el xofer del camió es va perdre (cosa que passava sovint, en la guerra) i vam passar hores fent tombs en va per la boira. Era nit entrada quan vam arribar a Alcubierre. Algú ens conduí, per un fangar, a un estable de mules, on ens vam enterrar en un munt de garbelladures i on vam quedar adormits immediatament. Les garbelladures van prou bé per dormir-hi quan són netes; no tan bé com el fenc, però millor que la palla. Fins que es va fer de dia no vaig descobrir que les garbelladures eren plenes de rosegons de pa, diaris esquinçats, ossos, rates mortes i pots de llet condensada buits.

Ara érem prop de la línia de foc, prou a prop per poder sentir la característica olor de la guerra —per a mi, una olor d’excrements i de menjar en mal estat—. Alcubierre no havia estat mai bombardejat i es trobava en un estat de conservació molt superior al de la majoria de les poblacions situades immediatament darrere el front. Tanmateix, sospito que fins i tot en temps de pau deu ser impossible viatjar per aquella part d’Espanya sense sentir-se colpit per la peculiar misèria dels pobles aragonesos. Són edificats a tall de fortaleses: un grup de miserables casetes de fang i còdols atapeïdes al voltant de l’església, i on, fins i tot a la primavera, és difícil de veure cap flor enlloc; les cases no tenen jardí, sinó una eixida al darrere on unes gallines mig plomades patinen sobre una capa de fems de mula. Feia un temps de mil dimonis, amb alternatives de boira i de pluja. Les estretes carreteres de terra s’havien convertit en mars de fang, de vegades de mig metre de profunditat, per on els camions militars bregaven, amb les rodes que els patinaven, i els camperols conduïen llurs carros matussers tirats per corrues de mules, de vegades fins a sis i tot, en fila índia. Les anades i vingudes constants de les tropes havien reduït el poble en un estat de brutícia indescriptible. No hi havia —ni n’hi havia hagut mai— res que s’assemblés a un vàter o a una claveguera, i no trobaves ni un sol metre quadrat per on poguessis trepitjar sense mirar on posaves el peu. Des de feia temps l’església havia estat emprada com a latrina, així com els camps, en un radi de mig quilòmetre. No puc recordar els meus primers dos mesos de guerra sense pensar en aquells camps hivernals, de rostoll, amb els marges coberts d’una crosta de fems.

Van passar dos dies, i continuàvem sense fusells. Un cop havies visitat el Comitè de Guerra i inspeccionat la renglera de forats de la paret —record de les descàrregues de fuselleria de quan havien executat uns quants feixistes, allà mateix—, en tot Alcubierre ja no hi havia res més que valgués la pena de veure. A la línia de foc no hi havia gaire activitat, semblava; arribaven molt pocs ferits. La principal diversió era l’arribada de desertors feixistes, que eren conduïts sota vigilància des del front. Molts dels soldats que teníem enfront, en aquella zona de la línia de foc, no en tenien res, de feixistes; eren, simplement, pobres reclutes que feien el servei militar en esclatar la guerra i que no pensaven en altra cosa que a guillar. De tant en tant, petits grups d’aquells soldats corrien el risc de passar-se a les nostres files. Ben segur que ho haurien fet molts més encara, si no haguessin tingut llurs famílies en territori feixista. Aquells desertors van ser els primers feixistes de carn i ossos que vaig veure. Vaig quedar parat de comprovar que eren exactament iguals que nosaltres, només que portaven granota caqui. Tots arribaven amb una gana que els alçava, cosa ben natural després d’un o dos dies de rondar per la terra de ningú; però aquest detall era remarcat sempre, triomfalment, com una prova que les tropes feixistes es morien de fam. Una vegada vaig poder presenciar com un d’ells era apeixat en una casa de pagès. L’espectacle resultà bastant depriment. Un xicotàs de vint anys, de cara colrada, amb l’uniforme esparracat, seia a la gatzoneta vora el foc, engolint un plat d’estofat a una velocitat desesperada, sense parar de girar els ulls nerviosament d’ací d’allà, mirant el semicercle de milicians que el contemplaven bo i drets. Em penso que encara no estava ben segur que no fóssim uns «roigs» assedegats de sang, i que no el liquidéssim quan acabés de menjar; els homes armats que el vigilaven no paraven de donar-li copets amistosos a l’espatlla procurant tranquil·litzar-lo. Un dia memorable van arribar, d’un sol cop, quinze desertors. Van ser conduïts triomfalment a través del poble, precedits per un genet muntat en un cavall blanc. Vaig aconseguir de fer-ne una fotografia bastant borrosa que algú, més tard, em pispà.

El matí del tercer dia que érem a Alcubierre van arribar els fusells. Un sergent de cara groguenca, fosca i aspra, els anava repartint en el mateix estable. Quina decepció em vaig emportar en veure el que em van donar! Era un màuser alemany del 1896, de més de quaranta anys endarrere! Estava rovellat, amb el pany encallat i la culata de fusta esquerdada; una ullada a l’interior del canó em bastà per constatar que estava corroït sense remei. La majoria dels fusells eren per l’estil, i alguns pitjor encara, i ningú no intentà de donar les armes millors als homes que les sabien fer servir. El millor fusell del lot, que només tenia deu anys d’antigor, fou confiat a una bestioleta mig lirona, de quinze anys, que tothom anomenava el maricón. El sergent ens donà cinc minuts d’«instrucció», que consistí a explicar-nos com es carregava el fusell i com es desmuntava el pany. Molts dels milicians no havien tingut mai un fusell a les mans fins aquell dia, i molt pocs, m’imagino, sabien per a què servien els punts de mira. Ens van distribuir cartutxos, cinquanta per cap, i, després de fer-nos formar, ens vam carregar les motxilles i vam emprendre la marxa cap al front, a uns quatre quilòmetres d’allà.

La centúria, vuitanta homes i uns quants gossos, començà a enfilar-se carretera amunt, més o menys desordenadament. Cada columna de les milícies portava un gos, almenys, de mascota. Un dels pobres animals que ens acompanyaven portava les inicials POUM marcades a la pell, en lletres enormes, i s’esmunyia tot encorregut com si comprengués que no feia massa patxoca, d’aquella manera. Al cap de la columna, al costat de la bandera vermella, Georges Kopp, el robust comandament belga, muntava un cavall negre; una mica més endavant, un jovenet de la cavalleria de milícies —un cos que semblava format per bandolers de camí ral— corria amunt i avall, pujant al galop a tots els pujols que trobàvem al pas i adoptant, un cop al cim, actituds pintoresques. Els esplèndids cavalls de la cavalleria espanyola havien estat requisats en gran nombre durant la revolució i lliurats als milicians, els quals, no cal dir-ho, es divertien muntant-los fins a rebentar-los.

La carretera serpentejava entre camps grocs, erms, que no havien estat conreats des de la collita de l’altre any. Davant nostre teníem la serra baixa que es dreça entre Alcubierre i Saragossa. Ens anàvem atansant a la línia de foc, a les bombes, a les metralladores i al fang. Secretament, jo em moria de por. Sabia que el front estava tranquil, de moment; però, a diferència de la majoria dels meus companys, jo era prou gran per recordar la Gran Guerra, si bé no prou per haver-hi pres part. La guerra, per a mi, volia dir projectils rugidors i fragments d’acer disparats amb fúria; sobretot volia dir fang, polls, fam i fred. És curiós, però em feia molta més por el fred que no pas l’enemic. Mentre vaig ser a Barcelona no vaig deixar de pensar en el fred amb aprensió; fins i tot havia passat nits desvetllat pensant en el fred de les trinxeres, de les matinades grises, el toc de diana, les llargues hores de guàrdia amb el fusell glaçat, el fang gèlid que se’m ficaria a les botes. Confesso, també, que sentia com un horror en veure la mena de gent que em voltava. Ningú no es pot imaginar l’aspecte de xusma que teníem. Avançàvem amb menys cohesió que un ramat de bens; al cap de tres quilòmetres de marxa, la cua de la columna ja s’havia perdut de vista. I la meitat, ben bé, dels qui en dèiem «homes» eren infants, literalment infants, de setze anys com a màxim. I tanmateix es mostraven engrescats i excitats, davant la perspectiva d’anar al front, a l’últim. A mesura que ens atansàvem a la línia de foc, els minyons que caminaven al costat de la bandera vermella que anava davant van començar a llançar crits de «Visca el POUM!», «¡Fascistas, maricones!» i d’altres de semblants —crits que volien ser guerrers i amenaçadors, però que, sorgint d’aquelles gargamelles infantils, resultaven patètics com el miols d’un gatet—. Era terrible de pensar que els defensors de la República havien de ser aquella colla de criatures esparracades, armades amb fusells tronats que ni tan sols no sabien fer servir. Recordo que em preguntava què passaria si s’esqueia passar un avió feixista per allà, si el pilot es prendria tan sols la molèstia de llançar-se en picat i obsequiar-nos amb una ràfega de metralladora. Ben segur que de dalt estant hauria pogut veure que no érem autèntics soldats.

Quan la carretera començà d’internar-se per la serra, vam desviar-nos cap a la dreta, per escalar un estret camí de mules que s’enfilava pel vessant. En aquella regió d’Espanya les muntanyes tenen una forma curiosa, com de ferradura, amb el cim pla i els vessants molt drets, formant immensos barrancs. A les zones altes, només hi creixen arbustos i mates de bruc, i pertot sobreïxen els ossos blancs de la pedra calcària. Allà el front no era pas constituït per una línia contínua de trinxeres, que hauria estat impossible en una zona tan muntanyosa; era, simplement, una cadena de posts fortificats, que eren anomenats sempre «posicions», i situats al cim de cada pujol. Al lluny vèiem la nostra «posició» al cim d’una ferradura: una barricada de sacs de terra, una bandera vermella onejant i el fum de les fogueres. De més a prop ja ens arribà la fetor dolça, marejadora, que no vaig deixar de sentir durant totes les setmanes que seguiren. En el barranc que s’obria darrere mateix de la posició s’havien anat acumulant les escombraries de mesos: un munt putrefacte de rosegons de pa, excrements i llaunes rovellades.

Els homes de la companyia que anàvem a rellevar ja feien el farcell. Havien passat tres mesos a la línia; tenien els uniformes coberts d’una crosta de fang, les botes fetes trossos i gairebé tots anaven barbuts. El capità que comandava la posició, que es deia Levinski, però que tothom anomenava Benjamí, era un jueu polonès que parlava francès com a llengua materna; l’home sortí del seu refugi subterrani per donar-nos la benvinguda. Era un minyó més aviat baix, d’uns vint-i-cinc anys, amb uns cabells negres molt rígids i una cara pàl·lida, àvida, que en aquell període de la guerra apareixia molt bruta. Molt per damunt dels nostres caps xiulaven algunes bales perdudes. La posició era un clos semicircular, d’una cinquantena de metres de diàmetre, amb un parapet constituït per sacs de terra i terrossos de pedra calcària. A terra es veien trenta o quaranta forats que servien de refugi i semblaven caus de rates. Williams, jo i el cunyat espanyol d’en Williams vam llançar-nos corrent cap al refugi que semblava més habitable entre els més propers que es veien desocupats. A l’altra banda, un fusell disparà i despertà curiosos ecos en els pujols rocosos. Acabàvem de descarregar-nos de les motxilles i ens disposàvem a sortit del refugi quan vam sentir una altra detonació, i un dels minyons de la nostra companyia reculà, corrent, del parapet, amb la cara plena de sang. Havia disparat el seu fusell i d’una manera o altra havia aconseguit de fer-ne esclatar el pany; tenia el cuir cabellut fet tires, pels bocins de la cambra dels cartutxos. Era la nostra primera baixa i, ben característicament, no era pas obra de l’enemic.

A la tarda vam fer la nostra primera guàrdia, i en Benjamí ens acompanyà a fer un tomb per la posició. Davant el parapet hi havia un joc de trinxeres molt estretes, excavades a la roca, amb unes espitlleres d’allò més primitives, fetes amb munts de pedra calcària. Hi havia dotze sentinelles, situats en diversos punts, en les trinxeres i darrere el parapet interior. Davant la trinxera hi havia la filferrada, i a partir d’allà el vessant baixava gairebé verticalment formant un barranc que semblava insondable; enfront hi havia uns pujols nus, simples penya-segats de roca, grisos i hivernals, sense rastres de vida, ni un mal ocell. Jo vaig mirar cautelosament per una espitllera, amb l’esperança de veure la trinxera feixista.

—On és l’enemic?

En Benjamí va fer un ample gest amb la mà.

—Per allà.

(«Over zere», va dir, exactament; perquè en Benjamí parlava anglès; un anglès terrible).

—Però, on?

Pel que jo sabia de la guerra de trinxeres, els feixistes haurien hagut de ser a cinquanta o cent metres. Però no veia res; devien tenir les trinxeres molt ben dissimulades. Finalment, amb gran decepció, vaig veure cap on assenyalava en Benjamí: al cim del pujol de davant, a l’altra banda del barranc, a una distància mínima de set-cents metres, es veia el minúscul perfil d’un parapet i una bandera vermella i groga: la posició feixista! Vaig sentir-me indescriptiblement decebut. Que lluny que n’érem! A aquella distància, els nostres fusells resultaven completament inútils. Però en aquell moment sorgí una cridòria d’excitació. Dos feixistes, figuretes grises al lluny, escalaven el vessant nu del pujol de davant. En Benjamí empunyà el fusell de l’home que tenia més a prop, apuntà i premé el gallet. Clic! Un cartutx que va fer figa; vaig pensar que era un mal averany.

Els nous sentinelles, encara no van instal·lar-se a les trinxeres, van iniciar una fusellada terrible, disparant contra no res de concret. Jo veia els feixistes, petits com formigues, anant i venint darrere llur parapet, i de tant en tant un puntet negre, que era un cap, es deturava un instant, exposant-se obertament. Tanmateix, disparar hauria estat inútil. Però en aquell moment el sentinella que jo tenia a l’esquerra, abandonant el seu lloc a l’estil típicament espanyol, va córrer cap a mi, demanant-me que disparés. Vaig intentar explicar-li que a aquella distància i amb aquells fusells només per casualitat podies tocar un home. El minyó no era sinó un infant, i no parava d’assenyalar amb el fusell cap a un dels punts, amb una expressió tan àvida com la d’un gos que espera que li llancin una pedra per anar-la a cercar. Finalment, vaig posar el punt de mira a set-cents i vaig disparar. El punt va desaparèixer. Espero que la bala li passà prou a prop per fer-li fer un salt. Era la primera vegada a la vida que havia disparat contra un ésser humà.

Ara que ja havia vist el front em sentia profundament disgustat. D’allò, en deien una guerra! Si amb prou feines estàvem en contacte amb l’enemic! No vaig pas preocupar-me de mantenir el cap per dessota el nivell de la trinxera. Poc després, però, una bala em passà pel costat de l’orella, amb un xiulet maligne, i s’incrustà en el terraplè de darrere meu. Em vaig ajupir, sí senyors! Tota la vida havia jurat que no m’ajupiria la primera vegada que una bala em passés per damunt el cap; però, sembla, que el moviment és instintiu, i gairebé tothom ho fa, almenys una vegada.





III


En la guerra de trinxera hi ha cinc coses importants: la llenya, el menjar, el tabac, les espelmes i l’enemic. Aquell hivern, al front de Saragossa, l’ordre d’importància d’aquestes cinc coses era justament el que he escrit; l’enemic en darrer lloc. Deixant de banda la nit, quan sempre era possible un atac per sorpresa, ningú no es preocupava de l’enemic. Els feixistes no eren sinó uns llunyans insectes negres, que de vegades vèiem saltironar d’ací d’allà. La veritable preocupació dels dos exèrcits era la lluita contra el fred.

Haig de dir, de passada, que en tot el temps que vaig ser a Espanya vaig veure molt pocs combats. Vaig ser al front d’Aragó des del gener fins al maig, i entre gener i la darreria de març, en aquell front, no hi passà res, o molt poca cosa, a part de Terol. Pel març va haver-hi combats molt durs pels voltants d’Osca, però, personalment, vaig tenir-hi molt poca participació. Més tard, pel juny, es produí el desastrós atac contra Osca, en el qual en un sol dia van morir milers d’homes, però llavors jo ja havia estat ferit i declarat inútil. Les coses que normalment considerem més temibles en una guerra, poques vegades em van passar, a mi. Mai cap avió no llançà cap bomba prop meu; em penso que cap obús no esclatà mai a menys de cinquanta metres de mi i només una vegada vaig prendre part en un combat cos a cos (cal dir que una sola vegada ja és prou i massa). Això sí, sovint vaig trobar-me sota el foc granejat de metralladores, però generalment a distància. Fins i tot a Osca, en termes generals, et podies considerar bastant segur si prenies precaucions raonables.

Allà dalt, a les muntanyes dels voltants de Saragossa, tot plegat només es tractava de la barreja d’avorriment i d’incomoditats que comporta la vida en un front en calma, una vida tan monòtona com la d’un oficinista ciutadà, i gairebé igualment regular. Guàrdies, patrulles, excavacions; excavacions, patrulles, guàrdies. Al cim de cada pujol, feixista o lleial, un grapat d’homes pollosos cavant al voltant de llur bandera i procurant no pelar-se gaire de fred. I, dia i nit, les bales sense solta ni volta, que travessaven les valls desertes i que només per un atzar improbable arribaven a fer blanc en un cos humà. Jo, tot sovint, contemplava aquell paisatge hivernal i em meravellava de la futilitat de tot plegat. Quina mena de guerra més poc decidida! Temps abans, pels volts de l’octubre passat, s’havien lliurat combats violentíssims per la possessió de tots aquells pujols; després, com que la manca d’homes i d’armes, especialment d’artilleria, feia impossible qualsevol operació en gran escala, cada exèrcit s’havia excavat refugis i s’havia instal·lat al cim del pujol que havia conquerit. A la nostra dreta hi havia un petit post avançat, també del POUM, i en el contrafort de la nostra esquerra, una mica més endavant, una posició del PSUC es trobava davant per davant d’un contrafort més alt els cims del qual eren sembrats de petits posts feixistes. La «línia de foc» feia tantes ziga-zagues que no hi hauria hagut manera d’entendre-s’hi si no arriba a ser per la bandera que onejava a cada posició. Les banderes del POUM i del PSUC eren vermelles, i les dels anarquistes, vermelles i negres; els feixistes generalment feien onejar la bandera monàrquica, però ocasionalment arboraven la bandera de la República[2]. La vista era esplèndida, si aconseguies d’oblidar que tots els cims eren ocupats per les tropes i, per tant, eren coberts de llaunes rovellades i d’una crosta d’excrements. A la nostra dreta la serra girava cap al sud-est i deixava pas a l’ampla vall vinçada que s’estenia cap a Osca. Enmig de la plana es veien uns quants cubets minúsculs, que semblaven daus llançats damunt una taula; era la ciutat de Robres, en poder dels lleials. Als matins, sovint la vall quedava oculta sota mars de núvols, dels quals emergien els pujols, plans i blavosos, atorgant al paisatge una estranya similitud amb un negatiu fotogràfic. Més enllà d’Osca hi havia més pujols de la mateixa formació que els nostres, amb uns claps de neu que canviaven de forma cada dia. Al lluny, els monstruosos cims dels Pirineus, on la neu no es fon mai, semblava que flotessin sobre el no-res. Fins i tot al fons de la vall tot apareixia mort i nu. Els pujols de davant eren grisos i solcats d’arrugues com la pell dels elefants. Pel cel gairebé mai no es veia cap ocell. Em penso que mai no he estat a cap altre lloc on hi hagués tan poques aus. Els únics ocells que vèiem de tant en tant eren una mena de garses i les volades de perdius que de nit et sobresaltaven amb llur aleteig sobtat, i, molt rarament, vols d’àguiles que passaven molt altes, a poc a poc, generalment perseguides a trets de fusell dels quals ni tan sols no es dignaven a fer cap mena de cas.

De nits, i quan hi havia boira, sortien patrulles cap a la vall que ens separava dels feixistes. Aquestes sortides no eren gaire populars, perquè feia massa fred i era massa fàcil de perdre’s, i aviat vaig descobrir que podia obtenir permís per sortir de patrulla sempre que volia. En aquells barrancs immensos i envitricollats no hi havia camins ni pistes de cap mena; només podies trobar el camí fent diverses sortides successives i fixant-te en nous punts de referència cada vegada. En trajectòria de bala, el post feixista més proper era a set-cents metres del nostre, però l’única ruta practicable era de dos quilòmetres i mig. Era força divertit rondar per les valls obscures mentre, molt amunt, xiulaven per damunt dels nostres caps les bales perdudes. Millor que les nits eren encara els dies de boira espessa, una boira que sovint durava tot el dia i que solia aferrar-se als cims dels pujols, deixant ben clares les valls. Per apropar-te a qualsevol post feixista t’havies d’enfilar a pas de cargol; era molt difícil d’avançar en silenci per aquells vessants, entre els matolls que cruixien i les pedres calcàries que rodolaven. Fins al tercer o quart intent no vaig aconseguir d’arribar a les línies enemigues. La boira era molt espessa, i em vaig poder enfilar fins a la filferrada per escoltar. Des d’allà sentia com els feixistes enraonaven i cantaven. Tot d’una, amb gran alarma per part meva, vaig sentir que un grup baixava cap a on era jo. Vaig arrupir-me darrere una mata, que de sobte em semblà molt petita, i vaig intentar carregar el fusell sense fer soroll. Tanmateix, la patrulla trencà cap a un costat i no vaig arribar a veure els homes. Darrere la bardissa on m’amagava vaig trobar diverses relíquies de combats anteriors: un munt de cartutxeres buides, una gorra de pell amb un forat de bala i una bandera vermella, evidentment dels nostres. Me la vaig emportar de retorn a la nostra posició, on, deixant de banda tot sentimentalisme, fou esquinçada per fer-ne draps.

En arribar al front, m’havien fet caporal, o cabo, com ells en deien, i tenia sota les meves ordres una guàrdia de dotze homes. No era precisament una sinecura, especialment els primers dies. La centúria era una trepa d’homes sense cap preparació, composta principalment de minyons de menys de vint anys. En les milícies no era rar de trobar-se amb criatures d’onze i dotze anys, generalment refugiats del territori feixista que havien estat allistats com a milicians perquè resultava la manera més pràctica d’ajudar-los. Per norma general els confiaven tasques lleugeres a la rereguarda, però de vegades aconseguien d’obrir-se camí fins a la línia de foc, on constituïen una amenaça pública. Recordo que un d’aquells petits trinxes llançà una bomba de mà al foc de campament, només «per broma». A Monte Pocero em penso que no hi havia ningú de menys de quinze anys, però l’edat de mitjana devia ser bastant per dessota els vint. Als minyons d’aquesta edat, no els haurien de permetre mai d’anar a la línia de foc, perquè no poden suportar la manca d’hores de dormir, que és inseparable de la guerra de trinxera. Al principi era gairebé impossible de tenir ben vigilada la nostra posició durant les nits. Els pobres minyons de la meva secció, no tenies més remei que arrossegar-los fora del refugi estirant-los pels peus, i encara no et giraves d’esquena ja havien abandonat llurs llocs per tornar al refugi, o, a despit del fred espantós, s’adormien estintolats contra el mur de la trinxera. Sortosament, l’enemic era molt poc emprenedor. Hi havia nits que em semblava que la nostra posició hauria pogut ser presa per una vintena de minyons de muntanya armats amb escopetes d’aire comprimit o fins i tot per una vintena de noies-guies armades amb raquetes.

En aquella època, i fins molt de temps després, les milícies catalanes continuaven funcionant com al principi de la guerra. Els primers dies de la rebel·lió de Franco, les milícies havien estat creades precipitadament pels diversos sindicats i partits polítics; cada una era, essencialment, una organització política, que havia d’acatar les ordres del seu partit tant com les del Govern central. Quan, a començament del 1937, fou creat l’Exèrcit Popular, que era un exèrcit «apolític» organitzat segons el patró més o menys ordinari, les milícies de partit hi van ser teòricament incorporades. Però durant molt de temps els únics canvis que s’hi produïren van ser-ho sobre el paper; les tropes del nou Exèrcit Popular no van arribar a l’Aragó, en nombre considerable, fins al mes de juny, i fins a aquesta data el sistema de milícies continuà imperant. El punt essencial d’aquest sistema era la igualtat social entre els oficials i els homes. Tothom, des dels generals fins als soldats rasos, cobrava la mateixa paga, menjava el mateix ranxo, portava la mateixa roba i fraternitzava en termes de completa igualtat. Si volies clavar un copet amistós a l’esquena del general que manava la divisió i demanar-li un cigarret, ho podies fer, i no se n’escandalitzava ningú. Almenys en teoria, cada milícia era una democràcia i no una jerarquia. Era sabut que calia obeir les ordres, però també era sabut que quan donaves una ordre ho feies de camarada a camarada, i no de superior a inferior. Hi havia oficials i sotsoficials, però no pas una graduació militar en el sentit habitual; no hi havia títols, ni galons, ni cops de talons ni salutacions reglamentàries. Havien intentat implantar en les milícies una mena de model vivent de la societat sense classes. És clar que la igualtat no era perfecta, però ho era molt més del que no ho havia vist mai enlloc i molt més del que m’hauria semblat concebible en temps de guerra.

Però confesso que, d’antuvi, l’estat de les coses, al front, m’horroritzà. Com podia guanyar la guerra un exèrcit com aquell? Això és el que deia tothom, i, tot i que era cert, al mateix temps era irracional. Perquè, tenint en compte les circumstàncies, les milícies no haurien pogut ser gaire millors del que eren. Un exèrcit modern, mecanitzat, no s’improvisa i, si el govern hagués volgut esperar a tenir tropes ben ensinistrades, en Franco no hauria trobat cap resistència. Més tard es posà de moda criticar les milícies i afirmar que els defectes deguts a la manca d’entrenament i d’armes eren conseqüència del sistema igualitari. En realitat, una lleva de milícies acabada d’incorporar era una xusma indisciplinada no pel fet que els oficials anomenessin «camarades» els soldats rasos, sinó perquè els soldats novells, sense instruir, són sempre una xusma indisciplinada. En la pràctica, el tipus de disciplina «revolucionària», democràtica, és més segur del que es podria esperar. En un exèrcit d’obrers, la disciplina és, teòricament, voluntària. Es basa en la lleialtat de classe, mentre que la disciplina d’un exèrcit de reclutes burgès es basa, al capdavall, en la por. (L’Exèrcit Popular que substituí les milícies era un terme mitjà entre aquests dos tipus). En les milícies, els mals tractes i els abusos, tan freqüents en un exèrcit ordinari, no haurien estat tolerats ni un moment. Els càstigs militars normals existien, però només eren aplicats en cas de mancament molt greu. Quan un home es negava a obeir una ordre, no el castigaven immediatament; abans calia conjurar-lo a obeir en nom de la camaraderia. Els cínics que no tinguin cap experiència en la conducció d’homes diran de seguida que això no pot «funcionar» de cap manera; però, en la pràctica, acaba per «funcionar», a la llarga. La disciplina —fins i tot la de les pitjors lleves de les milícies— millorà visiblement amb el temps. El mes de gener, la tasca d’ensinistrar una dotzena de reclutes novells gairebé em va fer tornar blancs els cabells. El mes de maig, durant una breu temporada, vaig comandar, com a tinent, una trentena d’homes, anglesos i espanyols. Tots havíem passat mesos a la línia de foc, i mai no vaig tenir ni la més petita dificultat a fer complir una ordre o a aconseguir voluntaris per a una tasca perillosa. La disciplina «revolucionària» es basa en la consciència política, en la comprensió de per què cal obeir les ordres; això demana temps, per implantar-ho, però també demana temps la transformació d’un home en un autòmat, a còpia d’instrucció en el pati d’una caserna. Els periodistes que feien mofa del sistema de les milícies solien oblidar que les milícies havien hagut de sostenir el front mentre l’Exèrcit Popular s’entrenava a la rereguarda. I parla clarament a favor de la disciplina «revolucionària» el fet que les milícies resistissin perfectament. Perquè fins al juny del 1937 no comptaven amb cap altra força que la lleialtat de classe. Els desertors individuals podien ser afusellats —i ho eren, ocasionalment—, però si un miler d’homes haguessin decidit passar-se en grup, cap força no els ho hauria pogut impedir. Un exèrcit de reclutes normals, en les mateixes circumstàncies —sense la seva política de batalla—, s’hauria esfondrat del tot. I tanmateix les milícies van sostenir el front, encara que Déu sap que van aconseguir molt poques victòries, i les desercions individuals no hi eren freqüents. En quatre o cinc mesos que vaig passar a les milícies del POUM només vaig tenir notícia de la deserció de quatre homes, i, encara, dos d’ells eren amb tota seguretat espies que s’havien allistat per obtenir informació. Al principi, el caos evident, la manca general d’entrenament, el fet que sovint havia de discutir cinc minuts abans de veure obeïda una ordre, em deixava astorat i m’enfurismava. Jo tenia una mentalitat d’exèrcit britànic i, certament, les milícies espanyoles eren molt diferents de l’exèrcit britànic. Però, tenint en compte les circumstàncies, eren unes tropes molt millors que no hauríem pogut esperar.

I, mentrestant, llenya, sempre llenya. Al llarg de tot aquell període probablement no hi ha cap anotació en el meu diari que no es refereixi a la llenya o, més ben dit, a la manca de llenya. Ens trobàvem entre sis-cents i nou-cents metres per damunt del nivell del mar, en ple hivern, i el fred era indescriptible. La temperatura no era excepcionalment baixa, moltes nits ni tan sols glaçava, i el sol hivernal sovint brillava tota una hora a migdia; però, encara que no fes un fred molt viu, us asseguro que ho semblava. De vegades bufava un vent xiuladís que t’arrabassava la gorra i et despentinava de mala manera; d’altres vegades, la boira es ficava dins les trinxeres, omplint-les, com un líquid, i semblava que et calava fins al moll dels ossos; sovint plovia, i bastava que plogués durant un quart per fer intolerables les condicions. La prima capa de terra que cobria la roca calcària es convertia ràpidament en una mena de greix relliscós i, com que el terreny era en pendent, no hi havia manera d’afermar els peus enlloc. En les nits fosques, sovint havia caigut una dotzena de vegades en vint metres; i caure era perillós, perquè cada vegada el pany del fusell se t’omplia de fang. Durant dies seguits, la roba, les botes, les flassades i els fusells eren més o menys coberts de fang. Jo m’havia equipat amb força roba gruixuda, tanta com en podia portar, però molts dels nostres homes anaven curts de roba. Per a tota la guarnició, prop d’un centenar d’homes, només teníem dotze capots, que els sentinelles s’havien de cedir els uns als altres, i la majoria dels homes només tenien una flassada. Una nit glaçada vaig anotar en el meu diari la llista completa de tota la roba que portava. És interessant per demostrar la quantitat de roba que un cos humà pot arribar a portar. Duia calçotets i samarreta gruixuts, una camisa de franel·la, dos jerseis, una jaqueta de llana, una jaqueta de pell de porc, pantalons de pana, bandes, uns mitjons gruixuts, botes, una trinxera, un tapaboques, guants de pell, folrats, i una gorra de llana. I, això no obstant, tremolava com la fulla a l’arbre. Confesso, tanmateix, que sóc extraordinàriament sensible al fred.

La llenya era l’única cosa realment important. El pitjor del cas era que, pràcticament, no hi havia manera d’aconseguir-ne. La nostra miserable muntanya, ni en els millors temps, no havia tingut gaire vegetació, i durant mesos seguits havia estat espoliada pels glaçats milicians, amb el resultat que ja feia temps que qualsevol tronquet més gruixut que un dit havia estat cremat. Quan no menjàvem o dormíem o fèiem la guàrdia o executàvem qualsevol altre servei, baixàvem a la vall, darrere la nostra posició, en cerca de combustible. Tots els records que conservo d’aquella època són records d’escalades, a quatre grapes, amunt i avall per vessants gairebé perpendiculars, per la rugosa roca calcària que et destrossava les botes, arrencant àvidament branquetes de qualsevol cosa. Tres homes, escorcollant durant un parell d’hores, podien arreplegar prou combustible per mantenir encesa la foguera del refugi durant cosa d’una hora. L’avidesa amb què cercàvem la llenya ens convertí tots en veritables botànics. Vam arribar a classificar segons llurs qualitats combustibles totes les plantes que creixien a la muntanya, les diverses herbes i bardisses que anaven bé per encendre el foc però que es consumien en pocs minuts, el romaní i l’argelaga, que cremaven bé quan el foc ja era ben encès, els rebrots de roure, més petits que les mates de matallops, que eren pràcticament incombustibles. Hi havia una mena de canyota seca que era magnífica per encendre el foc, però només se’n trobava al cim, a l’esquerra de la posició, i allà et trobaves sota el foc de l’enemic. Si els metralladors feixistes et veien, et dedicaven tot un tambor de municions. Generalment apuntaven massa enlaire i les bales ens passaven cantant com ocells per damunt dels caps, però de vegades esberlaven la roca calcària perillosament a prop, i llavors et llançaves de cara a terra. Però continuaves collint canyota; la llenya abans que res!

Al costat del fred, les altres incomoditats semblaven insignificants. No cal dir que tots anàvem permanentment bruts. L’aigua, com els queviures, ens arribava, a llom de mula, d’Alcubierre; ens en tocava un quart de galó per dia i per home. Era una aigua horrible, no gaire més transparent que la llet. En teoria, ens havia de servir exclusivament per a beure, però jo sempre me’n reservava una mica per rentar-me als matins. Acostumava a rentar-me un dia i afaitar-me l’endemà; per a totes dues coses no n’hi havia pas prou. La posició pudia abominablement, i part defora del petit clos de la barricada hi havia excrements pertot. Alguns milicians tenien el costum de defecar dins la trinxera, un costum ben empipador quan l’havies de recórrer a les fosques. Però la brutícia mai no em preocupà. La gent en fa molts escarafalls, de la brutícia; massa. És sorprenent de constatar amb quina rapidesa t’aveses a prescindir del mocador i a menjar en el mateix plat on et rentes. Quant a dormir bo i vestit, al cap d’un o dos dies tampoc no era cap molèstia. Naturalment, era impossible de treure’s la roba, i especialment les botes, a la nit; calia estar a punt per acudir immediatament en cas d’atac. En vuitanta nits, només em vaig despullar tres vegades, si bé sempre que podia em treia la roba durant el dia. Encara feia massa fred per als polls, però les rates i els ratolins abundaven. N’hi ha molts que diuen que on hi ha rates no hi ha mai ratolins, però el cert és que conviuen perfectament quan hi ha prou menjar per a tots.

En altres aspectes no estàvem tan mal proveïts. El menjar era prou bo, i el vi era abundós. Cada dia ens donaven un paquet de cigarrets, i cada dia per altre una capsa de llumins; i de tant en tant ens repartien espelmes i tot. Eren unes espelmes molt primes, com les dels pastissos d’aniversari, i tothom suposava que procedien de les esglésies saquejades. Cada refugi obtenia diàriament un decímetre de candela, que cremava uns vint minuts. En aquella època encara podíeu comprar espelmes, i jo me n’havia emportades unes quantes lliures. Més endavant, l’escassetat d’espelmes i de llumins arribà a fer angoixosa l’existència. No ens adonem de la importància d’aquestes coses fins que ens quedem sense. En una alarma nocturna, per exemple, quan tots els ocupants del refugi cerquen el fusell a les palpentes i es trepitgen els uns als altres, poder encendre un llum et pot salvar la vida. Tots els milicians tenien un encenedor amb uns quants metres de metxa d’aquella groga. Juntament amb el fusell, el peladits de metxa era el nostre tresor més important. El peladits tenia el gran avantatge que es podia encendre a ple vent, però no feia flama, de manera que no servia per encendre foc. Quan l’escassetat de llumins arribà a l’extrem més accentuat, si volíem produir una flama havíem de buidar un cartutx i encendre la pólvora amb les guspires del peladits.

Era una vida ben extraordinària, la que fèiem allà; una manera extraordinària de fer la guerra, si d’allò se’n podia dir guerra. Tota la milícia en pes protestava contra la inacció i clamava constantment per saber per què no ens permetien atacar. Però era ben clar que encara trigaríem a entrar en batalla, si no la iniciava l’enemic. Georges Kopp, quan feia els seus periòdics tombs d’inspecció, es mostrava ben franc amb nosaltres. «Això no és una guerra —solia dir—, sinó una òpera còmica, amb alguna que altra defunció ocasional». En realitat, la immobilitat del front d’Aragó obeïa a unes causes polítiques de les quals jo no sabia res, en aquell temps; però les dificultats purament militars —a part de la manca de reserves d’homes— eren òbvies per a tothom.

Per començar hi havia la naturalesa de la regió on ens trobàvem. La línia de foc, la nostra i la dels feixistes, es trobava situada en posicions d’una força natural immensa, a les quals, generalment, no es podia arribar sinó per una sola banda. Bastaven unes quantes trinxeres perquè les posicions resultessin imbatibles per a la infanteria, si aquesta no atacava amb una enorme superioritat numèrica. En la nostra posició i en la majoria de les que teníem al voltant, una dotzena d’homes amb un parell de metralladores haurien pogut oferir resistència eficaç contra un batalló sencer. Situats en els cims com ens trobàvem, hauríem constituït uns blancs deliciosos per a l’artilleria; però no n’hi havia. De vegades, tot contemplant el paisatge, desitjava —i ben apassionadament— tenir un parell de bateries de canons. Amb una de sola hauria estat possible destruir les posicions enemigues, una darrere l’altra, com qui trenca nous amb un martell. Però en el nostre bàndol, de canons, simplement, no n’hi havia. Els feixistes aconseguien ocasionalment portar un o dos canons de Saragossa i disparar uns quants obusos, però tan pocs que mai no arribaven a trobar l’angle de tir, i els obusos queien, inofensivament, en els barrancs deserts. Contra les metralladores i sense artilleria, només es poden fer tres coses: cercar un bon refugi a distància prudencial —quatre-cents metres, per exemple—, llançar-se a un avenç per camp obert i quedar trinxat, o realitzar atacs nocturns en petita escala, que no alteraran la situació general. Pràcticament, les alternatives són l’estancament o el suïcidi.

A més a més, l’absència de materials de guerra de tota mena era completa. Cal fer un esforç per comprendre la pobresa de l’armament de les milícies en aquella època. Qualsevol escola pública de l’OTC[3] a Anglaterra té més semblança amb un exèrcit que no en teníem nosaltres. La misèria del nostre armament era tan astoradora que val la pena d’esmentar-la amb detall.

Per a aquell sector del front, el conjunt de l’artilleria consistia en quatre morters de trinxera amb quinze projectils per a cada canó. Naturalment, eren massa preciosos per poder-los disparar, i els morters restaven emmagatzemats a Alcubierre. De metralladores, n’hi havia una mitjana d’una per cada cinquanta homes; eren armes antiquades però prou exactes per disparar a distàncies de tres-cents o quatre-cents metres. Per a distàncies superiors, només teníem els fusells, i la majoria eren pura ferralla. De fusells, en corrien de tres tipus. El primer era el màuser llarg. Els d’aquest tipus rarament tenien menys de vint anys d’antigor; els punts de mira eren tan poc útils, aproximadament, com un comptaquilòmetres espatllat, i la majoria tenien l’ànima del canó corroïda; de cada deu, però, n’hi havia un de passador. Després hi havia el màuser curt, o mosquetó, que en realitat era una arma de cavalleria. Els mosquetons eren més populars que els altres, perquè eren més lleugers de portar i no resultaven tan incòmodes a la trinxera, i també perquè eren relativament nous i semblaven eficients. En realitat eren gairebé inútils. Tots eren reconstruïts; els panys no corresponien mai als fusells, i el setanta-cinc per cent es podia donar per fet que s’encasquetarien al cap de cinc trets. També hi havia alguns fusells Winchester. Donava gust de disparar-hi, però eren d’una inexactitud fabulosa, i, com que els cartutxos dels Winchester no tenien pintes, a cada tret havies de tornar a carregar l’arma. Les municions eren tan escasses que a cada soldat que era enviat a la línia de foc només li proporcionaven cinquanta bales i, encara, la majoria, de la pitjor qualitat. Els cartutxos de fabricació espanyola eren sempre reconstruïts i capaços d’encasquetar l’arma millor. Els cartutxos mexicans eren més bons i per això els reservaven per a les metralladores. Les millors municions eren les alemanyes, però no en corrien gaires, perquè només ens arribaven a través dels presoners i els desertors. Jo sempre portava a la butxaca una pinta de municions alemanyes o mexicanes per a un cas. Però, en la pràctica, quan arribava el cas rarament disparava, de tanta por que tenia que l’andròmina no se m’encasquetés i de tant com desitjava reservar-me almenys una bala que funcionés.

No teníem cascos metàl·lics, ni baionetes, i amb prou feines revòlvers o pistoles; de bombes de mà, ens en tocava una a cada cinc o deus homes. La bomba utilitzada en aquella època era un objecte temible conegut amb el nom de «bomba FAI» perquè havia estat fabricada pels anarquistes els primers dies de la guerra. Funcionava segons el principi de la bomba Mills, però la palanca restava assegurada per una cinta i no per una agulla. Calia trencar la cinta i afanyar-se a desprendre’s de la bomba més de pressa que corrents. D’aquelles bombes, en deien que eren «imparcials»: mataven l’home al qual eren llançades i l’home que les llançava. N’hi havia encara d’altres tipus, més primitives però probablement una mica menys perilloses, vull dir per al qui les llançava. Fins a la darreria de març no vaig veure cap bomba de mà digna de ser llançada.

A part de les armes, anàvem curts de tota la resta d’articles necessaris per fer una guerra. No teníem mapes, per exemple. L’estudi cartogràfic d’Espanya no s’havia fet mai a fons, i els únics mapes detallats d’aquella zona eren els vells mapes militars, que aleshores gairebé tots estaven a mans dels feixistes. No teníem telèmetres, ni telescopis, ni periscopis, ni altres prismàtics que alguns de propietat particular, ni bengales o llums Very, ni alicates, ni eines d’armer, ni amb prou feines material de neteja. Semblava que els espanyols no havien sentit parlar mai de les baquetes, i una vegada que jo me’n vaig fer una es van quedar parats. Quan volies netejar el fusell acudies al sergent, el qual posseïa una llarga vareta de llautó, invariablement torçada i que, per tant, ratllava l’interior del canó. Ni tan sols teníem oli de màquina. Havies de greixar el fusell amb oli d’oliva, quan en trobaves; en diverses ocasions jo vaig greixar el meu amb vaselina, colcrem i fins i tot amb llard. Tampoc no hi havia llanternes elèctriques; calculo que en aquella època no n’hi havia ni una en tot el nostre sector del front, i per a comprar-ne una t’hauries hagut d’arribar a Barcelona, i encara hauries tingut dificultats per trobar-n’hi.

A mesura que passava el temps, i els trets esparsos petaven entre els pujols, vaig començar a preguntar-me, amb escepticisme creixent, si passaria mai res que aportés una mica de vida, o, més ben dit, una mica de mort, a aquella guerra tan ensopida. En realitat lluitàvem contra la pulmonia més que contra els homes. Quan les trinxeres es troben a més de cinc-cents metres les unes de les altres, no pren mal ningú si no és per accident. És cert que hi havia baixes, però la majoria dels ferits s’havien fet mal ells mateixos. Si no ho recordo malament, els primers cinc ferits que vaig veure a Espanya havien pres mal amb llurs armes, no pas intencionadament, sinó per poca traça o per descuit. Els nostres fusells tronats ja eren un perill per si sols. N’hi havia que tenien el mal costum de disparar-se sols, només de tocar de culata a terra; per culpa d’això vaig veure un soldat que s’havia foradat la mà ell mateix. I, a les fosques, els reclutes novençans sempre es disparaven entre ells. Un vespre, quan tot just fosquejava, un sentinella m’engegà un tret a una vintena de metres, però errà la punteria per un metre; Déu sap quantes vegades la manca de punteria espanyola m’ha salvat la vida. Una altra vegada, jo havia sortit de patrulla, no sense abans haver avisat el comandant de guàrdia. Però en tornar vaig ensopegar amb una mata; el sentinella, sobresaltat, cridà que arribaven els feixistes i vaig tenir el plaer de sentir com el comandant de guàrdia donava l’ordre que obrissin foc ràpid contra meu. No cal dir que em vaig llançar a terra, de bocaterrosa, i les bales em van passar inofensivament per damunt. Als espanyols, almenys als joves, no hi ha manera de fer-los comprendre que les armes de foc són perilloses. Un dia, més endavant, jo estava fotografiant un grup de metralladors amb llur arma apuntada directament cap a mi.

—No dispareu, eh? —vaig dir, mig en broma, tot enfocant la màquina.

—No, home, no dispararem.

Acabaven de dir-ho quan sonà un estrèpit espantós i una ràfega de bales em passà pel costat de la cara, tan a prop que em vaig sentir a la galta la picada dels grans de pólvora. Ho van fer sense voler, però els metralladors ho van considerar com una gran broma. I això que pocs dies endarrere havien vist un muler mort accidentalment per un comissari polític que feia el ximple amb una pistola automàtica i havia introduït cinc bales als pulmons del muler.

Les difícils contrasenyes que l’exèrcit utilitzava en aquella època eren una altra font de perill. Eren d’aquesta mena de contrasenyes tan empipadores en les quals cal contestar una paraula amb una altra. Generalment eren de naturalesa estimulant i revolucionària, com ara Cultura-progrés, o Serem invencibles, i sovint als ignorants sentinelles els era impossible de recordar aquells mots tan elevats. Recordo que una nit la contrasenya era Catalunya heroica, i un minyó camperol cara-rodó que es deia Jaume Domènech em va emprendre, tot torbat, i em demanà:

—Heroica… què vol dir, heroica?

Li vaig explicar que volia dir el mateix que valenta. Poc després, el minyó pujava com podia cap a la trinxera, en la fosca, i el sentinella li cridà:

—Alto! Catalunya!

—Valenta —cridà en Jaume, convençut que deia el que havia de dir.

Bang!

Per sort, el sentinella errà el tret. En aquella guerra, tothom errava sempre el tret, quan era humanament possible.





IV


Quan ja feia cosa de tres setmanes que era al front, arribà a Alcubierre un contingent de vint o trenta homes enviats d’Anglaterra per l’ILP, i, per tal d’aplegar els anglesos en aquell front, en Williams i jo vam ser enviats a unir-nos-hi. La nostra nova posició era a Monte Oscuro, uns quants quilòmetres més cap a l’oest i a les envistes de Saragossa.

La posició es trobava dalt de tot d’una esmolada carena de roca calcària, amb refugis excavats horitzontalment en el vessant, com caus de conill. Els refugis arribaven molt endins de la muntanya, i al fons eren foscos com una gola de llop i tan baixos de sostre que ni de genolls no hi cabies, i encara menys dret. Als cims de la nostra esquerra hi havia dues posicions més del POUM, una de les quals tenia fascinats tots els homes del front perquè hi havia tres milicianes que hi feien la cuina. No eren precisament boniques, però, això no obstant, calgué posar la posició fora de l’abast dels homes de les altres companyies. A cinc-cents metres a la nostra dreta hi havia un post del PSUC, en el revolt de la carretera d’Alcubierre. Era en aquell punt, exactament, on la carretera canviava de mans. De nit vèiem els llums dels nostres camions de subministraments que venien d’Alcubierre i, simultàniament, els dels feixistes que procedien de Saragossa. També vèiem la ciutat de Saragossa, una estreta cinta de llums, com els ulls de bou il·luminats d’un vaixell, a uns vint quilòmetres cap al sud. Les tropes del Govern veien la ciutat a aquella distància des de l’agost del 1936, i continuaven veient-la-hi.

Nosaltres érem una trentena d’homes, tots anglesos menys en Ramon, el cunyat d’en Williams; hi havia, a més, una dotzena de metralladors espanyols. A part d’un o dos indesitjables —sempre inevitables, perquè les guerres atreuen la gentussa—, els anglesos constituïen un grup excepcionalment recomanable, tant físicament com mentalment. Potser el millor de la colla era en Bob Smillie —nét del famós líder dels miners—, que més tard morí d’una mort horrible i poca-solta a València. Parla molt a favor del caràcter espanyol el fet que els anglesos i els espanyols sempre van confraternitzar d’allò més bé, malgrat les dificultats del llenguatge. Vam descobrir que tots els espanyols coneixien dues expressions angleses. Una era ok, baby, i l’altra un mot emprat per les prostitutes de Barcelona en llurs relacions amb els mariners anglesos i que em temo que el linotipista es resistiria a reproduir.

També allà el front estava tranquil, a part dels escadussers xiulets de les bales perdudes i, molt rarament, l’estrèpit d’un morter enemic que ens feia córrer tots cap a la trinxera del cim per veure on anaven a parar els obusos. Allà teníem l’enemic una mica més a prop, a uns tres-cents o quatre-cents metres, potser. La posició feixista més pròxima es trobava exactament davant nostre; hi havia un niu de metralladores, les espitlleres del qual constantment ens temptaven a malversar cartutxos. Els feixistes rarament es prenien la molèstia de disparar els fusells. Però, això sí, engegaven ràfegues de metralladora molt ben dirigides contra qualsevol que es deixés veure massa. Això no obstant, vam trigar deu dies o més a tenir la primera baixa. Els soldats que teníem enfront eren espanyols, però segons els desertors hi havia entre ells uns quants sotsoficials alemanys. Temps endarrere, semblava, també hi havia hagut moros —pobrets, i quin fred que devien haver passat, allà!—, perquè en la terra de ningú hi havia el cadàver d’un moro que constituïa una de les curiositats locals. A dos o tres quilòmetres a la nostra esquerra, la línia deixava de ser contínua i hi havia una extensió de terreny baix i cobert de boscúria, que no era ni dels enemics ni nostra. Tant ells com nosaltres hi patrullàvem de dies. En pla de boy scout resultava força divertit, encara que mai no vaig veure cap patrulla feixista sinó a uns quants centenars de metres de distància. Arrossegant-te sobre el ventre, et podies internar per les línies enemigues i fins i tot arribaves a veure la casa de pagès amb la bandera monàrquica que era el quarter general feixista local. De vegades hi engegàvem un raig de trets de fusell i corríem a cobrir-nos abans que la metralladora ens pogués localitzar. Suposo que vam trencar-ne uns quants vidres, però disparàvem des de més de vuit-cents metres lluny, i amb els nostres fusells no podies estar segur ni de tocar una casa, a aquella distància.

Els dies solien ser clars i freds; de vegades a migdia feia força sol, però el fred persistia. Ça i lla, en el sòl dels vessants muntanyosos, vèiem els primers brots verds del safrà i dels iris que treien el nas; evidentment, s’atansava la primavera, però molt a poc a poc. Les nits eren més fredes que mai. Quan havíem de fer guàrdia de matinada, solíem aplegar les brases que quedaven a la cuina i ens hi plantàvem damunt, drets. Les botes en patien, és clar, però els peus ho agraïen. Hi havia matins, tanmateix, en què per veure l’espectacle de la sortida del sol entre els cims gairebé valia la pena de saltar del llit a aquelles hores tan intempestives. Jo odio les muntanyes, fins i tot com a espectacle. Però, de vegades, veure apuntar l’alba darrere els cims que teníem a l’esquena, els primers raigs de sol daurats, com espases que fendien la fosca, i després la claror creixent i els mars de boira vermella que es perdien a distàncies inconcebibles, eren una cosa que valia la pena de ser vista, fins i tot després de tota una nit de vetlla, quan tenies les cames balbes dels genolls en avall, i pensaves, lúgubrement, que no hi havia cap esperança de tornar a menjar res fins al cap de tres hores. Durant aquella campanya vaig veure més sortides de sol que en tota la resta de la meva vida passada… i futura, espero.

El fet de ser tan pocs homes volia dir que les guàrdies havien de ser més llargues i els serveis més pesats. Jo començava a acusar la manca d’hores de dormir, que és inevitable en la mena més tranquil·la de guerra. A part de les guàrdies i les patrulles, les alarmes nocturnes eren constants, i, a més, no hi havia manera de dormir com calia en aquells horribles forats excavats a terra, i amb els peus glaçats. Calculo que els tres o quatre primers mesos que vaig passar al front vaig passar més de dotze vegades vint-i-quatre hores seguides sense dormir gens; i, de nits ben dormides, tampoc no en devia passar més d’una dotzena. Vint o trenta hores de son a la setmana era la mitjana normal. Els efectes d’això no eren tan dolents com es podria pensar; et senties com embrutit, i l’esforç de pujar i baixar pels vessants esdevenia més dur i no pas més fàcil, però et trobaves bé i constantment tenies gana —i quina gana, valga’m Déu!—. Qualsevol menjar et semblava bo, fins i tot les eternes mongetes seques, que, a Espanya, tothom acabà per odiar només de veure-les. L’aigua, la poca que teníem, ens arribava de molts quilòmetres enllà, portada per mules o per petits i dissortats ases. No sé per què, els pagesos aragonesos tractaven molt bé llurs mules; però, els ases, els tractaven abominablement. Si un ruc es negava a tirar endavant, acostumaven a clavar-li una puntada de peu als testicles. El proveïment d’espelmes havia cessat i els llumins escassejaven. Els espanyols ens van ensenyar a fer llums d’oli d’oliva amb un pot de llet condensada, una pinta de cartutxos i un tros de drap. Si tenies oli, cosa que no era freqüent, el giny cremava, amb una flama fumosa i vacil·lant, que equivalia a la quarta part d’una espelma, el justet per poder veure on tenies el fusell.

Semblava que no hi havia esperances que es produís cap combat de debò. En sortir de Monte Pocero, jo havia comptat els meus cartutxos i havia constatat que en prop de tres setmanes només havia disparat tres vegades contra l’enemic. Diuen que per matar un home cal disparar mil bales i a aquell ritme trigaria vint anys a matar el meu primer feixista. A Monte Oscuro les línies eren més a prop i disparàvem més sovint, però estic pràcticament segur que no vaig tocar mai ningú. En realitat, en aquell front i en aquell període de la guerra, la veritable arma no era pas el fusell, sinó el megàfon. Com que no podies matar l’enemic, l’escridassaves. Aquest mètode de combat és tan extraordinari que cal explicar-lo.

Sempre que les línies eren prou a prop perquè fos possible de fer-se sentir per l’enemic, els crits eren freqüents de trinxera a trinxera. Nosaltres cridàvem: «Feixistes! Maricons!». I els feixistes: «¡Viva España! ¡Viva Franco!», o, quan sabien que tenien anglesos enfront: «¡Iros a casa, ingleses! ¡No queremos extranjeros!». En la banda del Govern, en les milícies dels partits, la propaganda a crits per minar la moral enemiga havia arribat a esdevenir una tècnica regular. En totes les posicions adequades, els homes, generalment els metralladors, rebien l’ordre de fer crits, i els proporcionaven megàfons. En general, cridaven un text preparat prèviament, ple de sentiments revolucionaris, explicant als soldats feixistes que no eren sinó uns mercenaris del capitalisme internacional, que lluitaven contra llur pròpia classe, etc., etc., i urgint-los a passar-se al nostre costat. Això era repetit una i altra vegada per diversos homes que es rellevaven; de vegades la funció durava tota la nit. És indiscutible que el truc obrava efectes; tothom estava convençut que els desertors feixistes obraven influïts per la propaganda. Si ho pensem una mica, i ens imaginem un pobre sentinella —molt probablement membre d’un sindicat socialista, incorporat a files obligatòriament—, pelant-se de fred en el seu post, és lògic de suposar que l’eslògan de «No lluitis contra la teva pròpia classe!», repetit una i altra vegada en la fosca, li havia de produir una gran impressió. Era molt possible que fos el que el decidís a desertar. No cal dir que aquesta manera de fer no lliga gens amb la concepció anglesa de la guerra. Confesso que la primera vegada que en vaig ser testimoni em vaig quedar parat i escandalitzat. La idea d’intentar convertir l’enemic en comptes de matar-lo em semblà un disbarat! Ara penso que des de tots els punts de vista és una maniobra legítima. En la guerra de trinxeres ordinària, quan no hi ha artilleria, és extremament difícil de causar baixes a l’enemic sense sofrir-ne un nombre igual. Si pots eliminar un cert nombre d’enemics induint-los a desertar, millor que millor; els desertors resulten més útils que els cadàvers, perquè poden proporcionar informació. Però, al principi, tots ens sentíem decebuts; ens feia pensar que els espanyols no es prenien aquella guerra prou seriosament. L’home que s’encarregava de llançar els crits en el post del PSUC que teníem a la dreta era un veritable artista en l’especialitat. De vegades, en comptes de cridar eslògans revolucionaris, es limitava a explicar als feixistes que nosaltres menjàvem molt més bé que ells. La seva descripció de les racions del Govern era pura literatura d’imaginació. «Torrades amb mantega!», senties que deia la seva veu, desvetllant l’eco en la vall solitària. «Ara mateix estem menjant torrades amb mantega, aquí! I quines torrades amb mantega!». Estic segur que, com la resta de nosaltres, feia setmanes, i mesos i tot, que l’home no havia vist la mantega, però en la nit glaçada l’al·lusió a les torrades amb mantega devia fer dentetes als feixistes. Fins i tot a mi se’m feia la boca aigua, tot i saber que mentia.

Un dia de febrer vam veure un avió enemic que s’apropava. Com de costum, vam treure al descobert una metralladora i, aixecant el canó enlaire, tothom es va ajeure de cara al cel per poder apuntar bé. No valia la pena de bombardejar les nostres posicions isolades i generalment els pocs aparells feixistes que passaven per allà feien marrada per esquivar el foc de les metralladores. Aquesta vegada l’avió se’ns atansava directament, massa amunt per poder-li disparar, i deixà caure, en lloc de bombes, una munió de cosetes blanques que pampalluguejaven i esvoletegaven en l’aire. En van caure unes quantes dins la nostra posició. Eren exemplars d’un diari feixista, El Heraldo de Aragón, amb la notícia de la caiguda de Màlaga.

Aquella nit els feixistes van fer una mena d’atac avortat. Jo acabava de ficar-me al refugi, mig mort de son, quan passà un núvol de bales per damunt els nostres caps, i algú, des del parapet, cridà: «Ens ataquen!», Vaig empunyar el fusell i vaig esmunyir-me cap al meu lloc, que era al cim de la posició, al costat de la metralladora. La fosca era impenetrable i el soroll estrepitós, diabòlic. Calculo que el foc de cinc metralladores ens plovia damunt, a part de les fortes explosions provocades per les bombes de mà que els feixistes, estúpidament, llançaven per damunt de llur parapet. La fosca era intensa. A baix, a la vall, a la nostra esquerra, jo veia els esclats verdosos dels fusells en el punt on un petit grup de feixistes, probablement una patrulla, avançava. Les bales xiulaven al voltant nostre en la fosca, crac-xiu-crac. Uns quants obusos van passar xiulant, molt amunt, però van anar a caure lluny i (com de costum en aquella guerra) la majoria no van esclatar. Vaig passar una mala estona quan una altra metralladora obrí el foc des d’un cim, darrere nostre —en realitat l’arma havia estat instal·lada allà per cobrir-nos, però, de moment, em vaig pensar que estàvem voltats—. Després la nostra metralladora s’encasquetà, com ho feia sempre a causa d’aquells cartutxos infectes, i a les fosques no hi havia manera de trobar la baqueta. Era evident que no podíem fer altra cosa que quedar-nos quiets i morir. Els metralladors espanyols no es dignaven a cobrir-se, sinó que fins i tot s’exposaven deliberadament, de manera que jo vaig haver de fer el mateix. Tot i que fou ridícula, l’experiència resultà molt interessant. Era la primera vegada que jo em trobava sota el foc i, amb gran humiliació per part meva, vaig descobrir que estava terriblement espantat. Observo que sempre et passa el mateix quan et trobes sota un foc granejat: no és tant la por que et feriran com el fet de no saber on et feriran. Et passes tota l’estona preguntant-te on et tocarà la bala i això desperta una desagradable sensibilitat en tot el cos.

Al cap d’una o dues hores, el foc minvà i acabà per cessar. En total només havíem tingut una baixa. Els feixistes havien emplaçat un parell de metralladores en terra de ningú, però s’havien mantingut a una distància prudencial i no havien intentat assaltar el nostre parapet. De fet no atacaven; es limitaven a malversar municions i a fer soroll per celebrar la caiguda de Màlaga. De tot plegat, el més important fou que allò m’ensenyà a llegir els comunicats de guerra en els diaris amb una mica menys d’ingenuïtat. Un o dos dies més tard els diaris van publicar informacions sobre un tremend atac amb cavalleria i tancs (per un vessant perpendicular!) que havia estat anul·lat pels heroics anglesos.

Quan els feixistes ens van dir que havien ocupat Màlaga, no en vam fer cas, pensant que era mentida, però l’endemà els rumors eren més convincents, i un o dos dies després, la caiguda de Màlaga fou reconeguda oficialment. La trista història s’anava coneixent a poc a poc, gradualment: que la ciutat havia estat evacuada sense un sol tret i que la fúria dels italians havia recaigut, no pas en les tropes, que ja havien marxat, sinó en la població civil que havia estat perseguida i metrallada al llarg de cent cinquanta quilòmetres. Les noves van produir una impressió terrible en tot el front, perquè, fos quina fos la veritat, tots els milicians creien que la caiguda de Màlaga havia estat obra d’alguns traïdors. Va ser la primera vegada que vaig sentir parlar de traïdoria o de dissensions internes. Això introduí en el meu esperit el primer dubte vague sobre aquella guerra, en la qual, fins llavors, la raó i l’error m’havien semblat tan bellament simples.

A mitjan febrer vam sortir de Monte Oscuro i ens van enviar, juntament amb totes les tropes que el POUM tenia en aquell sector, a unir-nos a l’exèrcit que assetjava Osca. Fou un viatge de vuitanta quilòmetres, amb camió, a través de la plana hivernal, on els ceps podats encara no rebrotaven i l’ordi d’hivern tot just treia el lluc en el sòl aterrossat. A quatre quilòmetres de les nostres noves trinxeres, Osca brillava, petita i clara com una ciutat de casetes de nines. Mesos abans, quan vam prendre Siétamo, el general que comandava les tropes del Govern havia dit alegrement: «Demà prendrem cafè a Osca». No ho encertà pas. «Demà prendrem cafè a Osca» havia esdevingut una dita còmica en tot l’exèrcit. Si mai torno a Espanya, no penso pas deixar d’anar a prendre una tassa de cafè a Osca.





V


A l’est d’Osca, fins a la darreria de març, no passà res, gairebé literalment res. Érem a mil dos-cents metres de l’enemic. Quan els feixistes van veure’s obligats a replegar-se a Osca, les tropes de l’exèrcit republicà que defensaven aquella part de la línia no es van mostrar gaire zeloses en llur avenç, amb el resultat que la línia feia una mena de bossa. Més tard caldria avançar-la —tasca difícil sota el foc enemic—, però de moment era exactament com si l’enemic no existís; l’únic que ens preocupava era lluitar contra el fred i aconseguir queviures.

I, mentrestant, la rutina diària —més particularment nocturna—, la tasca corrent. Guàrdies, patrulles, excavacions; fang, pluja, vent, i de vegades neu i tot. Fins ben entrat l’abril les nits no van començar a ser una mica menys fredes. A dalt de l’altiplà, els dies de març eren molt semblants als d’Anglaterra, amb uns cels blaus, molt clars, i unes ventades que no paraven. L’ordi d’hivern ja pujava un pam de terra, en els cirerers es veien botons rosats (allà la línia de foc passava a través d’horts i fruiterars abandonats), i escorcollant les valls trobaves violetes i una mena de jacints silvestres que eren com una varietat minsa de les campanetes blaves. Immediatament darrere la línia de foc corria un rierol verdós, escumejant, magnífic, la primera aigua transparent que veia des que havia arribat al front. Un dia, fent el cor fort, vaig ficar-me al riu per prendre el primer bany des de feia sis setmanes. Va ser el que en podríem dir un bany ràpid, perquè l’aigua era pràcticament aiguaneu, i no devia estar a gaire més de zero.

I, mentrestant, no passava res, no passava mai res. Els anglesos acostumaven a dir que allò no era una guerra, sinó una fastigosa pantomima. Rares vegades ens trobàvem sota el foc directe dels feixistes. L’únic perill, l’oferien les bales perdudes, que, com que la línia de foc s’encorbava cap endavant a banda i banda nostra, venien de diverses direccions. Totes les baixes, aquella temporada, eren causades per bales perdudes. Arthur Clinton va rebre una bala misteriosa que li estellà el muscle esquerre i, temo, li inutilitzà el braç per sempre. També hi havia una mica de canoneig, però extraordinàriament ineficaç. Els xiulets i les explosions dels obusos eren considerats més aviat com una petita diversió. Els feixistes mai no disparaven els obusos contra el nostre parapet. A pocs centenars de metres darrere nostre hi havia una casa de pagès, anomenada La Granja, amb grans dependències exteriors, que era utilitzada com a magatzem, quarter general i cuina d’aquell sector de la línia. La Granja era el blanc que s’havien fixat els canoners feixistes, però es trobaven a cinc o sis quilòmetres de distància, i mai no apuntaven prou bé per fer altra cosa que trencar els vidres de les finestres i escrostonar les parets. Només corries perill si per atzar estaves pujant per la carretera quan començava el canoneig i els obusos queien als camps a banda i banda. Gairebé immediatament aprenies l’art misteriós de calcular, pel so de l’obús, si queia gaire a prop. Els obusos que els feixistes disparaven en aquella època eren certament dolents. Tot i que eren de 150 mm, tot just deixaven un cràter de dos metres de diàmetre per un de profunditat, i almenys un de cada quatre no esclatava. Circulaven les acostumades històries romàntiques de sabotatge en les fàbriques feixistes i d’obusos que no esclataven i a l’interior dels quals, en comptes de càrrega, es trobava un tros de paper amb la inscripció: «Front roig», però jo no en vaig veure mai cap. La veritat era que els obusos eren desesperadament vells; algú trobà una espoleta de llautó que portava la data: 1917. Els canons feixistes eren del mateix tipus i del mateix calibre que els nostres, i els obusos que no esclataven eren sovint reconstruïts i tornats a disparar. Es deia que hi havia un vell obús, que ja tenia nom i tot, que cada dia anava amunt i avall sense esclatar mai.

De nits hom solia enviar reduïdes patrulles a terra de ningú; els homes s’amagaven en els sots, prop de les línies feixistes i paraven l’orella per si sentien remors (tocs de trompeta, botzines de camió, etc.) que indiquessin activitat a Osca. Les anades i vingudes de les tropes feixistes eren constants i, a través de les informacions dels homes de les patrulles, en podíem calcular aproximadament el nombre. Sempre teníem ordres especials d’informar si sentíem repics de campanes. Sembla que els enemics sempre oïen missa abans d’entrar en acció. Entre els camps i els horts hi havia barraques de fang abandonades, que era prudent d’explorar amb un llumí encès després de tapiar-ne les finestres. De vegades hi trobaves coses de valor, com ara una destral o una cantimplora feixista (millors que les nostres i molt cobejades). També de dia podies fer exploracions, però generalment calia fer-ho de quatre grapes. Feia un efecte estrany d’arrossegar-se per aquells camps fèrtils, deserts, on l’activitat havia cessat justament en el moment de la collita. Els fruits de l’any anterior havien restat intactes. Els ceps sense podar allargaven els sarments per terra, les panotxes esgranades s’havien tornat dures com la pedra, en el blat de moro sense arrencar, les remolatxes i els naps s’havien hipertrofiat fins a convertir-se en enormes embalums llenyosos. Com devien haver maleït, ambdós exèrcits, els pagesos locals! De vegades, grups d’homes sortien a collir el que era aprofitable en aquells camps de terra de ningú. A cosa d’un quilòmetre i mig a la nostra dreta hi havia un camp de patates que freqüentaven tant els feixistes com nosaltres. Nosaltres hi anàvem de dia, i ells de nit, perquè el camp es trobava cobert per les nostres metralladores. Una nit, amb gran disgust per part nostra, hi van anar en massa, i van deixar net tot el camp. Vam descobrir-ne un altre més enllà, on pràcticament no et podies cobrir amb res i havies de collir les patates arrossegant-te sobre el ventre, una feina pesada. Si llurs metralladors et localitzaven, t’havies d’aplanar contra terra com una rata quan s’esmuny per sota una porta, mentre veies com les bales es clavaven en els terrossos a pocs metres darrere teu. Però ens semblava que valia la pena de córrer el risc. Les patates anaven molt escasses. Si aconseguies omplir-ne un sarró, les podies portar a la cuina i bescanviar-les per una cantimplora de cafè.

I continuava sense passar res, ni semblava que hagués de passar mai res. «Quan atacarem? Per què no ataquem?», ens preguntàvem, nit i dia, espanyols i anglesos. Si pensem el que significa lluitar, resulta curiós que els soldats desitgin lluitar; i, tanmateix, és un fet que ho desitgen. Durant els períodes de calma, en la guerra, tots els soldats desitgen tres coses: una batalla, més tabac i una setmana de permís. Ara anàvem una mica més ben armats que abans. Cada home tenia cent cinquanta bales en lloc de cinquanta, i gradualment van anar subministrant-nos baionetes, cascos d’acer i unes quantes bombes de mà. Constantment arribaven rumors d’una pròxima batalla; sospito que els feien circular expressament per mantenir en forma l’esperit de les tropes. No calia tenir grans coneixements militars per comprendre que en aquella banda d’Osca no es produiria cap acció d’importància, almenys de moment. El punt estratègic era la carretera de Jaca, que es trobava a l’altra banda. Més tard, quan els anarquistes van atacar la carretera de Jaca, la nostra missió consistí a realitzar «atacs de diversió» per obligar els feixistes a retirar tropes de l’altre costat.

Durant tot aquell període, que durà unes sis setmanes, només hi hagué una acció en el nostre sector del front. Fou quan les nostres tropes de xoc van atacar el manicomi, un asil per a boigs abandonat que els feixistes havien convertit en una fortalesa. En el POUM servien uns quants centenars de refugiats alemanys. Van ser organitzats en un batalló especial anomenat batalló de xoc, i des del punt de vista militar es trobaven a un nivell completament diferent de la resta de les milícies —de fet tenien més l’aire de soldats que totes les altres tropes que vaig veure a Espanya, amb l’excepció dels Guàrdies d’Assalt i part de la Columna Internacional—. L’atac fracassà, com de costum. Em pregunto quantes operacions, en aquella guerra, per la banda del Govern, no van fracassar. Les tropes de xoc van ocupar el manicomi per assalt, però les tropes, ja no recordo de quina milícia, que els havien de secundar conquerint el pujol veí que dominava el manicomi van ser traïdes. El capità que les comandava era un d’aquells oficials de l’Exèrcit Regular, de lleialtat dubtosa, que el Govern persistia a utilitzar. Per por o per traïdoria, alertà els feixistes llançant una granada quan hi eren a dos-cents metres de distància. Celebro poder dir que els seus homes el van executar allà mateix. Però l’atac per sorpresa fallà, i els milicians van ser segats per un foc granejat i allunyats del pujol, i aquell mateix vespre les tropes de xoc van haver d’abandonar el manicomi. Tota la nit les ambulàncies no van parar de baixar per l’abominable carretera de Siétamo, matant els ferits greus amb els sotracs.

A aquelles altures ja estàvem plens de polls; encara feia fred, però no prou per contenir la plaga. Tinc molta experiència en insectes i paràsits, i puc assegurar que els polls són els pitjors que he conegut. D’altres insectes, els mosquits, per exemple, fan més coïssor, però almenys no són residents. El poll humà sembla una mena de llagosta de mar en petit, i viu principalment en els pantalons de l’home. Només te’n pots desfer cremant tota la roba que portes. Al llarg de les costures dels pantalons ponen llurs ous, blancs, brillants, com minúsculs grans d’arròs, que produeixen noves generacions de polls a una velocitat espantosa. Penso que, als pacifistes, els seria útil d’il·lustrar llurs pamflets amb fotografies ampliades de polls. La glòria de la guerra, ai las! En les guerres, tots els soldats van plens de polls, almenys quan fa prou calor. Els homes que lluitaren a Verdum, a Waterloo, a Flodden, a Senlac, a les Termòpiles, tots i cada un d’ells tenien polls que se’ls passejaven pels testicles. Podem parar els peus als petits monstres, fins a cert punt, cremant-ne els ous i banyant-nos tan sovint com ens hi puguem decidir. Només els polls em podien induir a capbussar-me en aquell riu glaçat.

Tot s’anava acabant: les botes, la roba, el tabac, el sabó, les espelmes, els llumins, l’oli d’oliva. Els uniformes ens queien a parracs, i molts dels nostres homes no tenien botes, sinó espardenyes amb sola d’espart. Pertot trobaves munts de botes velles. Una vegada vam mantenir encesa una foguera, durant dos dies seguits, principalment amb botes, que com a combustible no donen mal resultat. En aquella època la meva dona era a Barcelona, i em solia enviar te, xocolata, i fins i tot cigars, quan en trobava; però també a Barcelona escassejava tot, especialment el tabac. El te era un present dels déus, tot i que no teníem llet, i rarament sucre. D’Anglaterra enviaven constantment paquets per als homes del contingent, però poques vegades arribaven; queviures, roba, cigarrets, tot era rebutjat per Correus o s’ho quedaven a França. Cosa curiosa, l’única casa que reeixia a enviar paquets de te —i fins i tot, en una ocasió memorable, una llauna de galetes— a la meva dona era l’«Army and Navy Stores». La pobra i vella «Army and Navy»! Complia noblement el seu deure, però potser hauria estat més feliç si hagués hagut d’enviar tot allò al costat feixista de la barricada. L’escassetat de tabac era el pitjor de tot. Als primers temps ens havien subministrat un paquet de cigarrets diari; després van reduir la ració diària a vuit cigarrets, i més tard a cinc. Finalment vam passar deu dies mortals sense racionament de tabac. Llavors vaig veure per primera vegada a Espanya una cosa que a Londres es veu cada dia: gent que collia puntes de cigarret.

Al final de març se m’infectà una mà; calia donar-hi un cop de bisturí i penjar-la d’un mocador. Per això, havia d’anar a l’hospital, però no valia la pena d’enviar-me a Siétamo per una cosa així, de manera que em vaig quedar en el que en deien l’hospital de Monflorite, que en realitat no passava de ser una estació de tria de ferits. Vaig passar-hi deu dies, part al llit. Els practicants em van pispar pràcticament tots els objectes de valor que posseïa, entre ells la màquina fotogràfica i totes les meves fotografies. Al front tothom robava; eren els efectes inevitables de l’escassetat; però el personal dels hospitals eren sempre els pitjors. Més tard, a l’hospital de Barcelona, un americà que havia vingut a unir-se a la Columna Internacional en un vaixell que fou torpedinat per un submarí italià m’explicà que fou desembarcat ferit i que, tot introduint-lo dins l’ambulància, els homes del baiard li van pispar el rellotge de polsera.

Portant encara el braç en cabestrell, vaig passar uns quants dies deliciosos passejant pels encontorns. Monflorite era l’habitual grapat de cases de fang i pedra, amb carrerons estrets i tortuosos on els camions havien deixat uns sots que semblaven els cràters de la lluna. L’església havia estat molt maltractada, però era utilitzada com a magatzem de l’exèrcit. En tot el veïnat només hi havia dues masies una mica grans, Torre Lorenzo i Torre Fabián, i només dos edificis realment grans, evidentment les cases dels propietaris que en altre temps havien estat els amos d’aquells verals. Llur riquesa es veia reflectida en les barraques miserables dels camperols. Al costat mateix del riu, a tocar de la línia de foc, hi havia un enorme molí de farina, amb una casa de pagès adossada. Feia pena de veure l’enorme i costosa maquinària rovellant-se inútilment, i tot el que era de fusta arrencat per fer llenya. Més tard, per aplegar llenya per a les tropes, hi arribaven camions d’homes que destruïen l’indret sistemàticament. Solien estellar els trespols de fusta fent-hi esclatar una granada. La Granja, que ens servia de magatzem i de cuina, segurament havia estat en altre temps un convent. Tenia uns patis i unes dependències foranes enormes, que ocupaven prop de mitja hectàrea, i on es podien estabular trenta o quaranta cavalls. Les mansions rurals d’aquella zona d’Espanya no ofereixen cap interès, arquitectònicament, però llurs granges, de pedra emblanquinada, amb arcades de punt rodó i magnífiques bigues, són construccions molt nobles, edificades segons un pla que probablement no havia canviat des de feia segles. De vegades, veient com els milicians tractaven els edificis que ocupaven, gairebé simpatitzaves amb llurs expropietaris feixistes. A La Granja, totes les cambres que no eren utilitzades havien estat convertides en latrines, i apareixien cobertes d’estelles de mobles i excrements. La capelleta que tenia adossada, amb les parets plenes de forats de bala, tenia el terra cobert d’una capa d’excrements de prop d’un pam. En el pati gran, on els cuiners repartien el ranxo, l’escampall de llaunes rovellades, fang, fem de mula i sobres podrides era espantós. Justificava la vella cançó militar:

Al magatzem d’intendència,

tot són rates i ratots,

rates groses com gatots.



Les rates de La Granja eren realment grosses com gats, o gairebé, unes bestiasses enormes, grasses, que patollaven pel fang, i ni tan sols es prenien la molèstia de fugir, si no les perseguies a trets.

A l’últim havia arribat la primavera. El blau del cel era més suau i l’aire es perfumà sobtadament. Les granotes s’aparellaven sorollosament en les basses. Al voltant de l’abeurador de les mules del poble vaig veure unes exquisites granotes verdes, de la mida d’un penic, d’un verd tan brillant que a llur costat l’herba tendra semblava mat. Les criatures del poble sortien amb galledes a buscar cargols, que després rostien de viu en viu sobre planxes de llauna. Així que el temps millorà, els pagesos van començar a llaurar els camps. És un exemple típic de la terrible vaguetat en què es troba embolcallada la revolució agrària a Espanya el fet que no vaig poder esbrinar ni tan sols si allà la terra era col·lectivitzada o si els pagesos, simplement, se l’havien repartida. M’imagino que en teoria devia haver estat col·lectivitzada, puix que aquella zona era ocupada pel POUM i pels anarquistes. En tot cas, els propietaris eren fora del poble, els camps eren conreats i la gent semblava satisfeta. La bona disposició dels pagesos envers nosaltres no deixà mai de meravellar-me. A alguns dels més vells, la guerra els havia de semblar mancada de sentit, i era evident que provocava l’escassetat en tots els articles, i feia la vida ben empipadora per a tothom. Fins i tot en els millors temps els pagesos odien la proximitat de les tropes. I, tanmateix, se’ns mostraven invariablement amistosos; suposo que devien pensar que, malgrat tots els inconvenients, nosaltres érem els qui impedíem el retorn dels antics terratinents. La guerra civil és una cosa molt estranya. Osca, a uns vuit quilòmetres d’allà, era el mercat de tota aquella gent; tothom hi tenia parents, i tota la vida hi havien anat cada setmana a vendre aviram i verdura. Ara, des de feia vuit mesos, una barrera impenetrable de filferrades i metralladores separava Osca del poble. I tanmateix arribaven a oblidar-ho. Una vegada, parlant amb una vella que portava un d’aquests petits llums de ferro on els espanyols cremen oli d’oliva, li vaig preguntar: «On en podria comprar un, d’aquests llums?». «A Osca», va dir, espontàniament; després tots dos vam riure. Les noies del poble eren unes criatures esplèndides, plenes de vida, amb els cabells negres com el carbó, un caminar gronxadís i una manera de fer directa i planera, que, probablement, era un subproducte de la revolució.

Homes amb camisa blava i vella i pantalons de vellut negre, cofats amb barrets de palla d’ales amples, llauraven els camps darrere les parelles de mules que movien rítmicament les orelles. Llurs arades eren ben rudimentàries; amb prou feines esgarrapaven la terra, i no hi deixaven res que s’assemblés a un solc. Totes les eines agrícoles eren lamentablement antiquades, perquè el ferro era car. Una arada trencada, per exemple, era apedaçada, un cop i un altre, fins que de vegades tenia més pedaços que material original. Els rasclets i les forques eren de fusta. Les magalles, entre aquella gent que rarament tenien botes, eren desconegudes; per cavar feien servir unes aixades que semblaven les que empren els indis. Hi havia una mena de tragella que feia pensar en els darrers temps de l’Edat de la Pedra. Era feta de posts unides, de la mida aproximada d’una taula de cuina; les posts eren plenes de forats i, a cada forat, hi introduïen un tros de pedrenyera, afaiçonat exactament com els homes els tallaven deu mil anys endarrere. Recordo el meu sentiment gairebé d’horror quan vaig veure per primera vegada aquesta eina en una barraca abandonada de la terra de ningú. Vaig haver de rumiar una bona estona abans de comprendre que es tractava d’una tragella. Em rodava el cap de pensar en la feinada que comportava la construcció d’allò i en la misèria que obligava a emprar la pedrenyera en comptes de l’acer. Des d’aquell dia m’he sentit més ben disposat envers l’industrialisme. Però en el poble hi havia dos tractors moderns, segurament requisats de la finca d’algun gran terratinent.

Una o dues vegades vaig arribar-me fins al petit cementiri emmurallat que hi havia a un quilòmetre i mig del poble, aproximadament. Els morts del front normalment eren enviats a Siétamo; allà, només hi reposaven els difunts locals. Era estranyament diferent dels cementiris anglesos. Cap mena de reverència per als morts, allà! Tot era ple d’herbes i bardisses, i es veien ossos humans escampats pertot. Però el que resultava realment sorprenent era l’absència total d’inscripcions religioses en les làpides, malgrat que totes eren d’abans de la revolució. Em penso que només en vaig veure una on figurava el «Pregueu per l’ànima d’en…» habitual en les tombes catòliques. La majoria de les inscripcions eren purament civils, amb còmics poemes sobre les virtuts del difunt. En una tomba de cada quatre, aproximadament, hi havia una petita creu o una formulària allusió al Cel; la majoria les havia destruïdes a cops de cisell algun ateu zelós.

Em va fer l’efecte que la gent, en aquella zona d’Espanya, no tenia autèntics sentiments religiosos; vull dir en el sentit ortodox de l’expressió. És curiós que, en tot el temps que vaig passar a Espanya, no vaig veure mai ningú que fes el senyal de la creu, quan sembla que aquest signe hauria de ser una cosa instintiva, amb revolució o sense. És evident que l’Església espanyola tornarà (com diu la dita, la nit i els jesuïtes sempre tornen), però és indubtable que en esclatar la revolució es col·lapsà i fou esclafada fins a un punt que no ho hauria pogut sospitar ni el moribund C. d’E. en circumstàncies semblants. Per al poble espanyol, o almenys a Catalunya i a Aragó, l’Església era pur tripijoc. I possiblement la fe cristiana fou substituïda, fins a cert punt, per l’anarquisme, la influència del qual era molt estesa, i que, indubtablement, tenia un cert matís religiós.

El dia que vaig tornar de l’hospital vam avançar la línia fins on es trobava en realitat la seva autèntica posició, cosa d’un quilòmetre més endavant, al llarg del rierol que passava a uns dos-cents metres de la línia feixista. Aquesta operació, l’haurien haguda de fer mesos endarrere. Ara la portàvem a terme perquè els anarquistes atacaven la carretera de Jaca, i el nostre avenç per aquesta banda distrauria les tropes que teníem enfront nostre.

Vam passar seixanta o setanta hores sense dormir, i els records que conservo de tot allò són una mica borrosos, o més aviat inconnexos, com una sèrie de fotografies. Les escoltes en terra de ningú, a cent metres de la Casa Francesa, una masia fortificada que formava part de la línia feixista. Set hores ajaguts en un pantà horrible, en una aigua plena de joncs i canyes en la qual el cos s’enfonsava gradualment, cada vegada més: l’olor de joncs, el fred que et deixava balb, les estrelles immòbils en el cel negre, el raucar ronc de les granotes. Tot i que ja era abril, fou la nit més freda que recordo haver passat a Espanya. A un centenar de metres darrere nostre els sapadors treballaven de ferm, però el silenci era absolut, a part del cor de les granotes. Un sol cop en tota la nit vaig sentir un soroll; el soroll familiar d’un sac de terra que era aplanat amb una pala. És una cosa d’allò més estranya de constatar com els espanyols, quan volen, poden realitzar veritables proeses d’organització. L’operació, en conjunt, fou magníficament plantejada. En set hores, sis-cents homes van construir mil dos-cents metres de trinxeres i parapets, a una distància de cent cinquanta a tres-cents metres de la línia enemiga, i tan silenciosament que els feixistes no van sentir res, i en tota la nit només va haver-hi una baixa. L’endemà n’hi va haver més, naturalment. Cada home tenia assignada la seva tasca, fins i tot els ordenances de la cuina, que sobtadament van presentar-se, un cop enllestida la feina, amb galledes de vi reforçat amb conyac.

Després, l’alba; i els feixistes, descobrint de cop i volta que érem a tocar d’ells. El bloc quadrat i blanc de la Casa Francesa, tot i que era a dos-cents metres, semblava que torrejava damunt nostre, i les metralladores en les seves finestres altes, entre els sacs de terra, semblava que apuntessin directament a la trinxera. Tots ens havíem quedat mirant cap allà, bocabadats, preguntant-nos com era possible que els feixistes no ens veiessin. Després, una pluja de bales, i tothom va caure de genolls, cavant frenèticament per aprofundir la trinxera, i per obrir-hi balmes al costat, a tall de refugi. Jo encara portava el braç en cabestrell i no podia cavar, i vaig passar-me gairebé tot el dia llegint una novel·la policíaca titulada L’escanyapobres desaparegut. No en recordo l’argument, però sí que recordo, i ben clarament, les sensacions que experimentava mentre la llegia: l’argila humida del fons de la trinxera, on seia, com havia d’arronsar les cames a cada moment per deixar passar els companys que corrien ajupits per la trinxera, els espetecs de les bales mig metre més amunt… A en Thomas Parker, una bala li travessà la part alta de la cuixa, que, com deia ell, de poc no li guanya l’Orde de Serveis Distingits, que no tenia cap pressa per haver. Al llarg de tota la línia es produïen baixes, però la mortaldat hauria estat terrible si ens haguessin atrapat en plena nit, durant l’operació. Més tard, un desertor ens explicà que cinc sentinelles feixistes havien estat afusellats per negligència. Àdhuc en ple dia ens podien haver trinxat de debò si se’ls hagués acudit de portar allà uns quants morters. Transportar els ferits al llarg de la trinxera estreta i atapeïda era una mala feina. Vaig veure un pobre xicot, amb els pantalons xops de sang fosca, que queia de la llitera, panteixant agònicament. Calia portar els ferits a coll a un o dos quilòmetres de distància, perquè, tot i que hi havia carretera, les ambulàncies no s’atansaven mai a la línia de foc. Si s’hi apropaven massa, els feixistes les solien atacar, i no sense motiu, perquè en la guerra ningú no vacil·la a utilitzar les ambulàncies per transportar municions.

L’endemà a la nit, vinga esperar a Torre Fabián l’ordre d’un atac que fou anul·lat a darrera hora per telègraf. En el graner on esperàvem, hi havia a terra una lleugera capa de palla, estesa damunt un bon gruix d’ossos, ossos humans i de vaques barrejats; allò era infestat de rates. Les males bèsties pul·lulaven pertot. Si hi ha al món una cosa que odiï és sentir que una rata se’m passeja per damunt a les fosques. Tanmateix, vaig tenir la satisfacció d’engegar-ne una a volar d’una bona patacada.

Després, a esperar l’ordre d’atac a cinquanta o seixanta metres del parapet feixista: una llarga renglera d’homes ajupits en un rec, traient les baionetes per damunt la vora, i amb el blanc dels ulls brillant-los en la fosca. En Kopp i en Benjamí seien a la gatzoneta, darrere nostre, amb un soldat que portava penjat a les espatlles el receptor telegràfic. A l’horitzó de ponent, rosades flamarades de fuselleria, seguides, a intervals de pocs segons, d’enormes explosions. Després, un «pip-pip-pip» de telègraf, i l’ordre, passada en un xiuxiueig, d’abandonar aquell lloc quan encara hi érem a temps. Així ho vam fer, però encara vam trigar massa. Dotze dissortats minyons de la JCI (la Lliga dels Joves del POUM, corresponent a la JSU del PSUC), que havien estat apostats a uns quaranta metres del parapet feixista, foren sorpresos per l’alba i no es van poder escapar. Van haver de passar-se tot el dia ajaguts allà, sense altra cobertura que les herbes. Els feixistes disparaven contra ells cada vegada que es movien. En vesprejar, ja n’havien mort set. A l’últim, els altres cinc van poder arrossegar-se a recer de la fosca.

Després, durant un seguit de matins, els sorolls dels atacs anarquistes a l’altra banda d’Osca. Els sorolls eren sempre els mateixos. De sobte, a la matinada, començava la funció amb l’explosió d’unes quantes dotzenes de bombes simultàniament —una explosió que, fins i tot a quilòmetres de distància, resultava terrorífica, diabòlica—, i després el rugit continu dels fusells i les metralladores, que produïen un brogit curiosament semblant al redoblament dels timbals. Gradualment el foc s’estenia a tot el llarg de les línies que encerclaven Osca, i nosaltres ens deixàvem caure al fons de la trinxera, des d’on, recolzant-nos en el parapet, mig endormiscats, sentíem passar per damunt els nostres caps les bales perdudes.

Durant el dia, els canons tronaven de valent. Torre Fabián, on teníem la cuina, fou bombardejada i parcialment destruïda. És curiós que, quan contemples uns canons en acció des d’una distància prudencial, sempre desitges que l’artiller faci blanc, encara que, en aquest blanc, tinguis el dinar i els teus companys. Aquell matí els feixistes apuntaven molt bé; potser els artillers eren alemanys. Tenien ben preses les distàncies de la Torre Fabián. Una canonada massa enllà, una massa ençà, i a la tercera, barrabum! Bigues enlaire, i una placa d’uralita volant i planejant com una carta. La canonada següent s’emportà l’angle d’un edifici, tan netament com ho hauria pogut fer un gegant amb un ganivet. Però els cuiners van servir el dinar a l’hora: una gesta memorable.

A mesura que passaven els dies, els invisibles però audibles canons van començar a assumir, cada un, la seva pròpia personalitat. Hi havia les dues bateries de canons russos del 75, que disparaven molt a prop darrere nostre i que, no sé per què, evocaven en el meu esperit la imatge d’un home gras llançant una pilota de golf. Eren els primers canons russos que veia, o que sentia, més ben dit. Tenien una trajectòria molt baixa i una velocitat extraordinària, de manera que senties l’explosió del cartutx, el xiulet i l’esclat de la bomba gairebé alhora. Darrere Monflorite hi havia dos canons molt pesats que disparaven poques vegades al dia, amb un rugit profund, ofegat, que era com l’udol llunyà d’uns monstres encadenats. Al cim de Mont Aragó, la fortalesa medieval que les tropes del Govern havien conquerit l’any anterior (per primera vegada a la història, deien), i que guardava una de les entrades a Osca, hi havia un canó pesat que devia ser de mitjan segle passat, com a mínim. Els seus enormes obusos xiulaven per damunt nostre tan a poc a poc que feia tot l’efecte que hauries pogut córrer a la seva mateixa velocitat. Els dispars d’aquest canó sonaven exactament com si passés un ciclista tot xiulant. Els morters de trinxera, petits com eren, feien el soroll més temible de tots. Llurs projectils són en realitat una mena de torpedes amb ales, de la mateixa forma que els dards de tir al blanc de les tavernes, grossos com ara les ampolles de quart de litre; esclaten amb una explosió demoníaca, metàl·lica, com si algú esclafés damunt una enclusa una enorme esfera d’acer trencadís. De vegades passaven pel cel els nostres avions, i deixaven caure les bombes aèries, d’eco terrible, que fan tremolar la terra en un radi de tres quilòmetres. Els dispars dels antiaeris feixistes omplien el cel de nuvolets com els que es veuen en les aquarel·les dolentes, però mai no vaig veure que s’atansessin a menys de mil metres de cap aparell. Quan un avió es llança en picat i dispara la seva metralladora, el soroll, de baix estant, sembla una mena de fressa d’ales.

En el nostre sector de la línia no passava gairebé res. A dos-cents metres a la nostra dreta, on els feixistes ocupaven una cota més alta, llurs tiradors feien blanc contra alguns companys nostres. A dos-cents metres a l’esquerra se sostenia una mena de duel entre els morters feixistes i els homes que aixecaven una barricada de ciment armat a través del pont. Els petits i perillosos projectils passaven xiulant, ziu-crac!, ziu-crac!, fent un soroll doblement diabòlic quan esclataven en l’asfalt de la carretera. A cent metres de distància podies contemplar tranquil·lament les columnes de terra i de fum negre que s’aixecaven en l’aire com arbres màgics. Els pobres minyons del pont es passaven bona part del dia arraulits en les llodrigueres que s’havien excavat al costat de la trinxera. Però el nombre de baixes era inferior al que s’hauria pogut témer, i la barricada anava pujant: era un mur de ciment armat, de seixanta centímetres de gruix, amb espitlleres per a dues metralladores i un petit canó de campanya. Per armar el ciment feien servir somiers i capçaleres de llits vells, que, pel que sembla, era l’única mena de ferro que tenien a l’abast.





VI


Una tarda, en Benjamí ens va dir que necessitava quinze voluntaris. L’atac contra el reducte feixista que l’altra vegada havia estat suspès, calia portar-lo a terme aquella nit. Vaig greixar els meus deu cartutxos mexicans, vaig embrutar ben bé la meva baioneta (perquè si brilla massa et localitzen de seguida) i vaig fer un paquet amb un crostó de pa, tres dits de xoriço i un cigar que la meva dona m’havia enviat des de Barcelona i que ja feia temps que em guardava. Ens van repartir bombes de mà; tres per cap. El Govern espanyol havia aconseguit finalment de fabricar unes bombes decents. Funcionaven segons el principi de les Mills, però amb dues agulles en comptes d’una. Un cop havies retirat les agulles, et quedaven set segons abans de l’explosió. El principal defecte que tenien era que una de les agulles anava molt forta i l’altra molt fluixa, de manera que podies triar entre deixar les agulles posades i no poder retirar la forta en un moment d’emergència, o bé retirar per endavant la forta i córrer constantment el risc que la bomba t’esclatés a la butxaca. Però, en conjunt, eren bombes que feien de bon llançar.

Poc abans de mitjanit, en Benjamí ens conduí, tots quinze, cap a la Torre Fabián. Tota la tarda havia plogut i continuava plovent. Els recs anaven plens a vessar, i cada vegada que hi queies quedaves xop fins a la cintura. En el pati de la granja, en la negra fosca i sota la pluja, una massa obscura d’homes esperava. En Kopp ens dirigí la paraula, primer en espanyol i després en anglès, per explicar-nos el pla d’atac. En aquell punt la línia feixista feia un angle en «L» i el parapet que nosaltres havíem d’atacar es trobava en una cota alta, justament en el vèrtex de l’angle. Una trentena d’homes, la meitat anglesos i la meitat espanyols, sota el comandament d’en Jordi Roca, el nostre comandant de batalló (un batalló de milícies era d’uns quatre-cents homes), i d’en Benjamí, havíem de fer l’escalada, arrossegant-nos, per tallar la filferrada feixista. En Jordi llançaria la primera bomba de mà, com a senyal, i llavors la resta havíem de llançar una pluja de granades, foragitar els feixistes del parapet i ocupar-lo abans no es poguessin reorganitzar. Simultàniament, setanta homes de les tropes de xoc havien d’assaltar la «posició» feixista del costat, uns dos-cents metres a la dreta de l’altra, amb la qual es comunicava per mitjà d’una trinxera. Per evitar que en la fosca disparéssim els uns contra els altres portaríem braçals blancs. En aquell moment arribà un missatger amb la notícia que no n’hi havia de braçals blancs. En la fosca una veu planyívola suggerí: «I no podríem aconseguir que fossin els feixistes els qui portessin braçal blanc?».

Ens quedava una hora o dues d’espera. La pallissa, sobre l’estable de les mules, havia estat tan maltractada pel canoneig que no t’hi podies moure sense llum. La meitat del sòl s’havia esfondrat, i podies caure d’una altura de sis metres. Algú trobà un pic i arrencà de terra uns posts, i al cap de pocs minuts havíem encès una bona foguera, i el nostre uniforme xop fumejava. Un altre aportà un joc de cartes. Circulà el rumor —un d’aquests misteriosos rumors que són endèmics en les guerres— que anaven a repartir cafè calent amb conyac. Ens vam afanyar a baixar l’atrotinada escala, i vam començar a rodar pel pati fosc, preguntant on era el cafè. Per desgràcia, no n’hi havia. El que van fer va ser cridar-nos i fer-nos posar en fila índia. Llavors en Jordi i en Benjamí es van posar davant de tots i van emprendre la marxa en la fosca, seguits per nosaltres.

Continuava plovent, i la nit era negra, però el vent havia parat. Hi havia una fanguera impossible. Els camins que travessaven els camps de remolatxa eren simplement una successió de terrossos relliscosos com una cucanya, amb enormes bassals pertot. Molt abans d’arribar al lloc on havíem d’abandonar el nostre parapet, tots havíem caigut diverses vegades, i teníem els fusells coberts de fang. En el parapet ens esperava un petit grup d’homes, les nostres reserves, amb el metge i un rengle de lliteres. En fila índia, vam sortir per la boca del parapet i vam passar a gual un altre xec. Xap-gluc-gluc! Altra vegada amb aigua fins a la cintura, i el fang relliscós vessant pels camalls de les botes. En Jordi ens esperà en l’herba de l’altra banda fins que vam haver passat tots. Llavors, doblegant-se per la cintura, ajupit, començà a avançar lentament. El parapet feixista era a uns cent cinquanta metres. Si volíem arribar-hi, havíem d’avançar sense fer gens de soroll.

Jo anava davant, amb en Jordi i en Benjamí. Sempre acotats, però amb la cara aixecada, avançàvem en la fosca gairebé absoluta a una marxa que a cada pas esdevenia més lenta. La pluja ens queia, lleugera, a la cara. Mirant endarrere, vaig veure els primers homes que ens seguien, un ramell de formes geperudes, com enormes bolets negres que lliscaven lentament cap endavant. Però, cada vegada que jo aixecava el cap, en Benjamí, a tocar de mi, em xiuxiuejava, irritat, a l’orella: «Abaixa el cap!». Li hauria pogut dir que no calia que es preocupés. Jo sabia, per experiència, que en una nit fosca és impossible de veure un home a vint passos. Era molt més important avançar en silenci. Si ens sentien estàvem llestos. Una sola ràfega de metralladora en la fosca, i hauríem hagut de fugir corrent si no volíem perdre la vida.

Però en aquella terra xopa era gairebé impossible d’avançar silenciosament. Fessis el que fessis, els peus se t’enfonsaven en el fang, i a cada pas senties «slop-slop», «slop-slop». I el pitjor del cas era que el vent havia parat i, malgrat la pluja, feia una nit molt silenciosa. Els sorolls es devien sentir de lluny. Hi hagué un moment terrible, quan vaig ensopegar amb una llauna, i em semblà que tots els feixistes en un radi de quilòmetres m’havien d’haver sentit. Però no, ni una remor, ni un tret en resposta, ni un moviment a les línies enemigues. Vam continuar avançant, cada vegada més a poc a poc. No us sabria explicar com desitjava arribar! Oh, sí, arribar a la distància adequada per llançar les granades abans no ens sentissin! En moments com aquest ni tan sols tens cap mena de por; només sents un desig desesperat de salvar el terreny que et separa de la meta. He sentit exactament el mateix seguint la pista d’un animal salvatge; el mateix desig violentíssim d’abreujar la distància, i la mateixa certitud, com de malson, que t’ha de ser impossible. La distància es feia interminable. Jo coneixia bé el terreny; no feia pas més de cent cinquanta metres, i, tanmateix, semblava quilomètric. Quan s’avança, ajupit, a aquest pas, esdevens conscient de les enormes variacions del sòl, el mateix que una formiga: ací l’esplèndida clapa d’herba gemada, allà el fanguissar, més enllà els joncs alts i trencadissos que cal evitar, el munt de rocs que gairebé et fa perdre tota esperança, perquè sembla que ha de ser impossible passar-hi sense fer soroll…

Feia tanta estona que avançàvem ajupits que vaig començar a pensar que ens havíem extraviat. Llavors, en la fosca, esdevingueren feblement visibles unes fines línies paral·leles de quelcom que era més fosc encara que la nit. Era la filferrada exterior (els feixistes en tenien dues, de filferrades). En Jordi flectà un genoll i es ficà la mà a la butxaca. Portava les úniques alicates que teníem. Clic, clic. Els filferros tallats van ser apartats delicadament. Vam esperar que arribessin els homes que ens seguien. Semblava que fessin un soroll terrible. Llavors devíem ser tot just a cinquanta metres del parapet feixista. Endavant encara, sempre arrupits. Un pas furtiu, posant el peu a terra tan suaument com un gat que s’atansa al cau de la rata; després una pausa per escoltar; després un altre pas. Un moment vaig aixecar el cap; en silenci, en Benjamí em plantà una mà al clatell i m’obligà a acotar-me, amb violència. Jo sabia que la filferrada interior era només a una vintena de metres del parapet. Em semblava inconcebible que trenta homes hi poguessin arribar sense que els sentissin. El nostre panteix bastaria per denunciar la nostra presència. I, això no obstant, no sé com, vam arribar-hi. Ara el parapet feixista era visible: una tossa obscura, vaga, que torrejava molt per damunt nostre. En Jordi tornà a flectar el genoll i s’escorcollà la butxaca. Clic, clic. No hi havia manera de tallar el filferro sense fer soroll.

De manera que ja érem a la filferrada interior. Vam travessar-la de quatre grapes i molt més ràpidament. Ara, si ens donaven temps per desplegar-nos, ja els teníem el peu al coll. En Jordi i en Benjamí van tirar cap a la dreta. Però els homes de darrere, que avançàvem escampats, ens havíem de posar en fila índia per passar per l’estreta obertura practicada en la filferrada. I, en aquell moment precís, en el parapet feixista esclatà una detonació. A l’últim ens havia sentit el sentinella! En Jordi s’aixecà sobre un genoll i brandà el braç, com un jugador de botxes. Blam! La seva granada esclatà a l’altra banda del parapet. Immediatament, molt més aviat que no semblava possible, una pluja de trets, de deu o vint fusells, sorgí del parapet feixista. De manera que ens esperaven. A la claror de les detonacions vèiem els sacs de terra. Homes que encara eren massa endarrere llançaven llurs granades, que no arribaven al parapet. De totes les espitlleres semblava que sortissin llengües de foc. Sempre és desagradable que et disparin, a les fosques —cada deflagració sembla que apunti directament cap a tu—, però les granades eren el pitjor de tot. És impossible de concebre’n tot l’horror fins que n’has vista esclatar una prop teu i en la fosca; de dia, només sents l’explosió, però de nit s’hi afegeix la claror vermella, enlluernadora. A la primera descàrrega, jo m’havia llançat a terra, i allà ajagut, de costat, damunt el fang relliscós, bregava desesperadament amb l’agulla d’una granada. La maleïda es negava a afluixar-se. A l’últim em vaig adonar que pretenia descargolar-la en la direcció contrària. Vaig retirar l’agulla, i, aixecant-me de genolls, vaig llançar la granada i em vaig deixar caure a terra altra vegada. La granada esclatà cap a la dreta, part defora del parapet; la por m’havia desviat la punteria. En aquell mateix moment, una altra granada m’esclatà exactament al davant, tan a prop que vaig poder sentir l’escalfor de l’explosió. Em vaig esclafar de cara contra el fang, amb tanta força que el clatell em va fer mal i em vaig pensar que m’havien ferit. Enmig de l’estrèpit vaig sentir una veu anglesa, darrere meu, que deia, serenament: «M’han tocat». La granada, en efecte, havia ferit uns quants dels companys que em voltaven, sense tocar-me. Posant-me de genolls, vaig llançar una altra granada. Ja no recordo on esclatà.

Els feixistes disparaven, els nostres de més endarrere disparaven, i jo m’adonava perfectament que em trobava enmig. Vaig sentir la foguerada d’un tret i vaig comprendre que algú disparava darrere meu mateix. Aixecant-me, li vaig cridar: «No tiris contra meu, imbècil!». En aquell moment vaig veure que en Benjamí, a deu o quinze metres a la dreta, em cridava movent un braç. Vaig córrer cap a ell. Això volia dir travessar la renglera d’espitlleres que escopien foc, i tot corrent vaig tapar-me la galta amb la mà esquerra; un gest idiota —com si una mà pogués deturar una bala!—, però em feia horror de pensar que em podien ferir la cara. En Benjamí tenia un genoll en terra, amb una mena d’expressió demoníaca, de plaer, al rostre, i disparava apuntant curosament contra les flamarades dels fusells amb la seva pistola automàtica. En Jordi havia caigut ferit a la primera descàrrega i no es veia per enlloc. Agenollant-me al costat d’en Benjamí, vaig retirar l’agulla de la meva tercera bomba i la vaig llançar. Ahà! Aquesta vegada no havia fallat. La bomba esclatà part dedins del parapet, al racó, al costat mateix del niu de metralladores.

El foc dels feixistes semblà que minvava molt bruscament. En Benjamí es posà dret d’un salt i cridà: «Endavant! Ataqueu!». Vam escalar corrent el petit marge, molt pronunciat, damunt el qual hi havia el parapet. He dit que el vam «escalar»; més aviat hauria de dir que ens hi vam enfilar pesadament; no hi ha manera de moure’s de pressa quan vas xop i cobert de fang de cap a peus, i portes a coll un fusell amb baioneta que pesa com un mort i cent cinquanta cartutxos. Jo estava segur que, al capdamunt, m’hi esperava un feixista. Si disparava contra meu, a aquella distància, no podia fallar-me, i tanmateix, no sé per què, jo estava convençut que no dispararia, que m’atacaria amb la baioneta. Ja em semblava sentir a la bestreta la sensació de les nostres baionetes encreuades, i em preguntava si el seu braç seria més fort que el meu. Però no m’hi esperava cap feixista. Amb una vaga sensació d’alleujament vaig descobrir que el parapet era baix i que els peus trobaven un bon estrep en els sacs de terra. Generalment fan de mal saltar. Part dedins del parapet tot estava destrossat: hi havia un escampall de bigues i de bocins d’uralita que cobrien el sòl. Les nostres granades havien destruït totes les barraques i les llodrigueres. I, de moment, no s’hi veia ni una ànima. Pensant que em devien espiar des d’algun amagatall subterrani, vaig cridar, en anglès (en aquell moment no se m’acudí ni un sol mot espanyol): «Sortiu d’ací! Rendiu-vos!». No contestà ningú. Després, un home, una ombra en aquella mitja llum, saltà per damunt la teulada d’una de les barraques destruïdes i arrencà a córrer cap a l’esquerra. Vaig llançar-me darrere seu, esgrimint la baioneta en la fosca, sense èxit. En tombar la cantonada de la barraca vaig veure un home —encara ara no sé si era el mateix que havia vist abans o un altre— que corria enllà per la trinxera que comunicava amb la posició feixista del costat. M’hi devia trobar molt a prop, perquè el veia clarament. Anava amb el cap descobert i no devia portar altra roba que una flassada tirada damunt les espatlles. D’un tret l’hauria pogut fer bocins. Però per evitar que ens disparéssim els uns contra els altres ens havien donat l’ordre que, un cop dins el parapet, només féssim servir les baionetes; a més, ni se m’acudí de disparar. Vaig fer un salt, mentalment, vint anys endarrere, i vaig recordar l’instructor de boxa que teníem a l’escola, quan m’ensenyava, amb una pantomima vívida, com havia enforquillat un turc, amb la baioneta, als Dardanels. Engrapant el fusell per la part més estreta de la culata, vaig intentar clavar la baioneta a l’esquena de l’home. No hi vaig arribar. Un altre cop, i tampoc. Durant uns quants metres vam continuar així: ell corrent per la trinxera i jo darrere d’ell, des de dalt, intentant encertar-lo entre els omòplats sense arribar ni a tocar-lo; un record que resulta molt còmic per a mi, quan hi penso, encara que suposo que per a ell no ho és tant.

L’home coneixia el terreny millor que jo i aviat se m’escapolí. Quan vaig tornar endarrere, la posició era plena d’homes que cridaven. La remor de fuselleria havia minvat una mica. Els feixistes continuaven disparant contra nosaltres, intensament, des de tres costats, però a més distància. De moment, els havíem allunyat. Recordo que vaig dir, en to d’oracle: «Podrem defensar aquesta cota mitja hora, però no pas més». No sé per què vaig dir mitja hora, precisament. Mirant per damunt el parapet de la dreta es veien les clarors verdoses d’innombrables trets de fusell que apunyalaven la tenebra; però eren molt lluny, a cent o dos-cents metres. Ara el que calia fer era escorcollar la posició i emportar-nos tot el que valgués la pena d’emportar-se. En Benjamí, amb uns quants homes, ja estava forfollant entre les ruïnes d’una barraca gran que hi havia al centre de la posició. En Benjamí aparegué fent tentines, tot excitat, a través de la teulada esfondrada, estirant per la nansa de corda una caixa de municions.

—Camarades! Municions! Aquí hi ha un munt de municions!

—No en volem, de municions —digué una veu—, volem fusells!

Era veritat. La meitat dels nostres fusells s’havien omplert de fang i eren inservibles. Els hauríem pogut netejar, però és perillós de desmuntar el pany d’un fusell a les fosques. El deixes per ací i després no el trobes. Jo tenia una petita llanterna elèctrica que la meva dona havia pogut comprar a Barcelona; era l’única mena de llum que teníem entre tots. Uns quants dels nostres van començar a disparar, sense massa pressa, contra les fogonades que es veien a distància. Ningú no gosava disparar massa seguit; el millor dels fusells es podia encasquetar si s’escalfava massa. Dins el parapet érem uns setze homes, comptant-n’hi un o dos que estaven ferits. Part defora quedaven d’altres ferits, anglesos i espanyols. En Patrick O’Hara, un irlandès de Belfast que tenia una certa experiència en primers auxilis, entrava i sortia del parapet, carregat de benes i cotó fluix; embenava els ferits i tornava al parapet; no cal dir que, cada vegada que tornava, algun dels nostres disparava contra ell malgrat els crits de «Poum!» amb què ens avisava, tot indignat.

Vam començar a escorcollar la posició. Hi havia uns quants morts estesos per allà, però no em vaig deturar a examinar-los. Jo el que volia era la metralladora. Mentre atacàvem, una estona abans, m’havia preguntat, vagament, per què no la feien servir per defensar-se. Amb la llanterna vaig il·luminar l’interior del niu de metralladores. Amarga desil·lusió! L’arma no hi era. Hi havia el trípode, i unes quantes caixes de municions, i algunes peces de recanvi, però la metralladora no hi era. La devien haver desmuntada a la primera alarma i se la devien haver emportada. Ben segur que ho havien fet complint ordres, però havia estat una estupidesa i una covardia, perquè amb la metralladora ens haurien pelat a tots. Estàvem furiosos. Tanta il·lusió que ens hauria fet capturar una metralladora!

Vam registrar-ho tot, però no vam trobar res de gran valor. Hi havia moltes granades feixistes escampades per terra —un tipus de bomba de mà bastant inferior, que es dispara estirant un cordill, i me’n vaig ficar un parell a la butxaca, per record—. Era impossible de no sentir-se impressionat davant la misèria que imperava en els refugis feixistes. Res de l’escampall de roba, llibres, queviures i articles personals que es veia en els nostres refugis; aquells pobres soldats, que no cobraven ni cinc, no posseïen absolutament res, pel que es veia, a part de les flassades i quatre rosegons de pa. En un extrem hi havia un petit refugi que sobresortia una mica de terra i tenia una finestrella. Vam enfocar la llanterna per la finestra i immediatament vam llançar un crit d’alegria. Un objecte cilíndric, dins una funda de cuir, apareixia estintolat contra la paret: feia més d’un metre de llargada i cosa d’un pam de diàmetre. Evidentment, es tractava de la metralladora. Vam entrar al refugi d’un salt, per descobrir que l’objecte tancat dins la funda no era una metralladora, sinó una altra cosa que, en el nostre exèrcit, tan miserablement armat, resultava encara més preciosa. Era un enorme telescopi, probablement de seixanta o setanta augments com a mínim, amb un trípode plegable. En la nostra banda de la línia no en teníem ni un, de telescopi com aquell, i el necessitàvem una cosa de no dir. Vam apoderar-nos-en triomfalment i el vam deixar estintolat contra el parapet per emportar-nos-el més tard.

En aquell moment algú cridà que els feixistes s’acostaven. En efecte, l’estrèpit dels trets sonava molt més fort. Però era obvi que els feixistes no contraatacarien per la dreta, perquè això els hauria obligat a travessar la terra de ningú i a assaltar llur propi parapet. Per poc cervell que tinguessin, ens atacarien des de l’interior de la línia. Vaig passar a l’altra banda dels refugis. La posició tenia, aproximadament, la forma d’una ferradura, amb els refugis al centre, de manera que teníem un altre parapet que ens cobria per l’esquerra. D’aquesta direcció procedia un foc intensíssim, però això no tenia gaire importància. El punt perillós era exactament davant, on no hi havia protecció de cap mena. Una pluja de bales ens passà per damunt. Devien procedir de l’altra posició feixista de més amunt de la línia; evidentment, les tropes de xoc no l’havien capturada, al capdavall. Però ara el soroll era eixordador. Era la mateixa remor seguida de fuselleria, semblant al redoblament d’uns tambors, que havíem sentit tantes vegades de lluny. Era la primera vegada que jo m’hi trobava al mig. I a aquelles altures, no cal dir-ho, el foc s’havia estès al llarg de la línia, quilòmetres i quilòmetres enllà. En Douglas Thompson, amb un braç ferit que li penjava, inútil, al costat, i recolzat contra el parapet, disparava amb un sol braç contra les fogonades. Un altre home, que devia tenir el fusell encasquetat, li carregava el seu.

En aquella banda érem quatre o cinc homes. Era obvi el que calia fer. Havíem d’arrossegar els sacs de terra del davant del parapet i aixecar una barricada en el tros no protegit. I ens havíem d’afanyar. Les bales passaven altes, fins llavors, però podien baixar d’un moment a l’altre; per les fogonades que ens voltaven podia calcular que ens atacaven cent o dos-cents homes. Vam començar a agafar sacs i a traslladar-los vint metres cap endavant, on els deixàvem caure en un munt uniforme. Era una mala feina. Els sacs eren molt grossos i no pesaven menys d’un quintar. Calia fer una terrible esforç per arrencar-los del parapet; i llavors l’arpillera podrida s’estripava i rebies una dutxa de terra humida, coll avall i mànigues amunt. Recordo la sensació d’horror de tot plegat: el caos, la fosca, l’estrèpit terrible, les relliscades en el fang, la lluita amb els sacs que es rebentaven, i tot això amb la nosa del fusell, que no gosava abandonar per por de perdre’l. Tot traginant un sac amb un altre, penosament, fins i tot vaig cridar-li: «I això és la guerra? Quina porqueria!». De sobte, una sèrie de figures altes van començar a saltar per damunt del parapet de davant. Quan es van atansar més, vam poder veure que portaven l’uniforme de les tropes de xoc, i els vam saludar amb grans crits d’alegria, pensant que eren reforços. Però només eren quatre: tres alemanys i un espanyol. Després vam saber què havia estat de les tropes de xoc. No coneixien el terreny i en la fosca s’havien extraviat fins a topar amb la filferrada feixista, on molts d’ells van caure sota les bales. Aquells quatre s’havien perdut, sortosament per a ells. Els alemanys no sabien ni una paraula d’anglès, ni de francès, ni d’espanyol. Amb gestos i no pas sense dificultats, els vam explicar el que fèiem, i vam aconseguir que ens ajudessin a aixecar la barricada.

Ara els feixistes havien emplaçat una metralladora. La vèiem com escopia foc, com un correcames, a cent o dos-cents metres de nosaltres; les bales ens passaven per damunt amb uns espetecs seguits, glacials. Aviat vam haver traginat prou sacs de terra per formar-ne un petit parapet darrere el qual els pocs homes que ens trobàvem en aquella banda de la posició ens podíem ajeure i disparar. Jo em vaig agenollar darrere d’ells. Un projectil de morter xiulà per damunt nostre i esclatà en terra de ningú. Un perill més, però encara trigarien uns minuts a afinar la punteria. Ara que ja havíem acabat de barallar-nos amb aquells maleïts sacs de terra, la cosa resultava bastant divertida, en certa manera: el soroll, la fosca, les fogonades que s’atansaven i els nostres disparant contra les fogonades… Fins i tot tenies temps de pensar una mica. Recordo que em vaig preguntar si estava espantat i que vaig decidir que no. Abans d’entrar en el reducte, quan probablement corria menys perill, gairebé havia emmalaltit de por. De sobte, una veu tornà a cridar que els feixistes s’atansaven. Aquesta vegada no en podíem dubtar: les fogonades dels fusells es veien molt més a prop. En vaig veure una a menys de vint metres. Era evident que s’apropaven per la trinxera de comunicació. A vint metres, ens trobàvem dins el radi d’acció de llurs bombes de mà; érem vuit o nou homes, molt junts, i una sola granada ben dirigida ens hauria fet bocins. En Bob Smillie, amb la sang que li regalava cara avall, d’una petita ferida, s’incorporà bruscament, de genolls, i llançà una granada. Vam ajupir-nos, esperant l’explosió. L’espoleta es posà roent, tot volant pels aires, però la bomba no esclatà. (Almenys una quarta part d’aquelles granades feien figa). A mi no em quedaven altres granades que les feixistes i no estava segur de com funcionaven. Vaig cridar als altres si a algú li quedava una granada sobrera. En Douglas Moyle es palpà les butxaques i me’n va fer passar una. La vaig llançar i em vaig tirar a terra, de bocaterrosa. Per un cop de sort dels que només passen una vegada l’any, vaig encertar amb la bomba gairebé el punt on el fusell havia fet la fogonada. Vam sentir el rugit de l’explosió i després, immediatament, un guirigall diabòlic de xiscles i gemecs. N’havíem tocat un, almenys; no sé si morí, però és segur que fou malferit. Pobre xicot! Sentint-lo xisclar, jo el compadia vagament. Però en el mateix moment, a la incerta claror de les fogonades, vaig veure o em semblà que veia una figura dreta a prop del lloc on el fusell havia disparat. Vaig apuntar amb el meu fusell i vaig disparar. Un altre xiscle, però em penso que encara era dels efectes de la bomba. Vam tirar encara altres granades. Les pròximes fogonades que vam veure ja eren més lluny, a un centenar de metres o més. De manera que els havíem fet recular, almenys temporalment.

Tothom començà a renegar i a dir per què dimonis no ens enviaven reforços. Amb una metralleta o vint homes proveïts de fusells nets podríem defensar aquella posició contra un batalló. En aquell moment, en Paddy Donovan, que era el segon d’en Benjamí i havia estat enviat a cercar ordres, escalà el davant del parapet.

—Ei! Sortiu d’aquí! Que tothom es retiri de seguida!

—Com?

—A retirar-se! Fora d’aquí!

—Per què?

—Ordres. Torneu a les nostres línies immediatament!

Els homes ja començaven a saltar el parapet. Uns quants bregaven amb una pesada caixa de municions. Jo vaig pensar en el telescopi que havia deixat recolzat contra el parapet, a l’altra banda de la posició. Però en aquell moment vaig veure que els quatre membres de les tropes de xoc, suposo que en compliment d’algunes ordres misterioses que devien haver rebut prèviament, havien començat a córrer enllà, per la trinxera de comunicació. La trinxera conduïa a l’altra posició feixista i —si hi arribaven— a una mort segura. Ja desapareixien en la fosca. Vaig córrer darrere d’ells, cercant mentalment la paraula espanyola que volia dir: «Retireu-vos!»; finalment vaig cridar: «¡Atrás! ¡Atrás!», que potser volia dir el mateix, de fet. L’espanyol em va entendre i va fer recular els altres. En Paddy ens esperava en el parapet.

—Vinga, afanyeu-vos!

—I el telescopi?

—A la merda el telescopi! En Benjamí ens espera a fora.

Vam saltar el parapet. Fora de la protecció del parapet feixista ens vam trobar sota un foc endimoniat que semblava que procedia de totes bandes. Estic segur que, en part, procedia dels nostres mateixos, perquè al llarg de la línia disparava tothom. Tiréssim cap on tiréssim, ens passava frec a frec una nova pluja de bales; en la fosca, anàvem d’ací d’allà, com un ramat de bens. Acabava de complicar les coses la caixa de municions que havíem capturat —una d’aquestes caixes que contenen 1.750 bales i pesen cosa d’un quintar—, més una caixa de granades i uns quants fusells feixistes. Al cap de pocs minuts, tot i que la distància de parapet a parapet no arribava als dos-cents metres i la majoria de nosaltres coneixíem el terreny, ens havíem perdut completament. Ens trobàvem patollant per un fangar, no sabent sinó que de tot arreu ens plovien bales. No feia gens de lluna, però el cel anava empal·lidint-se. Les nostres línies es trobaven a l’est d’Osca; jo era partidari de quedar-nos on érem fins que, en trencar l’alba, poguéssim veure on era l’est i on era l’oest. Però els altres s’hi van oposar. Vam continuar patollant pel fang, canviant de direcció diverses vegades i establint un torn per carregar-nos la caixa de municions. A l’últim vam veure la línia baixa i plana d’un parapet, una mica més amunt, davant nostre. Tant podia ser nostre com dels feixistes, cap de nosaltres no tenia ni la més vaga idea de la ruta que seguíem. En Benjamí, arrossegant-se sobre el ventre, entre uns matolls blanquinosos, arribà fins a vint metres del parapet, i llançà un crit. Un altre crit de «POUM!» li respongué. Vam posar-nos drets d’un salt i vam córrer cap al parapet. Un cop més, ens tocà passar a gual un rec —xap, gluc!— i després ens vam sentir salvats.

En Kopp era dins el parapet, amb uns quants espanyols. El metge i els infermers se n’havien anat. Semblava que tots els ferits havien estat retirats, amb l’excepció d’en Jordi i d’un dels nostres homes, un tal Hiddlestone, que havien desaparegut. En Kopp passejava amunt i avall, molt pàl·lid. Fins i tot els sacsons de greix del clatell tenia pàl·lids; no feia cap mena de cas de les bales que passaven per damunt el parapet, xiulant-li pel costat del cap. La majoria de nosaltres ens havíem arrupit darrere el parapet, cercant-ne la protecció. En Kopp no parava de murmurar: «En Jordi! Cony, en Jordi!». I després, en anglès: «If Jordi is gone it is terreeble, terreeble!». (Si en Jordi és mort, és terrible, terrible!). En Jordi era amic personal d’ell i un dels seus millors oficials. De sobte es girà cap a nosaltres i demanà cinc voluntaris, dos anglesos i tres espanyols, perquè sortissin a cercar els desapareguts. En Moyle i jo ens vam oferir per acompanyar els tres espanyols.

Mentre sortíem, els espanyols van murmurar que es feia perillosament clar. Tenien tota la raó; el cel era d’un to vagament blau. Del reducte feixista ens arribava una forta remor de veus excitades. Era evident que havien tornat a ocupar la posició i amb una força molt més nodrida. Érem a seixanta o setanta metres del parapet quan ens devien veure o sentir, perquè ens van engegar una descàrrega que ens obligà a llançar-nos de bocaterrosa. Un d’ells llançà una granada per damunt el parapet —un símptoma infal·lible de pànic—. Continuàvem ajaguts damunt l’herba, esperant una oportunitat per continuar avançant, quan vam sentir, o ens ho semblà —ara estic segur que va ser pura imaginació, però llavors ens semblà massa real i tot—, que les veus feixistes sonaven molt més a prop. Havien sortit del parapet i venien! «Corre!», vaig cridar a en Moyle, posant-me dret d’un salt. I, valga’m Déu, com vaig córrer! Aquella nit mateixa, poca estona abans, havia pensat que és impossible de córrer quan vas xop de cap a peus i carregat amb un fusell i cartutxos; llavors vaig aprendre que sempre pots córrer quan penses que et persegueixen cinquanta o cent homes armats. Però si jo era capaç de córrer, d’altres encara corrien més. Tot fugint em passà davant el que semblava una pluja de meteors. Eren els tres espanyols, que havien anat davant. No vaig pas poder aconseguir-los. No van parar de córrer fins que van tornar a ser dins el nostre parapet. La veritat era que teníem els nervis desfets. Tanmateix, jo sabia que a mitja llum un sol home és invisible on cinc són clarament visibles, de manera que me’n vaig tornar tot sol. Vaig aconseguir d’arribar fins a la filferrada exterior, escorcollant el terreny tan bé com vaig poder, que no va ser gaire, perquè m’havia de moure arrossegant-me sobre el ventre. No havent trobat ni rastres d’en Jordi ni d’en Hiddlestone, vaig tornar a la nostra posició. Més tard vam saber que tant en Jordi com en Hiddlestone havien estat portats a la infermeria molt abans. En Jordi havia rebut una ferida lleu al muscle. En Hiddlestone havia estat greument ferit: una bala li havia pujat pel braç esquerre, trencant-li l’os per diversos punts; mentre jeia, ferit, a terra, una granada havia esclatat prop d’ell i l’havia ferit en altres parts del cos. Celebro poder dir que es va refer. Més tard m’explicà que s’havia arrossegat uns quants metres sobre l’esquena, fins que havia trobat un espanyol ferit, i que s’havien ajudat l’un a l’altre a caminar.

Clarejava. Al llarg de la línia de foc, fins a quilòmetres de distància, continuaven els trets, una mica a l’atzar, com la pluja que continua caient després de la tempesta. Recordo l’aspecte desolat de tot, els tolls de fang, els desmais, l’aigua groguenca al fons de les trinxeres; i els rostres exhaustos dels homes, sense afaitar, coberts de fang i ennegrits de fum fins als ulls. Quan vaig tornar al meu refugi, els tres homes amb els quals el compartia ja dormien com uns socs. S’havien deixat caure en terra amb tot l’equipament posat i sense desaferrar llurs fusells coberts de fang. Tot era xop, tant a dins el refugi com a fora. Cercant bé, vaig aconseguir d’aplegar prou estelles de fusta seca per fer una minúscula foguera. Llavors vaig fumar-me el cigar que m’havia guardat tant de temps i que, cosa estranya, no se m’havia trencat durant la nit.

Després vam saber que l’acció havia estat un èxit, dins de tot. No havia estat sinó una incursió per obligar els feixistes a retirar tropes de l’altra banda d’Osca, on els anarquistes tornaven a atacar. Jo havia calculat que els feixistes havien emprat cent o dos-cents homes en el contraatac, però un desertor ens va dir que eren sis-cents. Jo crec que mentia: els desertors, per raons òbvies, sovint procuren fer-se simpàtics. Allò del telescopi sí que va ser una bona llàstima. Encara ara em dol haver deixat perdre aquell magnífic botí.





VII


Els dies esdevenien més càlids, i fins i tot les nits resultaven més tolerablement tèbies. En un arbre ple de forats de bala que creixia davant el nostre parapet es formaven densos ramells de cireres. Banyar-se en el riu havia deixat de ser un turment i gairebé resultava un plaer. Rosers silvestres, amb unes flors rosades, grosses com platets de cafè, creixien per damunt dels cràters dels obusos, al volt de la Torre Fabián. Darrere la línia trobaves pagesos que portaven roses silvestres darrere l’orella. Als vespres, els pagesos solien sortir a caçar guatlles, amb unes xarxes verdes. El caçador estenia la xarxa damunt una mata i després, amagant-se, imitava el crit de la guatlla femella, a tall de reclam. La primera guatlla mascle que sentia el crit acudia corrents i, quan es trobava sota la xarxa, el caçador llançava una pedra per espantar-la, i, en saltar en l’aire, l’ocell quedava pres en la xarxa. Per aquest sistema només caçaven mascles, cosa que em semblava clarament injusta.

Ara teníem de veïns, a la línia, una secció d’andalusos. Encara no sé com havien anat a parar en aquell front. L’explicació que circulava més era que havien fugit de Màlaga corrent tan desesperadament que s’havien oblidat de deturar-se a València; aquesta explicació, no cal dir-ho, era la que donaven els catalans, els quals menyspreaven els andalusos com una raça de semisalvatges. Certament, els andalusos eren molt ignorants. Ben pocs sabien llegir i sembla que ni tan sols sabien l’única cosa que a Espanya sap tothom: a quin partit polític pertanyien. Els semblava que eren anarquistes, però no n’estaven ben segurs; potser eren comunistes. Eren uns tipus escardalencs, d’aspecte rústec, pastors o jornalers dels oliverars, potser, amb les cares profundament tenyides pels ferotges sols del sud. A nosaltres ens eren molt útils, perquè tenien una traça extraordinària a cargolar cigarrets amb la picadura espanyola. El subministrament de tabac havia cessat, però a Monflorite de tant en tant es podia comprar algun paquet de picadura barata, que, per l’aspecte, semblava talment brossa triturada. El gust no era dolent, però la picadura era tan seca que, fins i tot quan havies aconseguit de cargolar un cigarret, el tabac queia i et quedava el tub de paper buit. Els andalusos, però, en feien uns cigarrets admirables i tenien una tècnica especial per capçar-los.

Dos anglesos van morir d’insolació. D’aquella temporada, en recordo especialment la cremor del sol a migdia, quan treballàvem, mig nus, i els sacs de terra ens ferien els muscles, ja prou castigats pel sol; l’estat miserable en què es trobaven els nostres uniformes i les nostres botes, que queien literalment a trossos; les lluites amb la mula que ens portava el racionament, que no feia cap cas de les bales de fusell, però es desbocava quan les granades de metralla esclataven en l’aire; els mosquits (que llavors començaven a mostrar-se actius) i les rates, que eren un enemic públic i fins i tot devoraven els cinturons i les cartutxeres. No passava mai res, a part d’alguna baixa ocasional, causada per algun tirador solitari, el foc esporàdic de l’artilleria i les incursions aèries sobre Osca. Ara que els arbres eren coberts de fulles, ens havíem construït unes plataformes entre les branques dels àlbers que creixien al llarg de la línia, per poder tirar des d’allà. A l’altra banda d’Osca els atacs flaquejaven. Els anarquistes havien sofert greus pèrdues i no havien aconseguit de tallar completament la carretera de Jaca. Tot just s’havien pogut establir prou a prop de la carretera, a banda i banda, per tenir-la sota el foc de llurs metralladores i impedir-hi el trànsit; però el pas lliure tenia un quilòmetre d’amplada i els feixistes hi havien construït una carretera enfonsada, una mena d’enorme trinxera, per on podien anar i venir uns quants camions. Els desertors explicaven que a Osca hi havia gran quantitat de municions però pocs queviures. Tanmateix, era evident que la ciutat no cauria. Probablement hauria estat impossible prendre-la amb els quinze mil homes mal armats disponibles. Més tard, el mes de juny, el Govern hi portà tropes del front de Madrid i concentrà trenta mil homes contra Osca, amb una enorme quantitat d’avions, però ni així no va caure la ciutat.

Quan ens van deixar marxar de permís, jo havia passat cent quinze dies al front i, en aquella època em semblava que aquell període havia estat un dels més fútils de la meva vida. Jo m’havia allistat a les milícies per lluitar contra el feixisme i, de fet, es podia dir que no havia lluitat gens ni mica, que m’havia limitat a existir com una mena d’objecte passiu, sense fer res a canvi del ranxo que em donaven, sinó passar fred i patir son. Potser és el destí de la majoria dels soldats en la majoria de guerres. Però ara que veig aquest període amb perspectiva no em dol pas d’haver-lo viscut. Voldria, certament, haver ajudat el Govern espanyol d’una manera més eficaç; però des d’un punt de vista personal —des del punt de vista del meu propi desenvolupament— aquells primers tres o quatre mesos que vaig passar al front van ser menys fútils que jo no em pensava. Van constituir una mena d’interregne en la meva vida, completament diferent de tot el que l’havia precedit i potser de tot el que havia de seguir-lo, i em va ensenyar coses que no hauria pogut aprendre de cap altra manera.

L’important és que durant tot aquell temps jo havia viscut isolat —perquè al front ens trobàvem gairebé completament isolats del món exterior: fins i tot del que passava a Barcelona no en teníem sinó una vaga idea— entre persones que, d’una manera àmplia però no pas inexacta, podríem considerar com a revolucionàries. Era el resultat del sistema de milícies, que en el front d’Aragó no fou alterat radicalment fins cap al mes de juny del 1937. Les milícies obreres, basades en els sindicats i compostes, cada una, de persones que compartien aproximadament les mateixes opinions polítiques, produïen l’efecte de canalitzar en un sol lloc el sentiment més revolucionari del país. Més o menys per atzar, jo havia anat a raure enmig de l’única comunitat de volum considerable dins l’Europa occidental on la consciència política i l’odi contra el capitalisme eren tòniques més normals que llurs contràries. Allà, a l’Aragó, et trobaves entre desenes de milers de persones, la majoria, si no totes, d’origen obrer, que vivien en un mateix nivell i en un pla d’igualtat. En teoria, la igualtat era perfecta, i fins i tot en la pràctica s’hi acostava força. Fins a cert punt podríem dir, sense mancar a la veritat, que viure en aquell ambient era viure a l’avançada un tast del socialisme; vull dir, amb això, que l’atmosfera mental que prevalia era la del socialisme. Moltes de les motivacions de la vida civilitzada —l’esnobisme, l’afany de diners, la por del superior, etc.— havien, simplement, deixat d’existir. La corrent divisió de classes socials havia desaparegut fins a un extrem gairebé impossible d’imaginar en l’aire mercantilitzat d’Anglaterra; allà només hi vivíem els pagesos i nosaltres, i ningú no era amo de ningú. Naturalment, aquell estat de coses no podia pas durar. Fou, simplement, una fase temporal i local d’una enorme partida que s’està jugant en tota la superfície de la terra. Però durà prou per produir efectes en tots els qui la van experimentar. Per més que en aquells moments la renegàvem, més tard ens adonàrem que havíem estat en contacte amb una cosa insòlita i valuosa. Havíem viscut en una comunitat on l’esperança era més normal que l’apatia o el cinisme, on el mot «camarada» responia a una autèntica companyonia i no a una ensarronada, com en la majoria de països. Havíem respirat els aires de la igualtat. Sé perfectament que ara està de moda de dir que el socialisme no té res a veure amb la igualtat. En tots els països del món, una enorme tribu de politicastres i d’elegants professorets estan enfeinats «demostrant» que el socialisme no vol dir altra cosa que un capitalisme d’Estat planificat, que deixa intacta la motivació de l’interès personal. Però, sortosament, també existeix una visió del socialisme completament diferent d’aquesta. Allò que atreu els homes corrents cap al socialisme i fa que estiguin disposats a jugar-s’hi la pell, la «mística» del socialisme, és la idea de la igualtat; per a la vasta majoria del poble, el socialisme vol dir una societat sense classes o no vol dir res. I és ací on aquells pocs mesos passats en les milícies van ser valuosos per a mi. Perquè les milícies espanyoles, mentre van existir, van ser una mena de microcosmos d’una societat sense classes. En aquella comunitat on ningú no aspirava a ascendir, on tot escassejava però on no hi havia privilegis ni aduladors, hom vivia una mena d’assaig matusser d’allò que podien ser les fases inicials del socialisme. I, comptat i debatut, en comptes de desil·lusionar-me, em va atreure profundament. Com a resultat d’aquella experiència augmentà més encara el meu desig de veure implantat el socialisme. Això es va deure en part, potser, a la bona sort d’haver-me trobat entre espanyols, els quals, amb llur honradesa innata i llur omnipresent tendència anarquista, farien tolerables fins i tot les fases inicials del socialisme si en tenien mai l’oportunitat.

Naturalment, en aquells moments jo amb prou feines era conscient dels canvis que es produïen en el meu esperit. Com tots els qui em voltaven, jo era conscient, sobretot, de l’avorriment, la calor, el fred, la ronya, els polls, les privacions i els perills ocasionals. Ara és completament diferent. Aquell període, que llavors em semblava tan fútil i monòton, ara té una gran importància per a mi. És tan diferent de la resta de la meva vida que ja ha adquirit aquesta qualitat màgica que, generalment, només recau en els records de molts anys endarrere. Fou una cosa bestial, mentre durà, però ara és un bon prat perquè hi pasturi el meu esperit. Us voldria saber descriure l’atmosfera d’aquell temps. Confio que ho he aconseguit, una mica, en els primers capítols d’aquest llibre. En el meu esperit tot va lligat amb el fred de l’hivern, els uniformes esparracats dels milicians, les cares espanyoles ovalades, el ta-ca-tac, com de Morse, de les metralladores, les fortors d’orins i de pa florit, i el gust de llauna dels estofats de mongetes devorats afanyosament en plats de llauna bruts.

Tot el període es conserva en la meva memòria amb una estranya claredat. Revisc incidents que qualsevol trobaria massa insignificants per recordar-los. Em trobo altra vegada en el refugi de Monte Pocero, en la lleixa de pedra calcària que em serveix de llit, mentre el jove Ramon ronca amb el nas encastat entre els meus omòplats. Camino, ensopegant, per la immunda trinxera, entre la boira que s’arremolina al meu voltant, com un vapor fred. Em trobo a mig barranc del vessant muntanyós, lluitant per no perdre l’equilibri mentre arrenco una arrel de romaní de terra. Molt altes, em xiulen per damunt del cap unes bales sense cap sentit.

Estic ajagut, amagat entre uns pins nans en la terra baixa de l’oest de Monte Oscuro, amb en Kopp i en Bob Edwards i tres espanyols. Una fila de feixistes escalen, com formigues, el pujol gris, pelat, que hi ha a la dreta. Molt a prop, davant nostre, sona un toc de clarí en les línies feixistes. En Kopp em mira i, amb un gest infantívol, fa pam i pipa en direcció a l’enemic invisible.

Em trobo en l’immund pati de La Granja, entre el ramat d’homes que s’empentegen, amb els plats a la mà, al voltant de la caldera d’estofat. El cuiner, gras, atabalat, els amenaça amb la llossa. En una taula, allà prop, un home amb barba i amb una enorme pistola automàtica al cinyell talla llesques de pa en cinc trossos. Darrere meu, una veu amb accent cockney (en Bill Chambers, amb el qual em vaig barallar aferrissadament i que més tard morí davant Osca) canta:

Al magatzem d’intendència,

tot són rates i ratots,

rates grosses com…



Sentim el xiulet d’un obús que s’acosta. Infants de quinze anys es llancen a terra, de bocaterrosa. El cuiner s’arrupeix darrere la caldera. Tots ens aixequem, amb una expressió avergonyida, quan l’obús cau i esclata a cent metres.

Passejo amunt i avall per la línia de sentinelles, sota les franques fosques dels àlbers. En el rec ple a vessar les rates neden sorollosament, com llúdries. Mentre l’alba groguenca apunta darrere nostre, el sentinella andalús, amb el coll de capot aixecat, comença a cantar. A l’altra banda de la terra de ningú, a cent o dos-cents metres de nosaltres, sentim el sentinella feixista que també canta.

El 25 d’abril, després dels mañanas de costum, una altra secció ens rellevà; vam lliurar els nostres fusells i, després de fer les motxilles, vam emprendre la marxa cap a Monflorite. No em sabia gens de greu anar-me’n del front. Els polls es multiplicaven en els meus pantalons molt més de pressa que jo no els podia liquidar, i ja feia un mes que no gastava mitjons i portava les botes gairebé sense soles, de manera que es pot dir que caminava descalç. Desitjava un bany calent, roba neta i una nit entre llençols més apassionadament que no és possible de desitjar res quan es viu una vida civilitzada normal. Vam dormir unes hores en una pallissa de Monflorite, vam saltar a un camió, de matinada, per agafar el tren de les cinc a Barbastre i —perquè vam tenir la sort de transbordar a un ràpid a Lleida— érem a Barcelona a les tres de la tarda del 26. I llavors començà el daltabaix.





VIII


Des de Mandalay, a Birmània superior, es pot anar en tren fins a Maymyo, la principal estació de muntanya de la provincià, el caire de l’altiplà de Shan. És una experiència força estranya. Emprens el viatge dins la típica atmosfera d’una ciutat oriental —el sol enlluernador, les palmeres polsoses, les olors de peix, espècies i all, les carnoses fruites tropicals, el formiguer d’homes de pell fosca— i, com que hi estàs tan avesat, t’emportes aquesta atmosfera intacta, per dir-ho així, en el teu vagó del tren. Mentalment encara ets a Mandalay quan el tren para a Maymyo, a mil dos-cents metres sobre el nivell del mar. Però en baixar del vagó entres en un hemisferi diferent. De sobte, respires un aire fresc i sa, que podria ser el d’Anglaterra, i veus al teu voltant herba verda, falgueres, avets i dones de muntanya de galtes vermelles que venen cistells de maduixes.

L’arribada a Barcelona, després de tres mesos i mig de front, em recordà tot això. Hi hagué el mateix canvi brusc, sorprenent, d’atmosfera. En el tren, durant tot el viatge fins a Barcelona, l’atmosfera del front persistí; la brutícia, el soroll, la incomoditat, els uniformes espellifats, la sensació de privació, de companyonia i d’igualtat. El tren, ja ple de milicians quan sortí de Barbastre, era envaït per pagesos i més pagesos a cada estació de la línia; pagesos amb farcells de verdura, amb gallines terroritzades, portades de cap per avall, amb sacs que es movien sols a terra i al capdavall descobries que eren plens de conills vius, i finalment amb un ramat força considerable de bens que van ser introduïts en els compartiments i instal·lats en tots els racons que quedaven desocupats. Els milicians bramaven cantant himnes revolucionaris que ofegaven la remor del tren, i enviaven petons o saludaven amb els mocadors vermells i negres totes les noies boniques que es veien al llarg de la línia. Ampolles de vi i d’anís —el fastigós licor aragonès— passaven de mà en mà. Amb la botija espanyola, de pell de cabra, pots enviar un raig de vi, a través del vagó, directament a la boca del teu amic, estalviant-te moltes molèsties. Al costat meu, un minyó d’ulls negres, de quinze anys, explicava històries sensacionals —i, indubtablement, falses— de les seves pròpies proeses al front a dos vells pagesos de pell colrada que l’escoltaven bocabadats. Al cap d’una estona, els pagesos van desfer llurs farcells i ens van convidar a beure un vi negre molt espès. Tothom era profundament feliç, molt més feliç que no us sabria explicar. Però, quan el tren deixà endarrere Sabadell i entrà a Barcelona, vam penetrar en una atmosfera que no ens resultava gaire menys aliena i hostil que si haguéssim entrat a París o a Londres.

Tothom qui ha fet dues visites, amb un interval de mesos, a Barcelona durant la guerra ha pogut observar els canvis extraordinaris que s’hi produïren. I, cosa curiosa, si hi havien estat, primer el mes d’agost i després pel gener, o, com jo, primer pel desembre i després per l’abril, tots deien el mateix: que l’atmosfera revolucionària s’havia esvaït. És indubtable que a qualsevol que hagués estat allà per l’agost, quan la sang encara no era ben seca en els carrers i les milícies es trobaven aquarterades en els millors hotels, Barcelona, pel desembre, li devia haver semblat burgesa; per a mi, acabat d’arribar d’Anglaterra, era una ciutat d’obrers, en un grau superior al que jo mai no hagués cregut possible. Ara la marea havia reculat. Tornava a ser una ciutat normal, una mica encongida i atrotinada per la guerra, però sense cap senyal exterior de predomini obrer.

El canvi en l’aspecte de les multituds era colpidor. L’uniforme de les milícies i les granotes blaves havien gairebé desaparegut; semblava que tothom portés els elegants vestits d’estiu que són l’especialitat dels sastres espanyols. Pertot vèieu homes grassos, pròspers, dones elegants i cotxes de luxe. (En teoria encara no hi havia cotxes particulars; però tothom que «era algú», semblava, podia fruir de cotxe). Els oficials del nou Exèrcit Popular, uns tipus gairebé inexistents quan jo havia sortit de Barcelona, pul·lulaven en nombre sorprenent. L’Exèrcit Popular comptava amb una mitjana d’un oficial per cada deu homes. Alguns d’aquells oficials havien servit en les milícies i havien estat cridats a la rereguarda per rebre instrucció tècnica, però la majoria eren joves que s’havien estimat més ingressar a l’Escola de Guerra que no pas allistar-se a les milícies. Llur relació amb llurs homes no era exactament la mateixa que en un exèrcit burgès, però hi havia una clara diferència social, expressada per la diferència de paga i d’uniforme. Els soldats portaven una mena de granota de color de terra, molt aspra, mentre que els oficials lluïen un elegant uniforme caqui, amb la cintura ben cenyida, com l’uniforme dels oficials de l’exèrcit britànic, però encara més elegant. No crec pas que més d’un de cada vint hagués estat mai al front, però tots portaven al cinyell pistoles automàtiques; nosaltres, al front, no en podíem haver ni per l’amor de Déu. Tot anant pel carrer ens vam adonar que la gent mirava amb astorament el nostre aspecte brut i espellifat. Naturalment, com tots els homes que han passat uns quants mesos al front, constituíem un espectacle lamentable. Jo m’adonava perfectament que semblava un espantaocells. Portava la jaqueta de pell tota esquinçada, la gorra de llana havia perdut la forma i em queia perpètuament sobre un ull, i les meves botes eren poca cosa més que la carcassa de sobre, tota deixatada. Tots anàvem si fa no fa i, per acabar-ho d’arrodonir, bruts i sense afaitar, de manera que no és estrany que la gent ens mirés. Però a mi em descoratjà una mica i em va fer sospitar que en els darrers tres mesos devien haver passat coses estranyes.

Els primers dies que seguiren vaig descobrir, a través d’innumerables signes, que la meva primera impressió no havia estat errònia. Hi havia dos fets que eren la clau de tota la resta. L’un era que el poble —la població civil— havia perdut bona part del seu interès per la guerra; l’altre, que la normal divisió de la societat en rics i pobres, classe alta i classe baixa, s’hi estava tornant a establir.

La indiferència general respecte de la guerra era sorprenent i força odiosa. La gent que arribava a Barcelona, de Madrid o de València, en restava horroritzada. En part era deguda al fet que Barcelona es trobava lluny dels llocs de combat; un mes després vaig poder observar el mateix a Tarragona, on la vida normal d’una ciutat marina elegant continuava gairebé sense distorsions. Però era molt significatiu el fet que a tot Espanya l’allistament de voluntaris hagués minvat en gran manera a partir de gener. A Catalunya, el mes de febrer, s’havia produït una onada d’entusiasme amb motiu de la primera campanya pro Exèrcit Popular, però no s’havia reflectit pas en un augment considerable del reclutament. Al cap de sis mesos de començada la guerra, aproximadament, el Govern espanyol va haver de recórrer a l’allistament obligatori, cosa normal en una guerra exterior però que sembla anòmala en una guerra civil. Indubtablement, això anava lligat amb la frustració de les esperances revolucionàries amb què la guerra havia començat. Els membres dels sindicats que s’havien erigit ells mateixos en milícies i havien fet recular els feixistes fins a Saragossa en les primeres setmanes de guerra havien obrat així, sobretot, perquè pensaven que lluitaven pel domini obrer; però cada vegada resultava més evident que el domini obrer era una causa perduda, i no podem blasmar el poble comú, especialment el proletariat urbà, que ha d’omplir les files en tota guerra, civil o exterior, per una certa apatia. Ningú no volia perdre la guerra, però la majoria desitjava sobretot veure-la acabada. Pertot et trobaves amb la mateixa observació simplista: «Aquesta guerra… És terrible, oi? Quan s’acabarà?». Les persones políticament conscients vivien més intensament les lluites internes entre anarquistes i comunistes que la lluita contra en Franco. Per a la massa del poble, la carestia de queviures era el més important de tot. «El front» s’havia convertit en un indret llunyà, mític, on els joves desapareixien per no tornar, o d’on tornaven al cap de tres o quatre mesos amb les butxaques plenes de diners. (El milicià generalment cobrava la paga quan marxava de permís). Els ferits de guerra, encara que anessin amb crosses, no rebien pas un tracte especialment considerat. Ser de les milícies ja no estava de moda. Les botigues, que són el millor baròmetre dels gustos del públic, ho demostraven clarament. La primera vegada que vaig arribar a Barcelona, les botigues, per pobres i tronades que fossin, s’havien especialitzat en equipaments per a milicià: quepis, caçadores amb cremallera, cinyells de cuir, ganivets de caça, cantimplores i fundes de revòlver omplien tots els aparadors. Ara les botigues es veien molt més elegants, perquè la guerra havia quedat en segon terme. Com vaig descobrir més tard, a l’hora de comprar-me l’equip abans de tornar al front, certes coses que al front necessitàvem imprescindiblement eren molt difícils de trobar.

Mentrestant, estava en marxa una propaganda sistemàtica contra les milícies de partit i a favor de l’Exèrcit Popular. En això la posició era molt curiosa. Des del febrer totes les forces armades havien estat teòricament incorporades a l’Exèrcit Popular, i les milícies eren reconstituïdes, sobre el paper, segons el model de l’Exèrcit Popular, amb una escala de pagues diferents, un escalafó, etc. Les divisions eren constituïdes amb «brigades mixtes», que se suposava que eren formades en part per tropes de l’Exèrcit Popular i en part per milícies. Però els únics canvis reals que s’havien produït havien estat canvis de nom. Les tropes del POUM, per exemple, que abans s’anomenaven Divisió Lenin, ara eren conegudes amb el nom de 29a Divisió. Fins al mes de juny van ser molt poques les tropes de l’Exèrcit Popular que van arribar al front d’Aragó i, per tant, les milícies van poder conservar llur estructura pròpia i llur caràcter especial. Però en totes les parets els agents del Govern havien escrit: «Necessitem un Exèrcit Popular», i tant la ràdio com la premsa comunista atacaven constantment i de vegades amb molta animositat les milícies, que eren descrites com a mal ensinistrades, indisciplinades, etc., mentre que l’Exèrcit Popular era sempre qualificat d’«heroic». A través d’aquella propaganda, qualsevol hauria pogut pensar que era mal fet d’haver-se’n anat al front voluntàriament i que el que era digne d’elogi era esperar que et cridessin la lleva. Mentrestant, però, les milícies defensaven la línia mentre l’Exèrcit Popular feia instrucció a la rereguarda, i calia dissimular aquest fet tant com fos possible. Els milicians que tornaven al front ja no eren passejats pels carrers entre redoblaments de timbals i banderes enarborades, sinó que els embarcaven de matinada, mig d’amagatotis, en tren o en camió. A aquelles altures, les primeres formacions de l’Exèrcit Popular començaven a marxar al front, i aquestes sí que, com abans, eren passejades cerimoniosament pels carrers; però, a causa de la progressiva manca d’interès per la guerra, no eren saludades amb gran entusiasme. El fet que les tropes de les milícies fossin també, sobre el paper, tropes de l’Exèrcit Popular era hàbilment explotat en la propaganda de la premsa. Tots els èxits eren atribuïts a l’Exèrcit Popular i els blasmes eren reservats per a les milícies. De vegades, les mateixes tropes eren lloades com una cosa i criticades com l’altra.

Però, a més a més de tot això, hi havia el canvi astorador en l’atmosfera social —una cosa difícil de concebre per a qui no l’ha experimentada—. Barcelona, la primera vegada que hi vaig arribar, em semblà una ciutat on amb prou feines existien distincions de classe o grans diferències de nivell econòmic. I, certament, això semblava. Els vestits «elegants» eren una excepció, ningú no es rebaixava ni acceptava propines; els cambrers, les venedores de flors i els enllustradors et miraven als ulls i et tractaven de «camarada». Jo no havia comprès que tot plegat era una barreja d’esperança i de camuflatge. La classe obrera creia en una revolució que havia començat però que no havia arribat a consolidar-se, i la burgesia, espantada, es disfressava temporalment d’obrer. En els primers mesos de revolució, segurament van ser molts milers els qui deliberadament es van posar una granota i van sortir a baladrejar eslògans revolucionaris només per salvar la pell. Ara les coses tornaven a la normalitat. Els restaurants i els hotels elegants eren plens de gent rica que devorava àpats cars, mentre que per a la població obrera els preus dels queviures havien sofert un augment enorme sense cap augment equiparable en els salaris. A part que tot era caríssim, l’escassetat de molts articles perjudicava, com sempre, més els pobres que els rics. Semblava que, als restaurants i als hotels, no els costava res d’obtenir el que els calia, mentre que en els barris obrers les cues del pa, de l’oli i d’altres articles de primera necessitat assolien centenars de metres de llargada. Anteriorment, m’havia sorprès, a Barcelona, l’absència de captaires; ara n’hi havia una munió. Davant les xarcuteries de la part alta de la Rambla, sempre hi havia grups d’infants descalços, esperant per assaltar els clients que en sortien pidolant-los menjar. Les formes verbals «revolucionàries» eren abandonades cada vegada més. Ara era rar que algú s’adrecés a un desconegut tractant-lo de «tu» i de «camarada»; generalment s’emprava el «senyor» i el «vostè». El «bon dia» començava a substituir el «salut». Els cambrers tornaven a portar camises emmidonades i els dependents, a les botigues, es mostraven altra vegada servils amb els clients. La meva dona i jo vam anar a una camiseria de la Rambla a comprar mitjons. El botiguer ens feia reverències i es fregava les mans com ja no ho fan ni a Anglaterra actualment, si bé ho solien fer vint o trenta anys endarrere. De manera indirecta i furtiva la pràctica de les propines tornava. S’havia ordenat la dissolució de les patrulles de control i les forces de policia d’abans de la guerra rondaven pels carrers. Com a resultat de tot això, els cabarets de varietés i els prostíbuls de luxe, molts dels quals havien estat tancats per les patrulles de control, havien tornat a obrir-se ràpidament[4]. Un exemple ben significatiu de com tot tornava a orientar-se a favor de les classes més riques, el podem trobar en l’escassetat de tabac. Per a la massa del poble, la carestia de tabac era tan desesperada que pels carrers venien cigarrets de regalèssia trinxada. (Molts ho provaven un sol cop). Canàries es trobava en poder d’en Franco i tot el tabac espanyol és elaborat a Canàries; a la banda del Govern, doncs, no hi havia altre tabac que les existències sobrants d’abans de la guerra. Aquestes existències minvaven de manera tan alarmant, que els estancs només s’obrien un dia la setmana; després d’un parell d’hores de cua, si tenies sort, podies comprar una «paquetilla» i gràcies. En teoria, el Govern no permetia de comprar tabac a l’estranger, perquè això hauria reduït les reserves d’or, que calia destinar a la compra d’armes i altres articles de necessitat. En la pràctica, però, prosperava el contraban de tabac estranger de les marques més cares, Lucky Strike i d’altres, amb el qual s’enriquien els especuladors. Es podia comprar tabac de contraban, tranquil·lament, en els hotels de luxe, i amb una mica més de precaució, no gaire, pel carrer, sempre que hom es pogués permetre de pagar deu pessetes (el jornal d’un milicià) per un paquet. El contraban afavoria els rics i per això era tolerat. Amb diners, es podia obtenir de tot i en quantitat, amb l’única excepció del pa, que era racionat força estrictament. Aquest contrast obert entre riquesa i pobresa hauria estat impossible pocs mesos endarrere, quan la classe obrera encara exercia el control, o ho semblava. Però no seria just d’atribuir aquest canvi exclusivament a la nova orientació del poder polític. En part era el resultat de la seguretat amb què es vivia a Barcelona, on, a part dels ocasionals bombardeigs aeris, ben poques coses recordaven la guerra. Tots els qui van ser a Madrid diuen que allà era completament diferent. A Madrid, el perill comú imposava a la gent de tota mena un cert sentiment de companyonia. Un home gras menjant perdiu mentre els infants pidolen pa és un espectacle desagradable, però és menys fàcil de presenciar-lo quan es viu dins el radi auditiu de les canonades.

Recordo que un o dos dies després dels combats de carrer, passant per un dels carrers de moda, vaig veure una pastisseria amb l’aparador ple de pastissos i bombons de les menes més suculentes, a uns preus esgarrifosos. Era la mena de botiga que veiem a Bond Street o a la Rue de la Paix. I recordo que vaig sentir una barreja d’horror i d’astorament de pensar que encara es podien malversar diners en coses com aquelles, en un país en guerra, colpit per la fam. Tanmateix, Déu em guardi de fer ostentació de cap mena de superioritat personal. Després d’aquells mesos d’incomoditats, jo mateix anava com foll darrere els bons plats i els bons vins, els còctels, els cigarrets americans, etc., i confesso que vaig incórrer en tots els luxes que em vaig poder permetre. Durant aquella primera setmana, abans que comencessin els combats de carrer, jo tenia unes quantes preocupacions que es barrejaven i s’interferien entre si de manera ben curiosa. En primer lloc, com ja he dit, mirava de viure tan còmodament com podia. En segon lloc, a còpia de menjar i de beure en excés, vaig passar aquella setmana una mica pioc. Em trobava malament, passava mig dia al llit, em llevava, feia un altre banquet i altra vegada queia malalt. Al mateix temps havia iniciat negociacions secretes per comprar un revòlver. Em moria de ganes de tenir un revòlver —que en la guerra de trinxeres és molt més útil que no un fusell— i era realment difícil d’aconseguir-ne cap. El Govern en proporcionava als policies i als oficials de l’Exèrcit Popular, però es negava a subministrar-ne als milicians; els havies de comprar, il·legalment, als magatzems secrets dels anarquistes. Després de moltes gestions i molèsties, un amic anarquista aconseguí de proporcionar-me una minúscula pistola automàtica del 26, una arma infame, inútil a més de cinc metres, però millor que res, és clar. I, a part de tot això, feia les gestions preliminars per abandonar les milícies del POUM i allistar-me a qualsevol altra unitat que m’assegurés que aniria al front de Madrid.

Ja feia molt de temps que jo explicava a tothom que pensava deixar el POUM. Pel meu gust, m’hauria volgut allistar amb els anarquistes. Els membres de la CNT podien ingressar a les milícies de la FAI, però em van dir que la FAI probablement m’enviaria a Terol i no a Madrid. Si volia anar a Madrid, m’havia d’allistar a la Columna Internacional, i per això calia obtenir una recomanació d’un membre del Partit Comunista. Vaig anar a veure un amic meu comunista, agregat a l’Ajuda Mèdica Espanyola, i li vaig explicar el meu cas. Es mostrà molt desitjós de reclutar-me i em demanà que fes el possible per convèncer altres anglesos de l’ILP perquè vinguessin amb mi. Si m’hagués trobat més bé de salut, probablement m’hauria allistat allà mateix, aquell dia. A aquestes altures, fa de mal dir com m’haurien anat les coses. Molt probablement m’haurien enviat a Albacete abans que comencessin els combats a Barcelona; i llavors, no havent pogut assistir personalment a la lluita, potser n’hauria acceptat com a certa la versió oficial. D’altra banda, si m’hagués trobat a Barcelona durant els combats, sota les ordres dels comunistes però conservant encara un sentiment de lleialtat personal envers els meus camarades del POUM, la meva posició hauria estat insostenible. Però encara em quedava una altra setmana de permís i jo tenia moltes ganes de recobrar del tot la salut abans de tornar al front. I també —la mena de detalls que sempre decideixen el nostre destí— havia d’esperar mentre el sabater em feia un nou parell de botes. (L’exèrcit espanyol en pes no havia estat capaç de produir un parell de botes prou grans per a mi). Vaig dir al meu amic comunista que més tard tornaria a veure’l per fer els passos decisius. Mentrestant, volia reposar. Fins i tot em ballava pel cap el projecte d’anar-me’n amb la meva dona a passar dos o tres dies a un poble de la costa. Quina idea! L’atmosfera política m’hauria d’haver fet comprendre que en aquells moments això era irrealitzable.

Perquè sota l’aspecte superficial de la ciutat, sota el luxe i la misèria creixent, sota l’aparent alegria dels carrers, amb llurs parades de flors, llurs banderes multicolors, llurs cartells de propaganda i llurs atapeïdes multituds, hi havia un sentiment horrible, inconfusible, de rivalitats i odis polítics. La gent de tots els matisos d’opinió deia, premonitòriament: «No trigarà a haver-hi soroll». El perill era ben simple i intel·ligible. Era l’antagonisme entre els qui volien que la revolució prosperés i els qui volien frenar-la o evitar-la, és a dir, entre els anarquistes i els comunistes. A aquelles altures, a Catalunya no hi havia altre poder que el PSUC i els seus aliats liberals. Però contra aquest poder hi havia la força incerta de la CNT, menys ben armada i menys segura del que pensaven els seus adversaris, però poderosa a causa del nombre dels seus membres i del seu predomini en diverses indústries clau. Donat aquest alineament de forces, la topada era inevitable. Des del punt de vista de la Generalitat —controlada pel PSUC—, el primer que calia fer per assegurar la seva posició era arrabassar les armes de les mans dels obrers de la CNT. La decisió de dissoldre les milícies era, en el fons, una maniobra que tendia a aquest fi. Al mateix temps, les forces policíaques armades d’abans de la guerra, la Guàrdia Civil i d’altres, havien estat reinstaurades i eren reforçades i pesadament armades. Això només podia voler dir una cosa. Els guàrdies civils, en particular, eren una gendarmeria del tipus continental ordinari, que durant prop d’un segle havien actuat com una guàrdia de corps de les classes posseïdores. Mentrestant, s’havia publicat un decret ordenant que totes les armes en possessió dels particulars havien de ser lliurades. Naturalment, aquesta ordre no havia estat obeïda; era ben clar que, als anarquistes, només fent ús de la força, els podrien prendre les armes. Durant tot aquell temps circulaven rumors, sempre vagues i contradictoris a causa de la censura de la premsa, sobre topades i escaramusses de poca importància que es produïen per tot Catalunya. En diversos llocs, les forces de la policia armada havien atacat les fortaleses anarquistes. A Puigcerdà, a la frontera francesa, un grup de carrabiners havia rebut l’ordre d’ocupar la duana, prèviament controlada pels anarquistes, i l’Antoni Martín, un conegut anarquista, morí en l’acció[5]. Incidents semblants s’havien produït a Figueres i em penso que també a Tarragona. A Barcelona hi havia hagut una sèrie de batusses més o menys espontànies en els suburbis obrers. Ja feia temps que els membres de la CNT i els de la UGT s’assassinaven entre ells; en diverses ocasions, els assassinats havien estat seguits per uns enterraments enormes, provocatius, deliberadament organitzats per enverinar els odis polítics. Poc temps endarrere un membre de la CNT havia estat assassinat i la CNT li havia organitzat un enterrament amb un seguici de centenars de milers de persones. A la fi d’abril, quan jo acabava d’arribar a Barcelona, Roldán Cortada, membre preeminent de la UGT, fou assassinat, presumiblement per algú de la CNT. El Govern va fer tancar totes les botigues i organitzà un seguici funeral enorme, constituït principalment per tropes de l’Exèrcit Popular, que trigà dues hores senceres a desfilar per un punt determinat. Des de la finestra de l’hotel vaig presenciar la desfilada sense cap entusiasme. Era evident que aquell pretès enterrament no era sinó una exhibició de força; per aquell camí aviat seria impossible d’evitar un daltabaix violent. La mateixa nit, la meva dona i jo ens vam despertar sentint uns trets a la plaça de Catalunya, a cent o dos-cents metres de l’hotel. L’endemà vam saber que havien liquidat un home de la CNT, probablement per obra de la UGT. És clar que era perfectament possible que tots aquells assassinats fossin comesos per agents provocadors. Podem mesurar l’actitud de la premsa capitalista estrangera respecte de l’oposició comunista-anarquista pel fet que l’assassinat de Roldán hi assolí àmplia publicitat, mentre que l’assassinat de revenja hi fou curosament silenciat.

S’atansava el Primer de Maig i es parlava d’una manifestació monstre en la qual prendrien part la CNT i la UGT. Els líders de la CNT, més moderats que molts de llurs partidaris, ja feia temps que treballaven per aconseguir una reconciliació amb la UGT; el leitmotiv de llur política, en efecte, era l’aspiració a unir els dos blocs de sindicats en una sola i poderosa coalició. El pla consistia a fer desfilar conjuntament la CNT i la UGT en una demostració de solidaritat. Però en el darrer moment la manifestació fou cancel·lada. Era clar que hauria provocat disturbis. Així, doncs, el Primer de Maig no passà res. La situació era ben estranya. Barcelona, la ciutat revolucionària per excel·lència, fou probablement l’única ciutat de l’Europa no feixista que no celebrà la diada. Però confesso que jo em vaig sentir alleujat. El contingent de l’ILP havia de desfilar amb la secció del POUM i tothom esperava que hi hauria soroll. La darrera cosa que jo desitjava era de veure’m embolicat en una estúpida batalla de carrer. Desfilar per un carrer darrere unes banderes vermelles amb frases inspirades brodades i després ser liquidat des d’un balcó, per un perfecte desconegut armat amb una metralleta, no és pas la idea que jo tinc del que pot ser morir d’una manera útil.





IX


El dia 3 de maig, cap a migdia, un amic que travessava el saló de l’hotel em va dir, sense donar-hi gaire importància: «M’han dit que a la Telefònica hi ha hagut una mica de soroll». No sé per què, no vaig fer-ne gaire cas.

Aquella mateixa tarda, entre les tres i les quatre, tot baixant per la Rambla, vaig sentir uns trets darrere meu. En girar-me, vaig veure uns joves, amb fusells a les mans i mocadors anarquistes —vermells i negres— al coll, a la cantonada d’un carrer lateral, una travessia de la Rambla que puja en direcció al nord. Era evident que canviaven trets amb algú situat en una altra torre octogonal —una església, em penso— que dominava el carrer. De seguida vaig pensar: «Ja hi som!». Però ho vaig pensar sense gaire sorpresa, perquè ja feia dies que tothom s’ho esperava, que comencés la gresca, d’un moment a l’altre. Vaig comprendre que havia de tornar immediatament a l’hotel i veure si la meva dona estava bé. Però el grup d’anarquistes situat a l’entrada de la travessia obligava a recular la gent, cridant-los que no passessin la línia de foc. Van sonar més trets. Les bales que procedien de la torre xiulaven per damunt del carrer i una multitud de vianants, presa de pànic, baixava corrent per la Rambla, fugint del foc; al llarg del carrer només senties «clac», «clac», «clac», a mesura que els botiguers abaixaven les portes ondulades dels aparadors. Vaig veure dos oficials de l’Exèrcit Popular que es retiraven cautelosament, d’arbre en arbre, amb la mà al revòlver. Davant meu la multitud entrava corrent a l’estació del Metro del mig de la Rambla, cercant-hi refugi. Immediatament vaig decidir no imitar-los. T’exposaves a haver-te de quedar hores atrapat sota terra.

En aquell moment, un metge nord-americà que havia estat al front amb nosaltres va córrer cap a mi i m’engrapà pel braç. Estava molt excitat.

—Veniu, hem de baixar cap a l’Hotel Falcón. (L’Hotel Falcón era una mena de dispesa sostinguda pel POUM i utilitzada principalment pels milicians de permís). Els companys del POUM es concentraran allà. La cosa ha començat. Ens hem d’unir.

—Però, què dimonis passa? —vaig preguntar.

El doctor m’arrossegava estirant-me pel braç. Estava massa excitat per poder-se explicar clarament. Sembla que l’home es trobava a la plaça de Catalunya quan uns quants camions plens de guàrdies civils armats[6] s’havien deturat davant la Telefònica, on la majoria dels treballadors eren de la CNT, i s’havien llançat sobtadament a l’assalt de l’edifici. Llavors havien arribat uns quants anarquistes i s’havia iniciat el combat. Vaig comprendre que el «soroll» que s’havia produït hores abans havia estat una demanda del Govern, en el sentit que la Telefònica li fos lliurada, demanda que, naturalment, havia estat refusada.

Tot baixant carrer avall, vam veure passar un camió, corrent, en direcció oposada, ple d’anarquistes amb fusells a les mans. A la davantera, hi havia un minyó esparracat, ajagut damunt una pila de matalassos, darrere una metralladora lleugera. Quan vam arribar a l’Hotel Falcón, que era al capdavall de la Rambla, el vestíbul era ple d’una multitud agitada; la confusió era enorme; semblava que ningú no sabia exactament què havia de fer i ningú no anava armat, amb l’excepció del grapat de membres de les tropes de xoc que usualment feien guàrdia a l’edifici. Jo vaig travessar el carrer per anar al Comitè Local del POUM, que es trobava gairebé davant mateix. A dalt, a la sala on els milicians solien anar a cobrar la paga, hi havia una altra multitud aplegada. Un home alt, pàl·lid, bastant ben plantat, d’una trentena d’anys, amb roba de civil, intentava restablir l’ordre i repartia cinturons i cartutxeres, d’una pila que hi havia en un racó. De fusells, encara no n’hi havia, sembla. El metge havia desaparegut —em penso que ja hi havia ferits i havien demanat metges—, però havia arribat un altre anglès. De sobte, d’una oficina interior, l’home alt i alguns altres van començar a treure braçades de fusells i a repartir-los als homes. L’altre anglès i jo, pel fet de ser estrangers, no acabàvem d’inspirar prou confiança i, de primer, ningú no ens volia donar fusell. Finalment arribà un milicià que havia estat al front amb mi; em va reconèixer, i llavors ens van donar fusells i uns quants carregadors, no gaire de bon grat.

Se sentien trets al lluny i els carrers eren completament deserts. Tothom deia que era impossible de pujar per la Rambla. La Guàrdia Civil havia ocupat edificis situats estratègicament i disparava contra tothom qui passava. De bona gana m’hauria arriscat a tornar al meu hotel, però circulava el vague rumor que probablement el Comitè Local seria atacat d’un moment a l’altre i que, per tant, calia quedar-se allà. En tot l’edifici, per les escales, i a la vorera de davant, hi havia petits grups de persones que enraonaven excitadament. Ningú no semblava que tingués una idea gaire clara del que passava. Jo només vaig pescar que la Guàrdia Civil havia atacat la Telefònica i havia ocupat diversos punts estratègics, des d’on dominava altres edificis que pertanyien als obrers. La impressió general era que la Guàrdia Civil «anava per» la CNT i per la classe obrera en general. A aquelles altures, ningú no acusava encara el Govern. Les classes més pobres de Barcelona consideraven els guàrdies civils com una mena de Black and Tans i semblava que es donava per sobreentès que havien iniciat l’atac per iniciativa pròpia. Un cop vaig haver entès de què anava em vaig tranquil·litzar. El cas era clar. D’una banda, la CNT; de l’altra, la policia. No sento cap amor especial per l’«obrer» idealitzat, tal com apareix en la mentalitat comunista burgesa, però quan veig un obrer de carn i ossos en conflicte amb el seu enemic natural, el policia, no m’haig de preguntar mai a favor de qui vaig.

Passava el temps i en el nostre extrem de la ciutat regnava la calma. No se m’acudí que podia telefonar al meu hotel i esbrinar com estava la meva dona; donava per entès que la Telefònica no funcionava; i així fou, en efecte, però només durant un parell d’hores. Entre els dos edificis, devíem ser un total d’unes tres-centes persones. La majoria eren individus de la classe més pobra, habitants dels carrerons de darrere els molls; hi havia força dones, també algunes amb criatures i un eixam de petits perdularis. M’imagino que la majoria no tenien ni idea del que passava i, simplement, havien cercat refugi en els edificis del POUM. També hi havia bastants milicians de permís i uns quants estrangers. Segons els meus càlculs, entre tots plegats no teníem més enllà de seixanta fusells. L’oficial del pis de dalt era assetjat constantment per una multitud que demanava fusells i no parava de dir que s’havien acabat. Els milicians més joves, que, semblava, es prenien la cosa com una mena d’aplec, vagarejaven d’ací d’allà i miraven de pispar el fusell a qui en tenia. Aviat algú, amb un truc molt hàbil, es quedà amb el meu i va desaparèixer com per art d’encantament, de manera que vaig tornar a quedar desarmat, si deixem de banda la meva minúscula pistola automàtica, per a la qual només tenia un carregador.

Es feia fosc; jo començava a tenir gana i semblava que al Falcón no hi havia queviures. El meu amic i jo ens vam esmunyir cap al seu hotel, que no era gaire lluny, a sopar. Els carrers eren foscos i silenciosos; no es veia ni una ànima; totes les botigues havien abaixat les portes ondulades, però encara no hi havia barricades. Vam tenir molta feina a aconseguir que ens deixessin entrar a l’hotel, que era tancat i barrat. De retorn, vam saber que els telèfons funcionaven i vaig pujar al pis de dalt per telefonar a la meva dona. Cosa ben característica, a l’edifici no hi havia cap guia telefònica, i jo no sabia el número de l’Hotel Continental; després d’escorcollar-ho tot, cambra per cambra, durant una hora, vaig trobar el número en una guia. No vaig poder parlar amb la meva dona, però sí amb en John McNair, el representant de l’ILP a Barcelona. Em va dir que tot rutllava, que ningú no havia pres mal, i em preguntà com estàvem els del Comitè Local. Li vaig dir que hauríem estat perfectament si haguéssim tingut tabac. Ho vaig dir en pla de broma, és clar; però mitja hora més tard en McNair apareixia amb dos paquets de Lucky Strike. S’havia arriscat a passar pels carrers, foscos com una gola de llop, poblats de patrulles anarquistes que l’havien deturat dues vegades a punta de pistola per exigir-li la documentació. No oblidaré aquest petit acte d’heroisme. Els cigarrets ens van anar de primera.

Havien situat sentinelles armats en gairebé totes les finestres i, a baix, al carrer, un petit grup de soldats de les tropes de xoc deturaven i interrogaven els vianants. Passà un cotxe de patrulla anarquista, tot eriçat d’armes. Al costat del xofer, una deliciosa moreneta d’uns divuit anys portava una metralleta a la falda. Vaig passar llarga estona vagarejant per l’edifici, un local enorme, la geografia del qual era impossible d’aprendre. Pertot es veia l’escampall de costum, els mobles estellats i els munts de paperassa que, sembla, són els productes inevitables de tota revolució. Arreu hi havia gent dormint; en un sofà d’un corredor, dues pobres dones del barri del port roncaven pacíficament. El local havia estat un teatre-cabaret abans de ser ocupat pel POUM. En diverses de les sales hi havia entarimats; damunt un d’aquests es veia encara un trist piano de cua. Finalment vaig trobar el que cercava: l’armeria. Llavors jo no sabia com havia d’acabar tot allò i em moria de ganes de tenir una arma. Havia sentit dir tan sovint que els partits rivals, PSUC, POUM i CNT-FAI, tenien armes amagades a Barcelona, que no podia creure que en els dos edificis principals del POUM només hi hagués els cinquanta o seixanta fusells que havia vist. La sala que feia d’armeria no era vigilada i tenia una porta molt primparada; un altre anglès i jo la vam espanyar d’una empenta. Un cop a dins, vam descobrir que no ens havien enganyat: no hi havia més armes. Només vam trobar-hi un parell de dotzenes de fusells de petit calibre i d’un model antiquat, i unes quantes escopetes de caça, sense municions ni per als uns ni per a les altres. Vaig pujar a l’oficina i vaig preguntar si els sobraven municions de pistola; no en tenien de cap mena. Això sí, tenien unes quantes caixes de granades, que un dels cotxes patrulla anarquistes ens havia portat. Me’n vaig posar un parell en una de les meves cartutxeres. Eren un tipus de bomba molt bast, que s’encenien fregant una mena de llumí que tenien a dalt de tot i que podien esclatar espontàniament.

El terra era cobert de gent que dormia. En una de les cambres, una criatura marranejava sense parar. Tot i que érem en ple maig, feia una nit fresca. En un dels escenaris del cabaret encara hi havia el teló. El vaig arrencar amb el meu ganivet, m’hi vaig embolicar i així vaig poder dormir unes hores. Recordo, però, que dormia inquiet, tement que si em girava massa bruscament faria esclatar les dues granades. A les tres de la matinada, l’home alt que semblava que ostentava el comandament em despertà, em donà un fusell i em posà de guàrdia en una de les finestres. Em va dir que en Salas, el cap de Policia responsable de l’atac contra la Telefònica, havia estat detingut. (En realitat, com vam saber després, només l’havien destituït. Però la nova confirmava la impressió general que la Guàrdia Civil havia actuat sense ordres). De seguida que clarejà, la gent de baix començà a bastir dues barricades, una davant el Comitè Local i l’altra davant l’Hotel Falcón. Els carrers de Barcelona són pavimentats amb unes pedres quadrades amb les quals és fàcil de bastir parets, i sota l’empedrat hi ha una mena de grava excel·lent per omplir sacs terrers. Veure aixecar aquelles barricades era un espectacle estrany i meravellós. Hauria donat qualsevol cosa per poder fotografiar-ho. Amb la mena d’energia apassionada que els espanyols despleguen quan s’han decidit a fer una cosa, llargues rengleres d’homes, dones i criatures arrencaven les pedres, les traslladaven en un carretó de mà que havien tret qui sap d’on i anaven amunt i avall, vacil·lant sota el pes dels sacs de sorra. Al llindar del Comitè Local, una noia alemanya jueva, amb uns pantalons de milicià dels que es corden al genoll que li arribaven fins als turmells, s’ho mirava somrient. En un parell d’hores les barricades arribaven a l’altura dels caps, els fusellers s’havien situat a les espitlleres, i darrere una de les barricades, en una foguera, uns homes feien ous ferrats.

M’havien tornat a prendre el fusell i semblava que allà no hi havia res d’útil a fer. Un altre anglès i jo vam decidir tornar a l’Hotel Continental. Se sentien molts trets, al lluny, però no pas a la Rambla. Tot pujant, vam entrar a la plaça. Hi havia molt poques parades obertes, assetjades per una multitud d’habitants dels barris obrers del sud de la Rambla. Tot just acabàvem d’entrar-hi quan se sentí a fora un espetec de fuselleria; els vidres de la coberta van tremolar i la multitud arrencà a córrer cap a les sortides de darrere. Tanmateix, encara van restar obertes unes quantes parades; vam poder prendre una tassa de cafè cada un i comprar un tall de formatge de cabra que vaig guardar-me amb les granades. Pocs dies més tard aquell formatge em va ser molt útil.

A la cantonada on havia vist els anarquistes iniciant el foc, la vigília, ara hi havia una barricada. L’home que hi havia darrere la barricada (jo era a l’altra banda del carrer) em cridà que anés amb compte. Els guàrdies civils del campanar disparaven sense discriminació contra tothom qui passava. Després de fer una pausa, vaig travessar el carrer d’una correguda; i, certament, una bala em xiulà prop de les orelles, ben a prop. Quan m’atansava a les oficines del POUM, encara a l’altra banda del carrer, vaig sentir més crits d’advertiment d’uns membres de les tropes de xoc que eren al llindar, crits que, en aquell moment, no vaig comprendre. Em separaven de l’edifici uns arbres i un quiosc de diaris (els carrers d’aquest tipus, a Espanya, tenen un passeig central), i no podia veure el que m’assenyalaven. Vaig fer cap al Continental, vaig assegurar-me que tot rutllava i, després de rentar-me la cara, vaig tornar cap a les oficines del POUM (a un centenar de metres, carrer avall) a demanar ordres. A aquelles altures els espetecs dels fusells i les metralladores, procedents de diverses direccions, ja eren gairebé comparables als d’una batalla. Jo acabava de trobar en Kopp i li preguntava què li semblava que havíem de fer quan, més avall, van esclatar una sèrie d’explosions terribles. El soroll era tan fort que jo estava segur que ens disparaven amb un canó de campanya. En realitat no eren sinó bombes de mà, que fan el doble de soroll del normal quan esclaten entre edificis de pedra.

En Kopp mirà per la finestra, es redreçà i digué: «Anem a investigar», i baixà l’escala amb la seva despreocupació habitual, seguit per mi. Dedins del llindar, un grup de membres de les tropes de xoc llançaven granades al carrer com qui juga a bitlles. Les bombes esclataven a una vintena de metres amb una explosió espantosa, eixordadora, que es barrejava amb els trets de fusell. Al mig del carrer, de darrere el quiosc de diaris, sortia un cap —el cap d’un milicià americà que jo coneixia molt—, ben igual que un coco en una fira. Vaig trigar una mica a entendre el que passava. Al costat mateix de l’edifici de les oficines del POUM hi havia un cafè, amb un hotel a sobre, el Cafè Moka. A la vigília, vint o trenta guàrdies civils armats havien entrat al cafè i després, quan començà la lluita, havien ocupat sobtadament l’edifici i s’hi havien fet forts. Cal suposar que havien rebut ordres d’ocupar el cafè, per tal de poder atacar després les oficines del POUM. A primera hora del matí havien intentat sortir, hi havia hagut trets i un membre de les tropes de xoc havia estat ferit. Un dels guàrdies civils havia mort. Els guàrdies civils havien corregut a refugiar-se altra vegada en el cafè, però en veure aquell americà que baixava carrer avall havien obert foc contra ell, tot i que no anava armat. L’americà s’havia refugiat darrere el quiosc i les tropes de xoc llançaven granades contra els guàrdies civils per obligar-los a retirar-se altra vegada a l’interior.

En Kopp es va fer càrrec de la situació amb una sola mirada, s’obrí pas i, engrapant-lo pel braç, va fer recular un alemany pèl-roig, de les tropes de xoc, que en aquell moment estava estirant amb les dents l’agulla d’una granada per llançar-la. Cridà a tothom que entrés, i ens va dir, en diverses llengües, que havíem d’evitar de vessar sang. Després sortí al carrer i, a la vista dels guàrdies civils, es va treure ostentosament la pistola i la deixà a terra. Dos oficials espanyols de les milícies van fer el mateix i tots tres van avançar, lentament, cap al llindar on es trobaven els guàrdies civils. Jo no ho hauria fet pas ni per vint lliures, allò. Avançaven, sense armes, cap a un grup d’homes exasperats per la por, amb les armes carregades a les mans. Un guàrdia civil, lívid de por i en cos de camisa, sortí per parlamentar amb en Kopp. L’home no parava d’assenyalar amb gran agitació dues granades que no havien esclatat i que es trobaven al mig del carrer. En Kopp tornà i ens va dir que valia més que les féssim esclatar. Allà on havien quedat constituïen un perill per a qualsevol que passés. Un membre de les tropes de xoc disparà el seu fusell contra una de les bombes i la va fer esclatar; després disparà contra l’altra i errà el tret. Li vaig demanar el fusell i, amb un genoll en terra, vaig disparar contra la segona bomba. També jo vaig errar el tret, ho confesso. Va ser l’únic tret que vaig disparar durant els disturbis. El terra era cobert de vidres trencats, del rètol del Cafè Moka, i dos cotxes aparcats davant, un d’ells el cotxe oficial d’en Kopp, estaven fets uns coladors i amb els vidres fets bocins per efecte de les bombes de mà.

En Kopp se m’emportà altra vegada a dalt i m’explicà la situació. Havíem de defensar els edificis del POUM si eren atacats, però els dirigents del POUM havien enviat instruccions en el sentit que havíem d’estar a la defensiva i no obrir foc mentre ho poguéssim evitar. Davant mateix hi havia un cinema, el Poliorama, amb un museu a sobre, i dalt de tot, molt per damunt el nivell general dels terrats, un petit observatori amb dues cúpules bessones. Les cúpules dominaven el carrer, i un grapat d’homes armats amb fusells i apostats allà dalt podien impedir qualsevol atac contra els edificis del POUM. Els encarregats del cinema eren membres de la CNT i ens deixarien anar i venir. Quant als guàrdies civils del Cafè Moka, no hi havia problema; no volien lluitar, i estaven disposats a viure i deixar viure. En Kopp repetí que les nostres ordres eren de no disparar si no disparaven contra nosaltres o no atacaven els edificis. Ell no ho va dir, però jo vaig comprendre que els dirigents del POUM estaven furiosos de veure’s arrossegats a aquell afer, però els semblava que havien de fer costat ala CNT.

Ja havien situat guàrdies a l’observatori. Vaig passar els tres dies i les tres nits que seguiren contínuament a la teulada del Poliorama, excepte en els breus intervals en què m’esmunyia cap a l’hotel, per menjar. No corria perill, i no patia sinó de gana i d’avorriment, i, tanmateix, aquells tres dies van ser un dels períodes més insuportables de la meva vida. Sospito que poques experiències poden ser més fastiguejadores, més deceptives o, finalment, més cruels per als nervis que aquells terribles dies de combats al carrer.

Jo solia seure allà dalt, meravellant-me de la follia de tot plegat. Per les fïnestrelles de l’observatori es dominava un panorama de quilòmetres i quilòmetres de radi —una estesa d’edificis alts i prims, de cúpules de vidre i teulades fantasioses, amb teules verdes i de color de coure, brillants; cap a llevant, el mar blau pàl·lid, que llambrejava—, la primera vegada que veia el mar des que havia arribat a Espanya. I tota aquella enorme ciutat d’un milió d’habitants restava immobilitzada en una mena d’inèrcia violenta, un malson de soroll sense moviment. Els carrers assolellats eren completament deserts. No passava res, a part de les ràfegues de bales des de les barricades i les finestres protegides amb sacs de sorra; al llarg de la Rambla es veien els tramvies immòbils, allà on els conductors els havien abandonat en iniciar-se la lluita. I mentrestant, constantment, aquell soroll demoníac, que ressonava en les parets de milers d’edificis de pedra, i continuava, seguit seguit, com una pluja tropical. Crac-crac, ta-ca-tà, ta-ca-tà, tziu… De vegades es dissolia en quatre trets esparsos, d’altres s’accelerava fins a convertir-se en una fusellada eixordadora, però mai no cessava, en tot el dia, i recomençava puntualment a la matinada següent.

Al principi era molt difícil d’entendre què dimonis passava, qui lluitava contra qui, i qui guanyava. La gent de Barcelona està tan acostumada als combats de carrer i tan familiaritzada amb la geografia local, que sap, per una mena d’instint, quin partit polític domina quins carrers i quins edificis. L’estranger lluita amb un enorme desavantatge. De dalt estant de l’observatori, jo comprenia que la Rambla, que és un dels carrers principals de la ciutat, constituïa una mena de línia divisòria. A la dreta de la Rambla, els barris obrers eren clarament anarquistes; a l’esquerra, hi havia una lluita confusa entre els carrerons tortuosos, però en aquella banda el PSUC i la Guàrdia Civil es podia dir que dominaven la situació. En el nostre extrem de la Rambla, a tocar de la plaça de Catalunya, la posició era tan complicada que hauria estat completament inintel·ligible si cada edifici no hagués exhibit una bandera de partit. Allà la fita principal era l’Hotel Colón, quarter general del PSUC, que dominava la plaça de Catalunya. En una finestra, prop de la penúltima «O» de l’enorme rètol d’«Hotel Colón» que corria al llarg de la façana, havien emplaçat una metralladora que podia escombrar la plaça amb una eficàcia mortal. Cent metres a la nostra dreta, Rambla avall, els JSU, la lliga jovenívola del PSUC (corresponent a la Lliga Comunista Juvenil d’Anglaterra), ocupaven uns grans magatzems, les finestres laterals dels quals, protegides amb sacs de sorra, s’esqueien davant mateix del nostre observatori. Allà havien arriat la bandera roja i hissat la bandera nacional catalana. A la Telefònica, on tot havia començat, la bandera nacional catalana i la bandera anarquista onejaven de costat. Allà havien arribat a una mena de compromís temporal, els telèfons funcionaven ininterrompudament i des de l’edifici no disparava ningú.

A la nostra posició regnava una pau estranya. Els guàrdies civils del Cafè Moka havien abaixat les portes de ferro i amuntegat els mobles del cafè a tall de barricada. Més tard, mitja dotzena de guàrdies van pujar al terrat, davant per davant nostre, van bastir-hi una altra barricada de matalassos i van plantar-hi una bandera nacional catalana. Però era evident que no tenien ganes d’iniciar el combat. En Kopp havia arribat a un perfecte acord amb ells: si ells no tiraven contra nosaltres, nosaltres no tiraríem contra ells. Havia arribat a fer-se molt amic dels guàrdies civils, a aquelles altures, i els havia anat a veure al Cafè Moka diverses vegades. Naturalment, els guàrdies havien liquidat totes les begudes que hi havia al cafè i van regalar a en Kopp quinze ampolles de cervesa. A canvi, en Kopp els havia regalat un dels nostres fusells per substituir-ne un que havien perdut la vigília. Tanmateix, feia un efecte molt estrany de seure dalt aquell terrat. Hi havia estones que tot plegat, simplement, m’avorria, deixava de fer cas del soroll demoníac i passava hores seguides llegint una pila de llibres de la Penguin Library que per sort havia comprat feia pocs dies; de vegades, en canvi, em sentia plenament conscient dels homes armats que em vigilaven des de cinquanta metres de distància. Una mica, era com tornar a ser a la trinxera; més d’una vegada em vaig sorprendre a mi mateix referint-me als guàrdies civils com «els feixistes», per la força de l’hàbit. Generalment érem sis, allà dalt. Posàvem un home de guàrdia a cada una de les torres de l’observatori i els altres sèiem a la teulada de plom de més avall, on no teníem altra protecció que un parapet de pedra. Jo era plenament conscient que en qualsevol moment els guàrdies civils podien rebre ordre per telèfon d’obrir foc. És veritat que havíem quedat que ens avisarien abans, si això passava, però ningú no em podia assegurar que complirien l’acord. Tanmateix, només una vegada semblà que la cosa anava a embolicar-se. Un dels guàrdies civils de davant s’agenollà i començà a disparar per damunt la barricada. En aquell moment jo em trobava de guàrdia a l’observatori. Vaig apuntar-lo amb el fusell i li vaig cridar:

—Ei! No dispareu contra nosaltres!

—Com?

—Que no tireu contra nosaltres, o tiro jo també!

—No, no. Si no tiro pas contra vosaltres. Mireu, aquí baix!

M’assenyalà amb el fusell cap al carrer lateral que passava per baix del nostre edifici. I, ben cert: un minyó amb granota blava i un fusell a les mans s’esmunyia per la cantonada. Evidentment, acabava de disparar contra els guàrdies del terrat.

—Tirava contra ell. Ha disparat ell primer. (Suposo que era veritat). A vosaltres, no us volem cap mal. Som treballadors, com vosaltres mateixos.

Em va fer la salutació antifeixista i jo vaig correspondre. Després li vaig cridar:

—No us queda gens de cervesa?

—No, s’ha acabat tota.

El mateix dia, aparentment sense cap motiu, un individu situat a l’edifici de les JSU, carrer avall, tot d’una aixecà el fusell i disparà contra meu quan jo treia el cap per la finestra. Potser li vaig semblar un blanc temptador. No m’hi vaig tornar. Tot i que només érem a cent metres de distància, la bala anà tan desviada que ni tan sols tocà la teulada de l’observatori. Com de costum, la mala punteria dels espanyols m’havia salvat la vida. Des d’aquell edifici em van disparar diverses vegades.

Els trets continuaven pertot. Però, pel que jo podia veure, i pel que sentia, la lluita era defensiva per ambdues bandes. Els combatents no es movien de llurs edificis o de darrere llurs barricades i, simplement, disparaven contra els qui tenien davant. A uns vuit-cents metres de nosaltres hi havia un carrer on les oficines principals de la CNT i les de la UGT es trobaven gairebé davant per davant; d’allà ens arribava un soroll terrorífic. Vaig passar per aquell carrer l’endemà d’acabada la lluita, i els vidres dels aparadors semblaven coladors. (La majoria dels botiguers de Barcelona havien enganxat tires de paper engomat en llurs aparadors, perquè si una bala tocava un vidre no el fes bocins). De tant en tant, les ràfegues de fuselleria i de metralladores eren puntuades per l’explosió de les granades. I, a llargs intervals, potser una dotzena de vegades en total, vam sentir terribles explosions que, en aquells moments, jo no em sabia explicar; sonaven com bombes aèries, però era impossible, perquè per allà no passaven avions. Més tard em van dir —i potser era veritat— que certs agents provocadors feien esclatar grans masses d’explosius només per augmentar el soroll i el pànic. Això no obstant, l’artilleria no entrà en acció. Jo parava l’orella per si en sentia, perquè, si començaven a entrar en joc els canons, voldria dir que la cosa anava de debò (l’artilleria és el factor determinant en els combats de carrer). Més tard, els diaris explicaven grans històries de bateries de canons que disparaven pels carrers, però cap d’ells no va poder indicar un sol edifici que hagués rebut els efectes de cap bala de canó. D’altra banda, el soroll de les canonades resulta inconfusible per als qui hi estan avesats.

Gairebé des del primer moment els queviures escassejaven. Amb dificultats i sota la protecció de la fosca (perquè els guàrdies civils constantment disparaven contra els qui passaven per la Rambla), de l’Hotel Falcón portaven menjar per als quinze o vint milicians que es trobaven a l’edifici de les oficines del POUM, però amb prou feines arribava per a tots, i per això tots els qui podíem anàvem a fer els àpats a l’Hotel Continental. El Continental havia estat «col·lectivitzat» per la Generalitat, i no, com la majoria dels hotels, per la CNT o la UGT, i era considerat com a terreny neutral. De seguida que els combats van començar, l’hotel s’havia omplert fins a dalt de tot d’una col·lecció de persones d’allò més extraordinària. Hi havia periodistes estrangers, sospitosos polítics de tots els matisos, un aviador americà al servei del Govern, diversos agents comunistes, entre ells un rus gras, d’aire sinistre, del qual es deia que era un agent de l’OGPU; li deien en Charlie Chan i portava al cinyell una pistola i una petita bomba de mà; algunes famílies espanyoles benestants, que tenien tot l’aire de simpatitzar amb en Franco, dos o tres ferits de la Columna Internacional, un grup de camioners francesos que havien vingut a buscar taronges per portar-les a França i s’havien vist obligats a deturar-se a causa de la lluita, i bastants oficials de l’Exèrcit Popular. L’Èxercit Popular, com a tal, es va mantenir neutral durant la lluita, encara que alguns soldats van escapar-se de les casernes per prendre-hi part per llur compte; el dimarts al matí jo n’havia vistos un parell en les barricades del POUM. Al principi, quan la carestia de queviures encara no s’havia aguditzat i els diaris encara no havien enverinat els odis, hi havia una certa tendència a considerar la cosa com una mena de broma. La gent deia que allò passava cada any, a Barcelona. En George Tioli, un periodista italià, gran amic nostre, arribà amb els pantalons xops de sang. Havia sortit a veure què passava, i quan estava embenant un ferit, en ple carrer, algun bromista li havia llançat una granada i l’havia ferit, sortosament no de gravetat. Recordo que en Tioli deia que les llambordes dels carrers de Barcelona s’haurien de numerar; així s’estalviaria molta feina a l’hora de fer i desfer les barricades. I recordo un parell d’homes de la Columna Internacional, asseguts a la meva cambra de l’hotel quan jo hi arribava cansat, famolenc i brut després d’una nit de guàrdia. Llur actitud era completament neutral. Suposo que si haguessin estat bons membres del partit m’haurien conjurat perquè canviés de banda, o potser fins i tot m’haurien emmanillat i m’haurien pres les granades que portava a les butxaques; en lloc d’això, es limitaven a compadir-me perquè em tocava passar els meus dies de permís fent guàrdia dalt un terrat. L’actitud general era aquesta: «Això no és sinó una escaramussa entre els anarquistes i la policia; no té cap importància». A despit de l’extensió de la lluita i del nombre de baixes, jo crec que aquesta actitud estava més a prop de la veritat que no pas la versió oficial, que presentava l’afer com un alçament planejat.

Cap al dimecres (5 de maig), la cosa començà a canviar. Els carrers amb les botigues tancades tenien un aspecte fantasmagòric. Les poques persones que es veien obligades a sortir al carrer per una raó o altra circulaven fent onejar mocadors blancs i, en un punt de la Rambla que quedava protegit de les bales, alguns venedors de diaris cridaven les notícies al carrer desert. El dimarts, Solidaridad Obrera, el diari anarquista, havia qualificat l’atac contra la Telefònica com una «provocació monstruosa» (o una expressió semblant), però el dimecres canvià de to i començà a implorar que tothom tornés a la feina. Per la ràdio, els dirigents anarquistes llançaven el mateix missatge. La redacció de La Batalla, el diari del POUM, havia estat atacada i ocupada per la Guàrdia Civil aproximadament al mateix temps que la Telefònica, però el diari era imprès i distribuït, en tirada limitada, en una altra impremta. En les seves pàgines es conjurava tothom a no abandonar les barricades, encara; però tothom estava tip d’aquella lluita sense cap sentit, que evidentment no podia conduir a cap autèntica decisió, puix que ningú no aspirava a convertir-la en una veritable guerra civil que hauria provocat inevitablement la derrota enfront d’en Franco. Vaig sentir expressar aquesta temença per persones de totes dues bandes. Pel que es podia deduir del que deia la gent, els membres de la CNT només volien dues coses, les mateixes que havien volgut des del primer moment: que els tornessin la Telefònica i que els odiats guàrdies civils fossin desarmats. Si la Generalitat hagués promès aquestes dues coses i hagués promès també de posar fi a l’especulació amb els queviures, és gairebé segur que les barricades haurien desaparegut al cap de dues hores. Però era evident que la Generalitat no pensava cedir. Circulaven rumors alarmants. Deien que el Govern de València enviava sis mil homes per ocupar Barcelona i que cinc mil soldats anarquistes i del POUM havien abandonat el front d’Aragó per plantar-los cara. Només el primer d’aquests rumors era cert. Des de la torre de l’observatori vam veure les baixes formes grises d’uns vaixells de guerra que s’atansaven al port. En Douglas Moyle, que havia estat mariner, digué que semblaven destructors britànics. En realitat, eren destructors britànics, encara que no ho vam saber fins després.

Aquell vespre vam sentir que a la plaça d’Espanya quatre-cents guàrdies civils s’havien rendit i havien lliurat llurs armes als anarquistes; també circulava vagament la nova que, en els suburbis (principalment els barris obrers), la CNT dominava la situació. Semblava, doncs, que guanyàvem nosaltres. Però aquell mateix vespre en Kopp m’envià a buscar i, amb rostre greu, m’explicà que, segons una informació que acabava de rebre, el Govern estava a punt de declarar el POUM fora de la llei i d’implantar l’estat de guerra. La nova em produí un veritable xoc. Vaig pressentir per primera vegada la interpretació que probablement seria donada més tard a tot aquell afer. Vaig entreveure, vagament, que, un cop acabada la lluita, tota la culpa seria atribuïda al POUM, que era el partit més feble i, per tant, el cap de turc més adequat. I, mentrestant, la nostra neutralitat local era acabada. Si el Govern ens declarava la guerra, no tindríem més remei que defensar-nos i allà, a les oficines centrals, podríem estar segurs que la Guàrdia Civil del costat rebria ordre d’atacar-nos. La nostra única oportunitat era d’atacar primer nosaltres. En Kopp esperava rebre ordres per telèfon; si es confirmava que el POUM quedava fora de la llei, ens havíem de preparar per ocupar immediatament el Cafè Moka.

Recordo com un malson la llarga vetllada que vam passar fortificant l’edifici. Vam abaixar les portes de ferro de l’entrada principal i, darrere les portes, vam aixecar una barricada amb la runa que havien deixat uns paletes que havien estat fent reformes a l’edifici. Vam repassar les nostres existències en armament. Comptant els sis fusells que hi havia al terrat del Poliorama, teníem vint-i-un fusells, un d’ells defectuós, uns cinquanta carregadors per a cada fusell i unes quantes dotzenes de bombes; i res més, a part d’algunes pistoles i revòlvers. Una dotzena d’homes, aproximadament, la majoria alemanys, es van presentar voluntaris per portar a terme l’atac contra el Cafè Moka, si arribava el moment. Atacaríem des del terrat, naturalment, a primera hora de la matinada, i els agafaríem per sorpresa; ells eren més nombrosos, però la nostra moral era millor, i estàvem segurs que guanyaríem, si bé alguns de nosaltres hi deixarien la pell. En el nostre edifici no teníem queviures, a part d’unes quantes preses de xocolata, i havia circulat el rumor que «els altres» es disposaven a tallar-nos el subministrament d’aigua. (Ningú no sabia qui eren «els altres». Tant podia ser el Govern, que controlava la companyia de les aigües, com la CNT; no ho sabia ningú). Vam passar molt de temps omplint totes les piques dels lavabos i totes les galledes que vam trobar i, finalment, les quinze ampolles de cervesa, ara buides, que els guàrdies civils havien donat a en Kopp.

Jo em trobava en un estat d’esperit fatal, i cansat com un gos, després de prop de seixanta hores de no dormir gaire. Era tard de la nit. Darrere la barricada de la planta baixa hi havia tot de gent dormint per terra. A dalt hi havia una saleta, amb un sofà, que ens proposàvem utilitzar com a infermeria, encara que, no cal dir-ho, vam descobrir que en tota la casa no hi havia ni una gota de iode, ni una sola bena. La meva dona havia vingut des de l’hotel, per si calia alguna infermera. Jo em vaig ajeure en el sofà, sentint que m’aniria bé mitja horeta de repòs abans de l’atac contra el Moka, on probablement em matarien. Recordo la incomoditat intolerable que em produïa la pistola que portava al cinyell i se’m clavava al darrere. Després d’això, només recordo que em vaig despertar amb un sobresalt i vaig trobar la meva dona dreta al meu costat. Ja era ple dia, no havia passat res, el Govern no havia declarat la guerra al POUM, no ens havien tallat l’aigua i, a part d’uns trets esporàdics al carrer, la normalitat era absoluta. La meva dona em va dir que no havia tingut cor per despertar-me i que havia dormit en una butaca d’una de les cambres de davant.

Aquella tarda hi va haver una mena d’armistici. Els trets van cessar i amb una rapidesa sorprenent els carrers es van omplir de gent. Unes quantes botigues van començar a obrir les portes i la plaça s’omplí d’una enorme multitud que clamava demanant queviures, tot i que les parades eren gairebé buides. Els tramvies, tanmateix, encara no circulaven. Els guàrdies civils continuaven darrere llurs barricades del Moka; cap dels edificis fortificats de les dues bandes no va ser evacuat. Tothom s’aqueferava cercant queviures. I pertot se sentien les mateixes preguntes ansioses: «Creieu que s’ha acabat, això? Creieu que tornarà a començar?». «Això» —la lluita— era considerat, en aquells moments, com una mena de calamitat natural, com ara un huracà o un terratrèmol, una cosa de la qual tots érem víctimes i que cap de nosaltres no podia deturar. I, certament, gairebé de seguida —suposo que la treva devia durar algunes hores, però aquestes hores ens van semblar minuts—, un espetec sobtat de trets de fusell, com una tempesta d’estiu, va fer arrencar a córrer tothom; les portes ondulades van tornar a abaixar-se, els carrers es van buidar com per art d’encantament, les barricades es van poblar, i «allò» recomençà.

Jo vaig tornar al meu lloc del terrat amb un sentiment de disgust i fúria concentrats. Quan prens part en esdeveniments com aquests, se suposa que, en petita escala, estàs fent història i, en justícia, t’hauries de sentir com una mena de personatge històric. Però no és així, perquè en aquestes ocasions els detalls físics sempre contrapesen tota la resta. Durant tota la lluita mai no vaig fer l’«anàlisi» correcta de la situació que tan loquaçment feien els periodistes a centenars de quilòmetres de distància. Jo pensava, principalment, no pas en les raons i els torts d’aquella miserable batussa interna, sinó simplement en la incomoditat i l’avorriment de passar-se el dia i la nit en aquella teulada intolerable, i en la gana, que cada vegada era pitjor, perquè cap de nosaltres no havia menjat com Déu mana des del dilluns. I, mentrestant, no em podia treure del cap la idea que, de seguida que allò s’acabaria, hauria de tornar al front. Era per perdre els estreps. Havia passat cent quinze dies a la línia de foc i havia tornat a Barcelona desitjós d’una mica de repòs i de comoditat; i en comptes d’això m’havia de passar les hores assegut en una teulada, enfront d’uns guàrdies civils tan avorrits com jo mateix, que de tant en tant em saludaven amb la mà i m’asseguraven que eren «obrers» (volent dir que esperaven que no disparés contra ells), però que indubtablement dispararien si rebien ordres de fer-ho. Si això era fer història, a mi no m’ho semblava pas. Més aviat feia pensar en els pitjors períodes passats al front, quan anàvem curts d’homes i havíem de fer guàrdies extres; en lloc de fer heroïcitats, havies de quedar-te al teu lloc, avorrit, mort de son i sense sentir cap mena d’interès per res del que et voltava.

A l’interior de l’hotel, entre l’heterogènia multitud la major part de la qual no havia gosat treure el nas al carrer, s’havia anat creant una terrible atmosfera de sospita. A diverses persones, els agafà la mania de l’espionatge, i anaven d’ací d’allà xiuxiuejant que tots els altres eren espies dels comunistes, o dels trotskistes, o dels anarquistes, o de qui sap qui. L’obès agent rus arraconava tots els refugiats estrangers, l’un darrere l’altre, i els explicava plausiblement que tota aquella història era un complot anarquista. Jo l’observava amb un cert interès, perquè era la primera vegada que veia una persona la professió de la qual consistia a dir mentides —si deixem de banda els periodistes—. Hi havia quelcom de repulsiu en aquella paròdia de vida d’hotel elegant que continuava darrere els porticons tancats i entre l’espetec dels trets de fusell. El menjador de la banda de davant havia estat abandonat des que una bala havia entrat per la finestra i escrostonat una columna, i els hostes s’atapeïen en una sala fosca del darrere, on mai no hi havia prou taules per a tothom. El nombre dels cambrers s’havia reduït —alguns eren membres de la CNT i s’havien adherit a la vaga general— i, temporalment, havien prescindit de les camises emmidonades, però els àpats eren servits encara amb un cert cerimonial. Pràcticament, tanmateix, no hi havia res per menjar. Aquell dijous, a la nit, el plat principal del sopar fou una sardina solitària per a cada u. A l’hotel feia dies que no hi havia pa, i fins i tot el vi escassejava tant que cada vegada bevíem vins més vells, a preus cada vegada més elevats. Aquesta escassetat de queviures continuà uns quants dies, un cop acabada la lluita. Recordo que durant tres dies seguits la meva dona i jo, per esmorzar, vam menjar només un trosset de formatge de cabra, sense pa i sense res per beure. L’única cosa que abundava eren les taronges. Els camioners francesos en portaven grans quantitats a l’hotel. Eren una trepa d’aspecte força groller; els acompanyaven unes noies espanyoles molt espectaculars i un camàlic corpulent, amb brusa negra. En qualsevol altra ocasió, el petit esnob d’un director d’hotel hauria fet tot el possible perquè se sentissin incòmodes i fins i tot s’haurien negat a acceptar-los a l’hotel, però en aquells moments eren molt populars, perquè, a diferència de nosaltres, tenien un petit rebost de pa, del qual tothom aspirava a participar.

Vaig passar aquella darrera nit a la teulada, i l’endemà semblà que la lluita, realment, estava a punt d’acabar-se. Aquell divendres em penso que es van disparar pocs trets. Ningú no sabia del cert si les tropes de València venien realment; de fet, van arribar aquell vespre. El Govern radiava missatges mig pacificadors mig amenaçadors, demanant que tothom tornés a casa i dient que, passada una hora determinada, serien detinguts tots els qui portessin una arma. Ningú no feia gran cas dels missatges radiats del Govern, però pertot la gent anava desapareixent de les barricades. Estic segur que se n’anaven, sobretot, per causa de la manca de queviures. Pertot senties el mateix: «Ja no tenim menjar; hem de tornar a treballar». Per llur banda, els guàrdies civils, que podien estar segurs de rebre llurs racions mentre quedés menjar a la ciutat, van poder quedar-se en llurs llocs. A la tarda els carrers eren gairebé normals, si bé les barricades encara no havien estat desfetes; la Rambla era plena de gent, gairebé totes les botigues eren obertes i —detall especialment tranquil·litzador— els tramvies, que havien estat immobilitzats tots aquells dies, començaven a circular. Els guàrdies civils encara ocupaven el Cafè Moka i no havien desfet llurs barricades, però alguns d’ells van treure cadires al carrer i s’hi van asseure amb el fusell sobre els genolls. A un, li vaig fer l’ullet, i em contestà amb un somriure no pas enemistós; em va reconèixer, és clar. A la Telefònica havien arriat la bandera anarquista i només hi onejava la catalana. Això volia dir que els obrers havien estat definitivament derrotats; vaig comprendre —si bé, a causa de la meva ignorància política, no tan clarament com ho hauria hagut de comprendre— que quan el Govern se sentís més segur d’ell mateix hi hauria represàlies. Però en aquells moments no m’interessava aquest aspecte de les coses. Només sentia un profund alleujament pel fet que l’estrèpit dels trets havia cessat i perquè podia comprar una mica de menjar i fruir d’una mica de repòs i de pau abans de tornar al front.

Devia ser bastant tard del vespre quan les tropes arribades de València van aparèixer per primera vegada pels carrers. Eren guàrdies d’assalt, una altra formació o cos semblant als guàrdies civils i als carrabiners (és a dir, un cos primordialment destinat a exercir funcions policíaques), i eren les tropes escollides de la República. Va semblar com si tot d’una haguessin sortit de sota terra; els veies pertot, patrullant els carrers en grups de deu —homes alts, amb uniforme gris o blau, amb uns fusells molt llargs penjats a l’espatlla i una metralleta per a cada grup—. Mentrestant, calia portar a terme una tasca delicada. Els sis fusells que havíem fet servir per a les guàrdies a l’observatori encara eren allà, i d’una manera o altra calia tornar-los a l’edifici del POUM. El problema era que calia travessar el carrer. Els fusells formaven part de l’arsenal regular de l’edifici, però treure’ls al carrer era contravenir l’ordre del Govern, i si ens atrapaven amb els fusells a les mans era segur que ens agafarien i, cosa pitjor, que ens prendrien les armes. En tot l’edifici només hi havia vint-i-un fusells i, per tant, no ens podíem pas permetre el luxe de perdre’n sis. Després de discutir llargament quin seria el millor mètode, un minyó espanyol, pèl-roig, i jo vam començar a passar-los d’amagatotis. Esquivar les patrulles de guàrdies d’assalt era relativament fàcil; el perill eren els guàrdies civils del Moka, que sabien perfectament que teníem fusells a l’observatori i, si ens veien passar-los, ens podien esguerrar la jugada. El minyó i jo ens vam despullar de part de la nostra roba i ens vam penjar cadascun un fusell a l’espatlla esquerra, la culata sota l’aixella i el canó dins el camal dels pantalons. Llàstima que eren màusers llargs. Fins i tot per a un home alt com jo resulta incòmode de portar un màuser llarg ficat dins el camal dels pantalons. Baixar l’escala de cargol de l’observatori amb la cama esquerra completament rígida era una feina intolerable. Un cop al carrer, vam descobrir que l’única manera d’avançar era fent-ho molt a poc a poc, tan a poc a poc que no calgués doblegar el genoll. Davant el cinema vaig veure un grup de persones que em miraven amb gran interès mentre jo caminava a pas de tortuga. Sovint m’he preguntat què es devien pensar que em passava. Potser van creure que era un ferit de guerra. Tanmateix, tots els fusells van arribar a lloc sense cap incident.

L’endemà els guàrdies d’assalt eren pertot, passejant pels carrers com uns conqueridors. Era indubtable que el Govern es limitava a fer una exhibició de força per acabar d’inspirar respecte a una població de la qual ja sabia que no oferiria resistència; si el Govern hagués temut nous aldarulls, els guàrdies d’assalt haurien estat aquarterats i no pas escampats pels carrers en petits grups. Eren unes tropes esplèndides, les millors que he vist a Espanya i, tot i que suposo que en certa manera eren l’«enemic», no em podia estar d’admirar-ne l’aspecte. Però no era sense astorament que els veia passar amunt i avall. Jo estava avesat a les esparracades milícies mal armades del front d’Aragó i no sabia que la República posseïa tropes com aquelles. No solament eren homes escollits físicament, sinó tan ben armats que em deixaven parat. Tots portaven fusells nous de trinca, del tipus que en deien «rus» (aquells fusells eren enviats a Espanya per l’URSS, però tinc entès que eren fabricats a Amèrica). En vaig examinar un. Era molt lluny de ser el fusell perfecte, però era enormement millor que la vella escombra esbocada que nosaltres teníem al front. Els guàrdies d’assalt tenien una metralleta per cada deu homes i tots portaven pistola automàtica; nosaltres, al front, teníem aproximadament una metralladora per cada cinquanta homes i, quant a pistoles i revòlvers, els havíem d’aconseguir per vies il·legals. De fet, encara que fins llavors no me n’adonava, el mateix passava pertot. Els guàrdies civils i els carrabiners, que no estaven destinats a anar al front, anaven molt més ben armats i molt més ben vestits que nosaltres. Sospito que en totes les guerres passa el mateix: sempre el mateix contrast entre els elegants policies de la rereguarda i els esparracats soldats de la línia de foc. En conjunt, els guàrdies d’assalt van establir molt bones relacions amb la població, passats els primers dos dies. El primer dia hi va haver més d’un problema perquè alguns guàrdies d’assalt —obeint instruccions, suposo— van començar a comportar-se provocativament. Pujaven en grup als tramvies, escorcollaven els passatgers i, si trobaven carnets de la CNT, els estripaven i els trepitjaven. Això provocà baralles amb alguns anarquistes armats i van morir una o dues persones. Molt aviat, però, els guàrdies d’assalt van abandonar llur actitud de conqueridors i les relacions van esdevenir més amistoses. Al cap d’un parell de dies, la majoria ja s’havien triat una noia.

Les lluites de Barcelona havien proporcionat al Govern de València l’esperada excusa per assumir el ple control de Catalunya. Calia dissoldre les milícies obreres i redistribuir llurs homes en l’Exèrcit Popular. La bandera espanyola republicana onejava per tot Barcelona —era la primera vegada que jo la veia, em penso, a part d’en una trinxera feixista—. En els barris obrers les barricades eren desfetes, bastant a poc a poc, perquè és molt més fàcil d’aixecar una barricada que tornar les pedres a lloc. Davant els edificis del PSUC es va permetre que les barricades continuessin existint i de fet moltes subsistien encara el mes de juny. Els guàrdies civils encara ocupaven punts estratègics. En els reductes de la CNT es van portar a terme requises d’enormes quantitats d’armament, si bé estic segur que moltes armes es van escapar de les mans del Govern. La Batalla continuava apareixent, però el diari era censurat tan durament que la primera pàgina es publicava gairebé en blanc. Els diaris del PSUC, en canvi, no passaven la censura i publicaven articles incendiaris exigint la supressió del POUM. Acusaven el POUM de ser una organització feixista disfressada, i una caricatura que representava el POUM com una figura coberta amb una careta marcada amb la falç i el martell, darrere la qual es veia un rostre odiós, de foll, marcat amb una esvàstica, era escampada per tota la ciutat pels agents del PSUC. Evidentment, la versió oficial dels disturbis de Barcelona ja era decidida: havien de ser presentats com un alçament de la «cinquena columna» feixista, maquinat exclusivament pel POUM.

A l’hotel, l’odiosa atmosfera de sospita i hostilitat havia empitjorat encara, ara que la lluita era acabada. Davant les acusacions que eren llançades era impossible de mantenir-se neutral. El correu tornava a funcionar, els diaris comunistes estrangers començaven a arribar i llurs versions de la lluita no solament eren violentament partidistes, sinó, naturalment, follament inexactes. Sospito que alguns comunistes locals, que havien estat testimonis dels veritables fets, se sentien descoratjats davant la interpretació que se’n feia, però, naturalment, havien de continuar adherits a llur banda. El nostre amic comunista tornà a emprendre’m, un dia, i em preguntà si em decidia a ingressar a la Columna Internacional.

Vaig quedar bastant sorprès.

—Els vostres diaris diuen que sóc un feixista —vaig dir—. Procedint com procedeixo del POUM, dec ser políticament sospitós.

—Oh, no hi fa res, això. Al capdavall, tu et limitaves a complir ordres.

Vaig haver de dir-li que després d’aquell afer no em podia allistar a cap unitat controlada pels comunistes. Tard o d’hora em podien utilitzar en contra de la classe obrera espanyola. Era impossible de preveure quan tornaria a esclatar una lluita com la passada i, si havia de fer servir el fusell en un cas com aquell, l’utilitzaria en defensa de la classe obrera i no en contra seva. L’home es portà molt bé, en tot això. Però a partir d’aquell moment l’ambient canvià, en conjunt. Ja no podies, com abans, «estar d’acord a discrepar» i fer una copa en companyia d’un home del qual se suposava que era el teu oponent polític. En el vestíbul de l’hotel es produïren algunes baralles molt desagradables. Mentrestant, les presons ja eren plenes a vessar. Acabada la lluita, els anarquistes, naturalment, van deixar anar els seus presoners, però la Guàrdia Civil no deixà anar els seus, i la majoria van ser ingressats a la presó i retinguts allà sense judici, en molts casos durant mesos i mesos. Com de costum, persones completament innocents van ser detingudes per causa de la barroeria de la policia. He dit abans que en Douglas Thompson va ser ferit cap a primers d’abril. Després havíem perdut el contacte amb ell, com solia passar quan un amic queia ferit, perquè els ferits sovint passaven d’un hospital a un altre. De fet havia anat a parar a un hospital de Tarragona i havia estat retornat a Barcelona aproximadament quan la lluita començà. El dimarts al matí el vaig trobar pel carrer, considerablement astorat davant aquells espetecs que ressonaven pels carrers. Formulà la mateixa pregunta que feia tothom:

—Què dimonis passa, aquí?

Li ho vaig explicar tan bé com vaig saber. En Thompson de seguida va dir:

—No penso pas ficar-m’hi, en tot això. Encara no tinc el braç bé. Me’n tornaré al meu hotel i allà em quedaré.

Tornà al seu hotel, però dissortadament (i que n’és d’important, en les lluites de carrer, de comprendre la geografia local!) l’hotel es trobava en una zona de la ciutat controlada per la Guàrdia Civil. El local va ser objecte d’una incursió, i en Thompson va ser detingut, tancat a la presó i va haver de passar vuit dies en una cel·la tan plena de gent que ni lloc no hi havia per poder jeure. De casos com aquest, n’hi va haver molts. Molts estrangers amb antecedents polítics dubtosos van haver de fugir amb la policia seguint-los la pista i a l’atzar de qualsevol denúncia. Els qui ho passaven pitjor eren els italians i els alemanys, que no tenien passaport i generalment eren cercats per la policia secreta de llur país. Si els detenien, els podien deportar a França, que era gairebé com tornar-los a Itàlia o Alemanya, on Déu sabia quins horrors els esperaven. Una o dues dones estrangeres es van afanyar a regularitzar llur situació «casant-se» amb espanyols. Una noia alemanya que no tenia documentació esquivà la policia fent-se passar, uns quants dies, per l’amant d’un home. Recordo l’expressió de vergonya i de tristesa que aparegué en el rostre de la pobra noia quan, accidentalment, me la vaig topar quan sortia de la cambra d’aquell home. És clar que no ho era, la seva amant, però ben segur que ella es va pensar que jo m’ho creia. Tenies constantment l’odiosa sensació que qualsevol, que fins aquell moment havia estat amic teu, et podia estar denunciant a la policia secreta. El llarg malson de la lluita, el soroll, la manca de menjar i de dormir, la barreja de tensió i d’avorriment que comportava allò de fer la guàrdia dalt la teulada preguntant-te si al cap d’un moment algú et liquidaria d’un tret o et veuries obligat a disparar contra algú, m’havia deixat els nervis en molt mal estat. Havia arribat a un punt que cada vegada que petava una porta ja empunyava la pistola. El dissabte al matí van sonar uns trets al carrer i tothom començà a cridar: «Ja hi tornem a ser!». Vaig córrer al carrer per descobrir que només es tractava d’un guàrdia d’assalt que disparava contra un gos foll. Ningú dels qui es trobaven a Barcelona aquells dies, o durant els mesos que seguiren, no oblidarà l’horrible ambient creat per la por, la sospita, l’odi, els diaris censurats, les presons atapeïdes, les enormes cues per comprar queviures i els grups d’homes armats.

He intentat donar una lleugera idea de l’efecte que feia trobar-se enmig de la lluita de Barcelona; però sospito que no hauré aconseguit completament de fer comprendre com era d’estrany tot plegat. Una de les coses que han quedat gravades en el meu esperit quan miro endarrere són els contactes casuals que establies en aquell temps, les ràpides besllums de no-combatents per als quals tot allò era simplement un terrabastall sense cap mena de sentit. Recordo la senyora ben vestida que vaig veure baixant per la Rambla, amb el cabàs de la compra penjat al braç, portant lligat d’una corretja un gos d’aigües blanc, mentre els trets de fusell petaven un o dos carrers més avall. Cal suposar que era sorda. I aquell home que vaig veure travessant corrent la plaça de Catalunya completament deserta, fent onejar un mocador blanc a cada mà. I aquell nombrós grup de persones, vestides de negre, que durant prop d’una hora intentaven travessar la plaça de Catalunya i no podien de cap manera. Cada vegada que sortien del carrer lateral a la cantonada, els metralladors del PSUC de l’Hotel Colón obrien foc i els feien recular, ignoro per què, puix que era evident que no anaven armats. Més tard he pensat que devien ser els acompanyants d’algun enterrament. I aquell homenet que feia de conservador del museu del pis alt del Poliorama i que semblava que considerés tot l’afer com un simple acte social. Estava tan content de tenir uns anglesos de visita! Eren tan simpàtics, els anglesos, deia! Esperava que tornaríem a visitar-lo quan tot hagués acabat; i, de fet, vaig tornar-hi i el vaig veure. I aquell altre homenet, refugiat en un portal, que assenyalava amb un cop de cap, amb aire tot satisfet, en direcció a l’espetec de trets de la plaça de Catalunya, i deia (com qui fa observar que fa un bon dia): «De manera que ja tornem a ser al dinou de juliol!». I la gent de la sabateria on em feien les botes! Vaig anar-hi abans de la lluita, després d’acabada i, uns minuts, durant el breu armistici del 5 de maig. Era una botiga de luxe, i els de la botiga eren de la UGT i potser havien estat membres del PSUC. En tot cas, políticament eren de l’altra banda, i sabien que jo servia en el POUM. I, això no obstant, llur actitud era completament indiferent. «Quina llàstima, tot això, oi? Que va malament, per als negocis! Quina llàstima que no s’acabi! Com si no n’hi hagués prou amb el front!», etc., etc. Devia haver-hi una gran quantitat de persones, potser la majoria dels habitants de Barcelona, que tot plegat s’ho miraven sense gota d’interès, o amb tan poc interès com haurien sentit en un bombardeig aeri.





X


Devia fer tres dies que s’havia acabat la lluita a Barcelona quan vam tornar al front. Després de la lluita —i més particularment després de les bacinades publicades pels diaris— era difícil de veure aquella guerra amb el mateix idealisme d’abans. Suposo que ningú no hauria pogut passar més d’unes quantes setmanes a Espanya sense sentir-se poc o molt desil·lusionat. No em podia estar de pensar en aquell corresponsal d’un diari que havia conegut el meu primer dia de ser a Barcelona i que m’havia dit: «Aquesta guerra és una entabanada com qualsevol altra». Aquesta observació m’havia ferit profundament; i en aquella època (desembre) vull creure que no era certa; no era ben certa ni tan sols llavors, pel maig; però cada vegada ho era més. El fet és que totes les guerres sofreixen una mena de degradació progressiva a mesura que passen els mesos, perquè certes coses com ara la llibertat individual i una premsa verídica, simplement, no són compatibles amb l’eficàcia bèl·lica.

Ara hom podia començar a imaginar el que probablement havia de passar. Era fàcil de preveure que el Govern d’en Largo Caballero cauria i seria substituït per un Govern més de dretes, amb una influència comunista més forta (així s’esdevingué una o dues setmanes més tard), que es disposaria a anul·lar d’un cop per sempre el poder dels sindicats. I per a després, per a quan en Franco fóra derrotat —i deixant de banda els enormes problemes plantejats per la reorganització d’Espanya—, les perspectives no eren pas de color de rosa. Quant a la xerrameca periodística segons la qual aquella era una «guerra per la democràcia», era clarament una entabanada. Ningú que tingués sentit comú no suposava que quedés cap esperança de democràcia, ni tan sols com l’entenem a Anglaterra o a França, en un país tan dividit i exhaust com seria Espanya en acabar-se la guerra. Hi hauria d’haver una dictadura, i ja era clar que l’oportunitat d’una dictadura de la classe obrera havia passat. Això volia dir que la tendència general seria en direcció a un tipus o altre de feixisme. Un feixisme batejat, és clar, amb un nom més bonic, i —perquè es tractava d’Espanya— més humà i menys eficient que les varietats alemanya o italiana. Les úniques alternatives eren o bé una dictadura feixista, infinitament pitjor, o (sempre era possible) que la guerra acabés amb una Espanya dividida per les actuals fronteres o bé en zones econòmiques.

Miressis cap a on miressis, la perspectiva era depriment. Però això no volia dir que no valgués la pena de lluitar pel Govern i en contra del feixisme més nu i desenvolupat de Franco i Hitler. Fossin quins fossin els defectes del Govern de postguerra, era segur que el règim d’en Franco havia de ser pitjor. Per als obrers —el proletariat urbà— potser al capdavall no tindria gran transcendència el fet que guanyessin els uns als altres, però Espanya és primordialment un país agrícola, i era gairebé segur que els pagesos es beneficiarien d’una victòria del Govern. Almenys una part de les terres ocupades continuaria en llur possessió, i en aquest cas s’imposaria de repartir també les terres del territori que havia estat d’en Franco, i la virtual servitud que havia existit en certes zones d’Espanya probablement no seria restaurada. El Govern que exercís el poder després de la guerra seria en tot cas anticlerical i antifeudal. Tindria a ratlla l’Església, almenys temporalment, i modernitzaria el país: construiria carreteres, per exemple, i afavoriria la instrucció i la salut pública; ja durant la guerra s’havien fet passos en aquesta direcció. Franco, en canvi, no era només un titella d’Itàlia i Alemanya, també estava lligat als grans terratinents feudals i representava una rígida reacció clerical i militar. El Front Popular podria ser una estafa, però en Franco era un anacronisme. Només els milionaris o els romàntics podien desitjar que triomfés.

Hi havia, a més, la qüestió del prestigi internacional del feixisme, que des de feia un o dos anys m’obsedia com un malson. Des del 1930, els feixistes havien guanyat totes les batalles; ja era hora que rebessin una pallissa, i gairebé tant era de qui la rebessin. Si podíem agafar en Franco i els seus mercenaris estrangers i llançar-los a mar, la situació del món podia millorar extraordinàriament, encara que Espanya n’emergís amb una dictadura asfixiant i amb els seus millors homes a la presó. Per això sol ja hauria valgut la pena de guanyar la guerra.

Així era com jo veia les coses en aquells moments. Haig de dir que el Govern d’en Negrín em mereix actualment un concepte molt millor que no quan entrà en funcions. Ha continuat la difícil lluita amb un coratge esplèndid i ha demostrat una tolerància política que ningú no n’esperava. Però continuo creient que —excepte si Espanya s’escindeix, amb conseqüències imprevisibles— la tendència del Govern de postguerra per força haurà de ser feixistoide. Un cop més formulo aquesta opinió i accepto el risc que el temps faci amb mi el que fa amb la majoria dels profetes.

Acabàvem d’arribar al front quan vaig tenir notícia que en Bob Smillie, quan se’n tornava a Anglaterra, havia estat detingut a la frontera, portat a València i empresonat. L’Smillie havia arribat a Espanya el mes d’octubre anterior. Havia treballat uns quants mesos a les oficines del POUM i després s’havia allistat a les milícies quan arribaren els altres membres de l’ILP, amb el propòsit de passar tres mesos al front abans de tornar a Anglaterra per prendre-hi part en una campanya de propaganda. Vam trigar una mica a saber per què l’havien detingut. El tenien incomunicat, de manera que ni tan sols el podia veure un advocat. A Espanya no hi ha habeas corpus —almenys en la pràctica— i et poden tenir mesos seguits a la presó sense ni tan sols acusar-te, i encara menys jutjar-te. Finalment, un que acabava de sortir de la presó ens explicà que l’Smillie havia estat detingut per «portar armes». Les «armes», com vaig saber més tard, eren dues granades de mà del tipus primitiu, utilitzat al començament de la guerra, que el minyó s’emportava a casa per ensenyar-les en les seves conferències, juntament amb trossos de metralla i altres souvenirs. N’havia retirat prèviament la càrrega i les espoletes, de manera que eren simples cilindres d’acer completament inofensius. Òbviament allò no era sinó un pretext i l’havien detingut a causa de la seva relació amb el POUM. La lluita de Barcelona era molt recent, i en aquells moments les autoritats estaven molt preocupades per no deixar que sortís d’Espanya ningú que es trobés en condicions de contradir la versió oficial. Per això la gent podia ser detinguda a la frontera sota pretextos més o menys frívols. És molt possible que inicialment la intenció fos de retenir detingut l’Smillie només uns quants dies. Però el mal és que, a Espanya, un cop ets a la presó, generalment t’hi quedes, amb judici o sense.

Nosaltres encara érem a Osca, però ens havien situat més cap a la dreta, enfront del reducte feixista que havíem ocupat temporalment setmanes abans. Ara jo actuava de tinent —grau corresponent al de second-lieutenant en l’exèrcit britànic, suposo— i tenia el comandament d’uns trenta homes, anglesos i espanyols. Havien presentat el meu nom per al grau d’oficial regular, però no era segur que me l’atorguessin. Inicialment, els oficials de les milícies s’havien negat a acceptar graus oficials, que comportaven una paga extra i topaven amb les idees igualitàries de les milícies, però ara els obligaven a acceptar-los. En Benjamí ja havia estat nomenat capità i en Kopp estava a punt de ser nomenat comandant. El Govern, naturalment, no podia prescindir dels oficials de les milícies, però a cap d’ells no atorgava un grau superior al de comandant, lògicament amb la finalitat de reservar l’alt comandament per als oficials de l’Exèrcit Regular i per als nous oficials sortits de l’Escola de Guerra. Com a resultat d’això, en la nostra divisió, la 29a, i segurament en moltes altres, ens trobàvem en l’estranya situació temporal que el comandant de divisió, els comandants de brigada i els comandants de batalló eren, tots, simplement comandants.

En el front no passava gran cosa. La batalla per la carretera de Jaca havia cessat, temporalment, i no havia de reprendre fins a mitjan juny. En la nostra posició oferien el perill més gran els tiradors solitaris. Les trinxeres feixistes eren a més de cent cinquanta metres, però es trobaven en un terreny més alt i cobrien dos dels nostres costats, puix que la nostra línia formava un angle recte sortint. El vèrtex de l’angle era un punt perillós; allà els tiradors solitaris ens havien fet sempre moltes baixes. De tant en tant, els feixistes disparaven contra nosaltres amb un morter o una arma semblant. Feia un espetec espantós —sobretot perquè no senties venir el projectil amb prou temps per esquivar-lo—, però no era realment perillós; l’embut que obria a terra no era pas més gros que una banyera. Les nits eren agradablement tèbies, els dies ardents, els mosquits començaven a ser un turment i, malgrat la roba neta que havíem portat de Barcelona, gairebé immediatament vam quedar plens de polls. En els horts abandonats de terra de ningú els cirerers florien. Durant dos dies va ploure torrencialment, els refugis es van inundar i el parapet s’enfonsà trenta centímetres; després vam passat uns quants dies traient l’argila enganxosa amb les males pales espanyoles, que no tenen mànec i es torcen com culleres de llauna.

Ens havien promès un morter de trinxera per a la companyia. Jo l’esperava amb gran il·lusió. De nits patrullàvem com de costum; però ara era més perillós, perquè les trinxeres feixistes eren més poblades i hi vigilaven més; havien escampat pots de llauna davant llur filferrada i solien obrir foc amb metralladora al primer soroll que sentien. De dia, disparàvem trets escadussers des de terra de ningú. Arrossegant-te un centenar de metres podies arribar a un rec, amagat per les herbes altes, des d’on dominaves una obertura del parapet feixista. En el rec havíem construït un niu per a un fuseller. Si esperaves prou, generalment veies una figura vestida de caqui que s’esmunyia ràpidament per l’obertura del parapet. Jo vaig disparar diverses vegades. No sé si vaig tocar mai ningú; no és probable, perquè sóc molt mal tirador, amb fusell. Però era molt divertit; els feixistes no sabien d’on venien els trets i jo estava segur que tard o d’hora en tocaria algun. Però va ser el gos que va morir: un fuseller feixista em ferí a mi, quan feia cosa de deu dies que havia tornat al front. L’experiència de rebre una ferida de bala és molt interessant i em penso que val la pena descriure-la amb detall.

Va ser a l’angle del parapet, a les cinc del matí. Aquesta hora sempre era perillosa, perquè el sol sortia per darrere nostre i, si treies el cap per damunt el parapet, es retallava en silueta sobre el fons més clar del cel. Jo enraonava amb els sentinelles, preparant-me per al canvi de guàrdia. De sobte, quan estava dient una cosa, ho vaig sentir —fa de molt maldescriure el que vaig sentir, tot i que ho recordo vívidament.

Aproximadament, vaig tenir la sensació que em trobava al centre d’una explosió. Una detonació forta, una flamarada encegadora al meu voltant i un xoc tremend: no gens de dolor, només un xoc violent, com una descàrrega elèctrica, i, alhora, una sensació de terrible feblesa, com si tot jo m’arrugués i m’encongís fins a reduir-me al no-res. Els sacs de sorra que tenia davant van recular a una distància immensa. M’imagino que els efectes d’un llamp que et cau a sobre deuen ser molt semblants. Immediatament vaig comprendre que havia rebut una ferida, però, a causa de la detonació i la flamarada, em vaig pensar que algun fusell d’allà prop s’havia disparat accidentalment i m’havia ferit. Tot això passà en molt menys d’un segon. Immediatament després, els genolls se’m van doblegar i vaig caure de cap a terra, amb un cop violent que, amb gran alleujament per part meva, no em va fer gens de mal. Tenia una sensació vaga, com mesella, i era conscient que m’havien ferit greument, però no sentia gens de dolor en el sentit corrent.

El sentinella americà amb el qual parlava saltà cap a mi. «Redéu! Esteu ferit?». Es va fer un grup al meu voltant i s’organitzà el batibull de sempre. «Aixequeu-lo! On l’han tocat? Descordeu-li la camisa!», etc., etc. L’americà demanà un ganivet per esquinçar-me la camisa. Jo sabia que en portava un a la butxaca i vaig intentar agafar-lo, però vaig descobrir que tenia el braç dret paralitzat. Com que res no em feia mal, sentia una vaga satisfacció. «La meva dona estarà contenta», vaig pensar; sempre havia desitjat que em ferissin, ella, per evitar que em matessin quan arribés el dia de la gran batalla. Fins en aquell moment no se m’acudí de preguntar-me on m’havien ferit i si la cosa era greu; no sentia res en absolut, però tenia consciència que la bala m’havia tocat per davant. En intentar parlar vaig descobrir que no tenia veu; només sortia dels meus llavis un feble gemec; però en un segon intent vaig aconseguir de preguntar on m’havien ferit. «Al coll», em van dir. En Harry Webb, el nostre infermer, havia portat una bena i un dels flasconets d’alcohol que ens donaven per a les primeres cures. Mentre m’aixecaven, em sortí un doll de sang per la boca i vaig sentir que, darrere meu, un espanyol deia que la bala m’havia travessat el coll de banda a banda. Vaig sentir l’alcohol, que en una ocasió normal m’hauria fet una coïssor insuportable, com em cobria la ferida d’una frescor molt agradable.

Van tornar-me a ajeure mentre algú anava a cercar una llitera. De seguida que vaig sentir dir que la bala m’havia travessat el coll vaig donar per fet que estava ben llest. No havia sentit parlar mai de cap home o bèstia que sobrevisqués a una ferida com aquella. Continuava traient sang per la boca. «Han tocat l’artèria», vaig pensar. Em preguntava quant de temps es podia durar amb la caròtida seccionada; no gaires minuts, suposava. Ho veia tot molt borrós. Durant un parell de minuts vaig estar convençut que era home mort. I també això va ser interessant, vull dir que és interessant de saber quina mena de pensaments tindries en un moment com aquest. El meu primer pensament: de minuts vaig estar convençut que era home mort. I també això va ser un violent ressentiment pel fet d’haver d’abandonar aquest món, que, comptat i debatut, em feia força peça. Vaig tenir temps de sentir això amb una gran acuïtat. L’estúpida mala sort m’enfurismava. I que n’era, d’inútil, tot plegat! Caure, i ni tan sols en batalla, sinó en aquell putrefacte racó de trinxera, per culpa d’un moment de descuit! També vaig pensar en l’home que havia disparat contra mi; em preguntava com devia ser, si era espanyol o estranger, si sabia que m’havia tocat, etc. No podia sentir cap mena de ressentiment contra ell. Pensava que, essent com era un feixista, jo l’hauria matat si hagués pogut, però que si l’haguessin fet presoner i me l’haguessin portat davant meu en aquell moment m’hauria limitat a felicitar-lo per la seva punteria. És clar que també pot ser que, quan et mors de debò, els teus pensaments siguin completament diferents.

Acabaven d’ajeure’m a la llitera quan el meu braç dret paralitzat tornà a la vida i començà a fer-me un mal de mil dimonis. En aquell moment, em vaig imaginar que me’l devia haver trencat en caure; però el dolor em tranquil·litzà, perquè jo sabia que, quan et mors, les sensacions no esdevenen mai agudes. Vaig començar a sentir-me normal i a plànyer els quatre pobres xicots que suaven i feien tentines sota el pes de la llitera que duien a les espatlles. Hi havia més de dos quilòmetres de camí fins a l’ambulància, per senderes relliscoses i incòmodes. Jo sabia perfectament el pa que s’hi donava, perquè no feia ni dos dies que havia ajudat a portar un ferit. Les fulles dels àlbers que, en diversos punts, vorejaven les nostres trinxeres m’acariciaven la cara; vaig pensar que era bona cosa de viure en un món poblat d’àlbers. Però, mentrestant, el braç em feia un mal diabòlic, que m’obligava a renegar, i després a esforçar-me per no renegar, perquè cada vegada que respirava massa fondo treia sang per la boca.

El doctor tornà a embenar-me la ferida, em clavà una injecció de morfina i m’envià a Siétamo. Els hospitals de Siétamo eren barraques de fusta ràpidament improvisades on, generalment, els ferits només passaven unes hores abans de ser enviats a Barbastre o a Lleida. Jo estava abaltit per la morfina, però molt adolorit encara, pràcticament incapaç de moure’m, i m’empassava sang constantment. És un exemple típic dels mètodes hospitalaris dels espanyols el fet que, en l’estat en què em trobava, la infermera de torn —no titulada— s’entestava a fer-me empassar el menú corrent de l’hospital —un enorme plat de sopa, ous, un estofat greixós, etc.—; semblà tota sorpresa quan em vaig negar a prendre-m’ho. Vaig demanar un cigarret, però ens trobàvem en un d’aquells períodes d’escassetat de tabac i no hi havia ni un cigarret enlloc. Al cap de poca estona, dos companys que havien obtingut permís per abandonar la línia de foc unes hores van aparèixer al costat del meu llit.

—Hola! Ets viu, oi? Va bé. Dóna’ns el rellotge, el revòlver i la llanterna elèctrica. I el ganivet, si en tens.

Se’n van anar amb totes les meves coses. Això era el que es feia quan algú queia ferit; tot el que tenia era repartit immediatament entre els companys; i amb raó, perquè els rellotges, els revòlvers i coses semblants eren preciosos al front i, si es quedaven a la motxilla del ferit, ja era segur que li ho robarien camí de la rereguarda.

Al vespre, havien arribat a l’hospital prou malalts i ferits per carregar unes quantes ambulàncies, i ens van enviar a Barbastre. Quin viatge! Tothom deia que en aquella guerra et guaries si et ferien a les extremitats, però sempre t’hi quedaves si et ferien a l’abdomen. Llavors vaig comprendre per què. Ningú que corregués perill de sofrir hemorràgies internes no hauria pogut sobreviure als quilòmetres de bots i salts per aquelles carreteres mal engravades, destrossades pels camions pesats i que no havien estat reparades des que la guerra havia començat. Bang, bum, catroc! Allò em va fer pensar en la meva primera infantesa i en una màquina horrible de l’Exposició de White City, que en deien «el Tombarell». Havien oblidat de lligar-nos a les lliteres. A mi, em quedava prou força en el braç esquerre per poder-m’hi aferrar, però un pobre xicot va anar a parar a terra i la va passar molt negra. Un altre ferit, que seia en un racó de l’ambulància, ho vomità tot allà mateix. L’hospital de Barbastre era molt ple i els llits estaven tan junts que gairebé es tocaven. L’endemà ens van carregar, uns quants, en el tren-hospital, i ens van enviar a Lleida.

Vaig passar cinc o sis dies a Lleida. L’hospital era molt gran, i s’hi allotjaven malalts, ferits i pacients civils ordinaris més o menys barrejats. Alguns dels homes de la meva sala tenien ferides espantoses. Al llit del meu costat, hi havia un jove de cabells negres que no sé de quina malaltia patia, però li donaven una medecina que li feia tornar els orins de color verd maragda. El seu orinal era l’admiració de tota la sala. Un comunista holandès que parlava anglès, en saber que hi havia un anglès a l’hospital, em vingué a veure i em portà diaris anglesos. En els combats d’octubre, l’home havia estat greument ferit i, no sé com, havia aconseguit de quedar-se a l’hospital i s’havia casat amb una de les infermeres. Per causa de la seva ferida, se li havia quedat una cama prima com el meu braç. Dos milicians de permís que jo havia conegut durant la primera setmana passada al front van venir a veure un amic ferit i em van reconèixer. Eren uns minyons d’uns divuit anys. Van quedar-se drets al costat del meu llit, tots torbats, esforçant-se per trobar alguna cosa per dir i després, com per demostrar que els sabia greu que m’haguessin ferit, es van treure de les butxaques, ràpidament, tot el tabac que hi portaven, me’l van donar i se’n van anar corrents abans que els el pogués tornar. Un gest típicament espanyol! Després vaig saber que en tota la ciutat no es podia comprar tabac enlloc i que allò que m’havien donat era la ració de tota una setmana.

Al cap de pocs dies em vaig poder llevar i passejar amb el braç en xarpa. Per una raó o altra em feia molt més mal si no el portava penjat. A aquelles altures sofria també de forts dolors interns, pel mal que m’havia fet en caure, i havia perdut la veu gairebé completament. En canvi, la ferida oberta per la bala no em feia gens de mal. Sembla que sol passar així. El xoc terrible de la bala anul·la les sensacions locals; un tros de metralla d’obús o de bomba, de forma dentada i que generalment no es clava amb un impacte tan fort, probablement m’hauria fet molt més mal. En el clos de l’hospital hi havia un bell jardí, amb una bassa amb peixos vermells i uns altres de color gris fosc, albors, em penso. Passava hores senceres mirant-los. La manera com anaven les coses a Lleida em va permetre de comprendre com funcionava el sistema hospitalari al front d’Aragó; ignoro si en els altres fronts passava el mateix. En alguns aspectes els hospitals eren excel·lents. Els metges eren persones enteses i semblava que no escassejaven les medecines ni l’instrumental. Però hi havia dues falles per causa de les quals, n’estic segur, han mort centenars de milers d’homes que s’haurien pogut salvar.

Una de les falles era que tots els hospitals que eren poc o molt a prop del front eren utilitzats com a infermeries o estacions de classificació dels ferits. Això volia dir que no et posaven en tractament si no estaves prou ferit per poder ser traslladat. En teoria, la majoria dels ferits eren enviats directament a Barcelona o a Tarragona; però, per manca de transports, sovint trigaven una setmana o deu dies a arribar-hi. Es quedaven esperant a Siétamo, Barbastre, Montsó, Lleida i altres llocs, i mentrestant no rebien cap mena de tractament, sinó algun embenament ocasional, i de vegades ni tan sols això. Homes amb terribles ferides de metralla, ossos estellats i coses semblants, eren enfaixats amb una mena de cotilla feta de benes i escaiola; en la superfície exterior del guix anotaven en llapis la descripció de la ferida, i generalment no els treien el guix fins que arribaven a Barcelona o a Tarragona, deu dies després. Era gairebé impossible d’aconseguir que pel camí t’examinessin la ferida; els pocs metges que hi havia no donaven l’abast i passaven corrents pel costat del teu llit, dient: «Sí, sí, a Barcelona us atendran». Constantment circulaven rumors que el tren-hospital sortia cap a Barcelona mañana. L’altra falla era la manca d’infermeres competents. Pel que sembla, a Espanya no hi havia gaires infermeres professionals, potser perquè abans de la guerra aquesta professió era exercida sobretot per monges. No tinc cap queixa en contra de les infermeres espanyoles, que sempre em van tractar amb la màxima amabilitat, però és indubtable que eren terriblement ignorants. Totes sabien prendre la temperatura i algunes sabien fer embenadures, però res més. El resultat d’això era que els homes que estaven massa greus per poder-se valer per ells mateixos, sovint quedaven vergonyosament abandonats. Les infermeres deixaven que un malalt patís de restrenyiment durant tota una setmana seguida, i molt rarament rentaven els qui estaven massa febles per rentar-se ells mateixos. Recordo un pobre xicot que tenia un braç estellat, i m’explicava que havia passat tres setmanes sense que li rentessin la cara. De vegades passaves un seguit de dies sense que et refessin el llit. En tots els hospitals el menjar era molt bo, massa bo, diria. Sembla que la tradició, més a Espanya que en cap altre lloc, consisteix a atipar els malalts amb menges pesades. A Lleida els àpats eren terrorífics. L’esmorzar, cap a les sis del matí, consistia en una sopa, una truita, estofat, pa, vi blanc i cafè, i el dinar encara era més abundós; i això en una època en què la major part de la població civil passava molta gana. Sembla que els espanyols no tenen cap idea del que és una dieta lleugera. Donen el mateix menjar als malalts que als sans, sempre els mateixos plats suculents, greixosos, xops d’oli d’oliva.

Un bon matí ens van dir que els homes de la meva sala seríem enviats a Barcelona aquell mateix dia. Em vaig enginyar per enviar un telegrama a la meva dona, dient-li que hi anava i, en efecte, ens van portar en uns autocars fins a l’estació. El tren ja arrencava quan l’infermer de l’hospital que ens acompanyava deixà anar casualment la notícia que, en comptes d’anar a Barcelona, ens portaven a Tarragona. Suposo que el maquinista del tren havia canviat de pensament. «Típicament espanyol!», vaig pensar. Però també fou típicament espanyol que accedissin a fer esperar el tren mentre jo enviava un altre telegrama, i encara més típicament espanyol el fet que el telegrama no arribés mai a destí.

Ens havien instal·lat en vagons de tercera classe corrents, amb seients de fusta, i molts dels homes es trobaven greument ferits i s’havien llevat per primera vegada aquell mateix matí. Aviat, amb la calor i el sacseig, la meitat s’havien desmaiat i molts havien vomitat a terra. L’infermer s’obria pas entre les formes —que semblaven cadàvers— ajagudes pertot, portant una enorme botija de pell de cabra plena d’aigua que anava distribuint ça i lla. Era una aigua horrible; encara en recordo el gust. Vam arribar a Tarragona a l’hora de la posta. La via del tren passa a un tret de pedra del mar. Quan el nostre tren entrava a l’estació en sortia un altre ple de soldats de la Columna Internacional, i un grup de persones, en el pont, els feia adéu. Era un tren molt llarg, ple a vessar d’homes, amb canons de campanya ben lligats damunt els camions descoberts, i més homes al voltant dels canons. Recordo amb una gran vivesa l’espectacle d’aquell tren passant a la claror groguenca del capvespre; finestra darrere finestra, plenes de rostres morens, somrients, els llargs canons que apuntaven al cel, els mocadors vermells que onejaven, tot això lliscant lentament pel costat nostre, sobre el fons d’un mar color de turquesa.

—Estrangers —digué algú—. Són italians.

Era evident que eren italians. Ningú més que els italians s’hauria sabut agrupar d’una manera tan pintoresca i correspondre a les salutacions de la multitud amb tanta gràcia, una gràcia que no perdia res pel fet que la meitat dels homes del tren bevien directament del broc de les ampolles de vi capgirades. Més tard ens van dir que eren part de les tropes que havien aconseguit la gran victòria de Guadalajara el mes de març; ara tornaven d’un permís i eren enviats al front d’Aragó. Em temo que molts d’ells devien morir a Osca poques setmanes després. Els homes que estaven prou forts per aixecar-se s’havien atansat a les finestres per saludar els italians que passaven. Algú brandà una crossa per la finestra; braços embenats saludaven amb el puny clos. Semblava una pintura al·legòrica de la guerra; el tren ple d’homes de refresc, lliscant orgullosament per la via, cap amunt, els homes ferits i esguerrats baixant en direcció contrària i, mentrestant, els canons dels camions fent saltar d’alegria els cors, com ho fan sempre els canons, i ressuscitant aquest sentiment tan perniciós, i tan difícil de desarrelar, que la guerra és gloriosa, al capdavall.

L’hospital de Tarragona era molt gran i ple de ferits de tots els fronts. I quines ferides es veien per allà! Tenien una manera de tractar certes ferides que suposo que responia a les pràctiques mèdiques més modernes, però que feia molt mal efecte. Consistia a deixar la ferida completament oberta, i sense embenar, però protegida de les mosques per mitjà d’una xarxa de mosquitera amb armadura de filferro. Sota la mosquitera podies veure la gelea vermella d’una ferida a mig cicatritzar. Hi havia un home, ferit a la cara i a la gola, que portava al cap una mena de casc esfèric de mosquitera; tenia la boca tancada i respirava per un tubet que duia fixat entre els llavis. Pobre home, el vèiem tan solitari, passejant amunt i avall, mirant-nos a través de la seva gàbia de mosquitera i sense poder parlar! A Tarragona, vaig passar-hi tres o quatre dies. Anava recobrant les forces, i un dia, sense presses, vaig anar fins a la platja. Feia un efecte estrany de veure la vida gairebé normal que hi feien: els cafès de luxe al llarg del passeig, i la ben nodrida burgesia local banyant-se i prenent el sol en gandules, com si no hi hagués cap guerra en un radi de dos mil quilòmetres. Tanmateix, per casualitat, vaig veure un banyista ofegat, cosa que qualsevol hauria cregut impossible en aquell mar som i mansoi.

Finalment, al cap de vuit o deu dies d’haver abandonat el front, em van examinar la ferida. A la infermeria de cirurgia on eren examinats els casos arribats de nou, els metges, amb unes tisores enormes, retiraven els guixos que, a tall d’armadura, portaven els qui tenien costelles o vèrtebres trencades, i que els havien estat posats a les infermeries de prop de la línia de foc; pel forat d’aquelles enormes armadures de guix veies sortir una cara, bruta, ansiosa, amb una barba d’una setmana. El metge que em tocà a mi, un home eixerit, ben plantat, d’una trentena d’anys, em va fer seure en una cadira, m’agafà la llengua amb un tros de gasa, me l’estirà cap enfora tant com va poder, em ficà un mirall de dentista coll avall i em demanà que digués: «Eh!». Després de fer tot això fins que la llengua em sagnà i els ulls se m’ompliren de llàgrimes, em va dir que tenia una corda vocal paralitzada.

—I quan recobraré la veu? —vaig dir.

—La veu? Oh, no la recobrareu pas, la veu —féu l’home, alegrement.

Sortosament per a mi, s’equivocà, com es va veure més tard. Perquè durant un parell de mesos amb prou feines podia parlar sinó en un xiuxiueig, però després, quan l’altra corda vocal «es descompensà», vaig recobrar la meva veu normal, gairebé de sobte. El braç em feia mal perquè la bala m’havia tocat un feix de nervis del clatell. Era un dolor punxant, com una neuràlgia, i no parà de fer-me mal durant cosa d’un mes, sobretot de nit, de manera que amb prou feines podia dormir. També tenia els dits de la mà dreta mig paralitzats. Encara ara, quan ja han passat cinc mesos, tinc el dit índex insensible, un efecte ben curiós, per tractar-se d’una ferida al coll.

La meva ferida resultava una petita curiositat i una colla de metges la van examinar fent petar la llengua i sense parar de dir: «Quina sort! Quina sort!». Un d’ells m’explicà, amb aires d’autoritat, que la bala no m’havia tocat l’artèria «per un mil·límetre». No sé pas com ho sabia. Cap de les persones que vaig tractar aquells dies —metges, infermeres, practicants o pacients— no oblidà d’assegurar-me que un home que és ferit per una bala que li travessa el coll i sobreviu a la ferida és la més afortunada de les criatures vivents. Jo no em podia estar de pensar que encara hauria estat més afortunat si no l’haguessin ferit.





XI


A Barcelona, durant les darreres setmanes que hi vaig passar, hi havia en l’aire un ambient particularment desagradable, una atmosfera de sospita, de por, d’incertitud i d’odi mal dissimulat. Els fets de maig havien deixat efectes persistents. Amb la caiguda del Govern d’en Largo Caballero, els comunistes havien assolit definitivament el poder, l’ordre interior havia estat confiat als ministres comunistes i ningú no dubtava que esclafarien llurs rivals polítics a la primera ombra d’una oportunitat. No passava res, això no obstant, i jo mateix no tenia cap imatge mental del que havia de passar; i tanmateix tenia una perpètua sensació de perill, la consciència que m’esperava algun mal. Encara que no conspiressis, l’ambient t’obligava a sentir-te conspirador. Et semblava que et passaves el dia sostenint converses en veu baixa en els cafès i preguntant-te si la persona que seia a la taula del costat era un confident de la policia.

Circulaven sinistres rumors de tota mena, gràcies a la censura de premsa. Un d’ells era que el Govern Negrín-Prieto planejava arribar a un compromís amb l’enemic. En aquella època jo m’inclinava a creure-m’ho, perquè els feixistes s’atansaven a Bilbao, i el Govern, visiblement, no feia res per impedir-ho. Per tota la ciutat onejaven banderes basques, pels cafès passaven noies fent dringar guardioles per recollir diners i per ràdio es parlava molt dels «heroics defensors», però els bascos no rebien cap ajuda autèntica. Era temptador de sospitar que el Govern jugava un doble joc. Els esdeveniments posteriors han demostrat que jo anava completament equivocat, en això, però sembla probable que Bilbao s’hauria pogut salvar si s’hagués mostrat una mica més d’energia. Una ofensiva en el front d’Aragó, encara que hagués fracassat, hauria obligat en Franco a distreure part del seu exèrcit; però el Govern no inicià cap acció ofensiva fins que ja era massa tard, de fet fins que Bilbao va caure. La CNT repartia una gran quantitat de pasquins que deien: «En guàrdia!», i insinuaven que «un cert partit» (referint-se als comunistes) planejava un cop d’estat. També es temia que Catalunya seria envaïda. Ja abans, camí de retorn cap al front, havia vist les poderoses defenses que es construïen a dotzenes de quilòmetres de la línia de foc i per tot Barcelona s’excavaven nous refugis subterranis a prova de bombes. Les alarmes de bombardeig i canoneig eren freqüents; generalment eren falses alarmes, però cada vegada que sonaven les sirenes, els llums de tota la ciutat s’apagaven durant hores seguides i la gent més poruga baixava als soterranis. Els espies de la policia eren pertot. Les presons encara estaven atapeïdes de presoners que hi eren des dels fets de maig i d’altres —sempre, naturalment, anarquistes i membres del POUM— anaven a parar a la presó, individualment o en grup. Que se sabés, cap d’ells no era mai jutjat ni acusat, ni tan sols acusat d’una cosa tan concreta com el «trotskisme»; simplement, et ficaven a la presó i allà et tenien, generalment incomunicat. En Bob Smillie encara era a la presó de València. No hi havia manera de saber-ne res, i ni el representant local de l’ILP ni el seu advocat no obtenien permís per veure’l. Estrangers procedents de la Columna Internacional i d’altres milícies eren empresonats cada vegada en nombre creixent. Generalment eren detinguts per desertors. Era típic de la situació general el fet que ningú no sabia del cert si un milicià era un voluntari o un soldat regular. Pocs mesos abans, a tothom qui s’allistava a la milícia, li deien que era un voluntari i que, si ho volia, quan li toqués un permís podia aconseguir la llicència. Ara semblava que el Govern havia canviat d’idea: un milicià era un soldat regular i es convertia en un desertor si intentava tornar-se’n a casa. Però ni tan sols això no era segur. En alguns sectors del front les autoritats encara atorgaven llicències. A la frontera, aquestes llicències de vegades eren reconegudes i de vegades no; si no ho eren, el milicià llicenciat anava a parar a la presó. Més tard, el nombre de «desertors» estrangers empresonats arribà a diversos centenars, però la majoria van ser repatriats gràcies a l’escàndol que es va fer en llurs països d’origen.

Grups de guàrdies d’assalt armats circulaven pertot, els guàrdies civils continuaven ocupant cafès i altres edificis en punts estratègics, i molts dels edificis del PSUC eren protegits encara amb sacs de sorra i barricades. En diversos punts de la ciutat, hi havia posts ocupats per guàrdies civils o carrabiners que deturaven els vianants i els exigien la documentació. Tothom m’avisà que no havia d’ensenyar el meu carnet de milicià del POUM, sinó que havia de limitar-me a exhibir el passaport i la fitxa del meu hospital. El sol fet que se sabés que havia servit en les milícies del POUM podia ser perillós per a mi. Els milicians del POUM ferits o de permís eren penalitzats per procediments mesquins —per exemple, els posaven obstacles per cobrar la paga—. La Batalla encara apareixia, però tan censurada que era com si no existís, i Solidaridad i els altres diaris anarquistes també eren censurats a fons. Una nova norma prohibia deixar en blanc els trossos censurats; calia omplir els espais amb qualsevol altra cosa; això sovint feia impossible de saber si un article havia estat retallat o no.

La carestia de queviures, que havia fluctuat al llarg de la guerra, es trobava en una de les seves pitjors fases. El pa escassejava i les classes més barates eren adulterades amb arròs; el pa que els soldats menjaven a les casernes era una cosa infecta que semblava màstic. La llet i el sucre anaven molt escassos i el tabac era pràcticament introbable, amb l’excepció del de contraban, que era molt car. L’oli d’oliva, que els espanyols fan servir per a mitja dotzena de coses diferents, també era rar. Les cues de dones que esperaven per poder comprar oli d’oliva eren controlades per guàrdies civils a cavall que de vegades es divertien fent recular llurs cavalls i mirant de trepitjar les dones. Una petita molèstia dels temps consistia en la manca de monedes petites. La plata havia estat retirada de la circulació i no havia estat substituïda per cap nova encunyació de monedes, de manera que no hi havia res entre la moneda de deu cèntims i els bitllets de dues pessetes amb cinquanta, i, encara, els bitllets de menys de deu pessetes anaven molt escassos. Per a la gent més pobra això agreujava encara més la carestia de queviures. Una dona que només tenia un bitllet de deu pessetes podia fer hores de cua davant un adroguer, i després es trobava que no podia comprar res perquè l’adroguer no tenia canvi i ella no es podia permetre el luxe de gastar-se totes deu pessetes.

No és fàcil de descriure l’atmosfera de malson d’aquella època, l’especial inquietud creada pels rumors que canviaven cada dia, pels diaris censurats i per la presència constant d’homes armats. No és fàcil de descriure-la i fer-la comprendre al lector anglès perquè, ara com ara, l’element essencial d’aquella atmosfera no existeix a Anglaterra. A Anglaterra la intolerància política encara no es dóna per sobreentesa. La persecució política és mínima; si jo fos un miner, no em faria res que el meu amo sabés que sóc comunista; però el «bon membre del partit», el gàngster-gramòfon de la política continental, encara és una excepció rara, i la idea de «liquidar» o «eliminar» tots els qui no estan d’acord amb un mateix encara no ens sembla natural. En canvi, a Barcelona, era completament natural, massa i tot. Els «stalinistes» manaven i, per tant, qualsevol «trotskista» es trobava en perill. Tothom temia una cosa que, al capdavall, no arribà a produir-se: que tornarien a esclatar els combats de carrer, els quals, un cop més, haurien estat imputats al POUM i als anarquistes. De vegades em semblava ben bé que ja sentia els primers trets. Era com si una monstruosa intel·ligència plena de perversitat planés per damunt la ciutat. Tothom se n’adonava i n’era conscient. I era curiós de sentir com tothom expressava aquest sentiment gairebé amb les mateixes paraules: «L’ambient d’aquí és horrible. Sembla que et trobis en un manicomi». Però potser no hauria de dir tothom. Alguns dels visitants anglesos que passaven d’hotel en hotel, a través d’Espanya, sembla que no van trobar res de mal en l’atmosfera general. La duquessa d’Atholl escriu, per exemple (Sunday Express, 17 d’octubre de 1937):

He estat a València, Madrid i Barcelona… un ordre perfecte imperava en aquestes tres ciutats, sense cap exhibició de força. Tots els hotels on m’he allotjat no solament eren «normals» i «decents», sinó extremament confortables, malgrat l’escassetat de mantega i de cafè.

Els viatgers anglesos tenen la particularitat que no creuen en l’existència de res que es trobi fora dels hotels de luxe. Confio que la duquessa d’Atholl no es va haver de quedar sense mantega.

Jo em trobava en el Sanatori Maurín, un dels sanatoris del POUM. Era en els barris de prop del Tibidabo, la muntanya de forma estranya que sorgeix bruscament darrere Barcelona i de la qual se suposa tradicionalment que fou el pujol des d’on Satanàs ensenyà a Jesús els països de la Terra (d’ací li ve el nom que porta). La casa havia estat propietat d’algun burgès ric i havia estat requisada a l’època de la revolució. Els homes que s’hi allotjaven havien quedat invàlids o havien rebut alguna ferida que els havia convertit en inútils permanents: membres amputats, etc. Entre ells hi havia alguns anglesos: en Williams, amb una cama esguerrada, l’Stafford Cottman, un minyó de divuit anys que havia estat retirat del front perquè semblava que era tuberculós, i l’Arthur Clinton, que encara portava el braç esquerre subjectat a un d’aquells estris de filferro anomenats aeroplans que eren emprats en els hospitals espanyols. La meva dona continuava allotjant-se a l’Hotel Continental i jo generalment passava el dia a Barcelona. Als matins solia anar a l’Hospital General, on sotmetia el meu braç a un tractament elèctric. Era una cosa molt curiosa: una sèrie de petits xocs elèctrics que imprimien sotragades als diversos jocs de músculs; però semblava que em provava força; els dits recobraven el moviment i el dolor minvava una mica. La meva dona i jo havíem decidit que el millor que podíem fer era tornar a Anglaterra tan aviat com fos possible. Jo em trobava extremament feble, havia perdut la veu, semblava que per sempre i els metges em van dir que en el millor cas trigaria mesos a trobar-me en condicions de poder lluitar. Tard o d’hora havia de començar a guanyar algun diner i no semblava gaire lògic quedar-se a Espanya a menjar-se els queviures que altres persones necessitaven. Però els meus motius eren principalment egoistes. Em moria de ganes d’allunyar-me de tot allò, d’allunyar-me d’aquella horrible atmosfera d’odis i sospites polítiques, dels carrers plens d’homes armats, dels bombardeigs aeris, de les trinxeres, les metralladores, els grinyols dels tramvies, el te sense llet, la cuina oliosa i la carestia de tabac, de gairebé tot el que havia après a associar amb Espanya.

Els metges de l’Hospital General m’havien estès un certificat mèdic d’inutilitat, però per aconseguir la llicència m’havia de sotmetre a una revisió mèdica en un dels hospitals de prop del front i després anar a Siétamo a fer-me segellar la documentació als quarters generals de les milícies del POUM. En Kopp acabava d’arribar del front, tot engrescat. Feia molt poc que havia estat en acció i deia que finalment Osca cauria. El Govern hi havia portat tropes del front de Madrid i concentrava en aquella zona trenta mil homes, amb un gran nombre d’avions. Els italians que jo havia vist sortir de Tarragona havien portat a terme un atac a la carretera de Jaca, però havien sofert nombroses baixes i havien perdut dos tancs. Tot i això, la ciutat acabaria per caure, deia en Kopp. (Però no fou així, per desgràcia. L’atac fou una mêlée terrible i no conduí sinó a una orgia de mentides periodístiques). Mentrestant, en Kopp havia d’anar a València per una entrevista que havia de celebrar en el Ministeri de la Guerra. Havia rebut una lletra del general Pozas, llavors al comandament de l’Exèrcit de l’Est, la lletra de costum, descrivint en Kopp com una «persona de tota confiança» i recomanant-lo per a un nomenament especial en la secció d’enginyers. (En Kopp havia estat enginyer en la vida civil). Sortí cap a València el mateix dia que jo marxava cap a Siétamo, el 15 de juny. Vaig trigar cinc dies a tornar a Barcelona. La camionada d’homes amb els quals viatjava jo vam arribar a Siétamo cap a mitjanit, i de seguida que vam arribar als quarters generals del POUM ens van fer formar i van començar a repartir-nos fusells i municions, fins i tot abans de prendre’ns els noms. Semblava que l’atac començava i era probable que demanessin reserves d’un moment a l’altre. Jo portava la meva fitxa de l’hospital a la butxaca, però no em podia pas negar a anar amb els altres. Vaig ajeure’m a terra mateix, amb la cartutxera per coixí, en un estat d’ànim fortament deprimit. La ferida m’havia llevat temporalment tot el coratge —tinc entès que això és corrent— i la perspectiva de trobar-me sota el foc m’horroritzava. Però hi hagué unes quantes mañanas, com de costum; al capdavall no ens van cridar, i l’endemà al matí vaig ensenyar la meva fitxa de l’hospital i vaig anar a cercar la llicència. La gestió comportà un seguit d’anades i vingudes confuses i avorridores. Com de costum, et feien anar d’Herodes a Pilat, d’hospital a hospital —a Siétamo, a Barbastre, a Montsó, després altra vegada a Siétamo per fer-me timbrar la llicència, després altra vegada línia avall, per Barbastre i Lleida—, i la convergència de tropes a Osca havia monopolitzat tots els transports i ho havia desorganitzat tot. Recordo que vaig dormir en els llocs més estranys —una vegada en un llit d’hospital, però una altra vegada en una cuneta, una nit en un banc molt estret, del qual vaig caure a mitjanit, i una altra vegada en una mena d’alberg municipal de Barbastre—. Quan t’allunyaves de la via fèrria no tenies altra manera de viatjar que enfilant-te al primer camió que passava. Havies d’esperar a la vora de la carretera hores seguides, de vegades tres i quatre hores, juntament amb grupets de pagesos desconsolats que portaven farcells amb ànecs i conills, demanant plaça en un camió darrere l’altre. Quan, finalment, trobaves un camió que no anava ple a vessar d’homes, pans o caixes de municions, els sotracs de les pèssimes carreteres et deixaven baldat. Cap cavall no m’ha llançat mai tan enlaire com m’hi llançaven aquells camions. L’única manera de viatjar era atapeir-se els uns contra els altres i agafar-se ben fort. Amb gran humiliació per part meva, vaig descobrir que encara em trobava massa feble per poder-me enfilar en un camió sense que algú m’ajudés.

Una nit vaig dormir a l’hospital de Montsó, on havia anat a fer-me revisar pel tribunal mèdic. Al llit del costat hi havia un guàrdia d’assalt, ferit damunt l’ull esquerre. Va ser molt amable i em convidà a fumar. Jo vaig dir: «A Barcelona hauríem d’estar disparant l’un contra l’altre», i ens vam posar a riure tots dos. Era curiós com canviava l’esperit general quan s’estava poc o molt a prop de la línia de foc. Totes o gairebé totes les antipaties de partit s’evaporaven. De tot el temps que vaig passar al front no recordo que ni un sol membre del PSUC se’m mostrés hostil pel fet que jo fos del POUM. Aquesta mena de coses només passaven a Barcelona o en altres punts més allunyats encara de la guerra. A Siétamo hi havia molts guàrdies d’assalt. Els havien enviat des de Barcelona per prendre part en l’atac contra Osca. La Guàrdia d’Assalt no era un cos creat primordialment per al front i molts dels seus membres no s’havien trobat mai encara sota el foc enemic. Allà baix, a Barcelona, eren els amos del carrer, però allà dalt eren uns quintos, per comparació amb minyons de quinze anys que havien passat mesos a la línia de foc.

A l’hospital de Montsó el metge portà a terme el vell ritual d’estirar-me la llengua i ficar-me el mirallet coll avall, m’assegurà amb el mateix aire alegroi que els altres que no recobraria la veu i em signà el certificat. Mentre esperava la revisió, a l’interior del quiròfan feien alguna terrible operació sense anestèsia —ignoro per què sense anestèsia—. No s’acabava mai, crits i més crits, i quan hi vaig entrar hi havia cadires per terra i bassals de sang i d’orina.

Els detalls d’aquell viatge final es presenten al meu record amb una estranya claredat. Jo em trobava en un estat d’esperit diferent, un estat d’esperit més observador que no m’hi havia trobat des de feia mesos. Portava a la butxaca la meva llicència, timbrada amb el segell de la 29a Divisió, i el certificat mèdic que em declarava «inútil». Podia tornar lliurement a Anglaterra; per tant, ara em sentia capaç, potser per primera vegada, de mirar Espanya. Em vaig haver de quedar un dia a Barbastre, perquè només hi passava un tren cada dia. Ja abans havia estat a Barbastre en breus estades i sempre m’havia semblat, simplement, un escenari més d’aquella guerra, un lloc gris, fangós, fred, ple de camions sorollosos i de soldats esparracats. Ara em semblà estranyament diferent. Tot passejant per Barbastre vaig descobrir bells carrerons tortuosos, antics ponts de pedra, tavernes amb enormes barrils que traspuaven vi, alts com un home, i intrigants tallers semisubterranis on uns artesans feien rodes de carro, dagues, culleres de fusta i botiges de pell de cabra. Vaig presenciar com un d’aquells homes feia una botija de cuir i vaig descobrir amb gran interès, cosa que havia ignorat fins llavors, que les fan amb el pèl per la banda de dins, i sense afaitar la pell, de manera que beus autèntic pèl de cabra destil·lat. Jo havia begut amb botiges d’aquelles durant mesos sense saber-ne res. I a la banda de darrere de la ciutat hi havia un riu d’aigües somes, de color verd de jade, del qual sorgia un penya-segat de roca, vertical, amb cases incrustades a la roca, de manera que des de la finestra del dormitori podies escopir directament a l’aigua, trenta metres més avall. En els forats d’aquell penya-segat vivien innombrables coloms. I a Lleida hi havia vells edificis mig enrunats, al llarg de les cornises dels quals milers i milers d’orenetes havien construït llurs nius, de manera que a poca distància la renglera de nius semblava una mena de motllura d’estil rococó. Era curiós de constatar com, durant els darrers sis mesos, no havia tingut ulls per veure aquesta mena de coses. Amb la meva llicència a la butxaca tornava a sentir-me un ésser humà i també una mica com un turista. Gairebé per primera vegada sentia que em trobava realment a Espanya, en un país que tota la vida havia desitjat visitar. En els silenciosos carrerons de Lleida i de Barbastre em semblava copsar una besllum momentània, una mena de ressò llunyà d’aquella Espanya que habita en la imaginació de tothom. Serralades blanques, cabrers, masmorres de la Inquisició, palaus moriscos, rècules de mules, oliveres grises i camps de llimoners, noies amb mantellina negra, els vins de Màlaga i d’Alacant, catedrals, cardenals, curses de braus, gitanos, serenates… en un mot, Espanya. De tot Europa, era el país que més havia impressionat la meva imaginació. Em semblava una llàstima el fet que quan, finalment, havia aconseguit d’anar-hi, només n’havia pogut veure aquell racó del nord-est, enmig d’una guerra confusa i gairebé sempre en ple hivern.

Era molt tard quan vaig arribar a Barcelona i no hi havia taxis. Hauria estat inútil intentar anar al Sanatori Maurín, que era als afores de la ciutat, de manera que vaig fer cap a l’Hotel Continental, deturant-me a sopar pel camí. Recordo la conversa que vaig sostenir amb un cambrer d’allò més paternal a propòsit dels gots de roure amb argolles de coure amb què servien el vi. Li vaig dir que m’hauria agradat de comprar-ne un joc per emportar-me’l a Anglaterra. L’home ho va comprendre. Sí, eren bonics, oi? Però era impossible de comprar-ne. Ja no en feia ningú; ningú no feia res, ja. Aquella maleïda guerra! Vam estar d’acord a maleir la guerra. Un cop més vaig sentir-me com un turista. El cambrer em preguntà gentilment si m’havia agradat Espanya. Pensava tornar-hi? Oh, sí, pensava tornar a Espanya. El caire plàcid d’aquella conversa ha restat fixat en la meva memòria a causa del que passà immediatament després.

Quan vaig arribar a l’hotel, la meva dona era al vestíbul. S’aixecà i s’atansà cap a mi en una actitud que em semblà estranyament despreocupada; em passà un braç pel coll i, amb un dolç somriure destinat a les altres persones que hi havia en el vestíbul, murmurà a la meva orella:

—Vés-te’n!

—Com?

—Que te’n vagis de seguida!

—Com?

—No et quedis aquí palplantat! Vés-te’n a fora immediatament!

—Com? Per què? Què vols dir?

La meva dona m’havia agafat pel braç i ja em portava cap a les escales. A mig baixar-les vam trobar un francès —no en donaré el nom, perquè, encara que no tenia cap relació amb el POUM, es portà amb nosaltres com un bon amic durant aquell mal pas—. Em mirà amb rostre consternat.

—Escolteu! No entreu aquí. Sortiu immediatament i amagueu-vos abans no truquin a la policia.

I més encara! Al capdavall de l’escala un empleat de l’hotel, que era membre del POUM (sense que ho sabés la direcció, suposo), sortí furtivament de l’ascensor i em va dir en mal anglès que me n’anés. Ni tan sols llavors encara no vaig comprendre què havia passat.

—Però de què va tot això, si es pot saber? —vaig dir, quan vam ser al carrer.

—Però, que no ho saps?

—No. Si sé què? No m’han dit res.

—El POUM ha estat suprimit. Han ocupat tots els edificis. Pràcticament tothom és a la presó. I diuen que ja afusellen gent.

De manera que es tractava d’això. Havíem de trobar un lloc on poder enraonar. Tots els grans cafès de la Rambla eren plens de policies, però en una travessia vam trobar un cafè tranquil. Allà la meva dona m’explicà el que havia passat mentre jo era fora.

El 15 de juny la policia havia detingut sense previ avís l’Andreu Nin en el seu despatx, i aquell mateix vespre havia anat a l’Hotel Falcón i havia detingut tots els que s’hi trobaven, la majoria milicians de permís. L’hotel havia estat convertit immediatament en presó i al cap de poca estona era ple a vessar de presoners de tota mena. L’endemà, el POUM fou declarat una organització il·legal i totes les seves oficines, quioscos, sanatoris, centres de Socors Roig, etc., van ser requisats. Mentrestant, la policia es dedicava a detenir tothom qui podia i de qui se sabés que tenia algun contacte amb el POUM. Al cap d’un o dos dies, tots o gairebé tots els quaranta membres del Comitè Executiu eren a la presó. Possiblement un o dos es van poder amagar, però la policia començava a adoptar el truc (àmpliament utilitzat per ambdues bandes, en aquesta guerra) de detenir l’esposa en qualitat d’ostatge, si l’home desapareixia. No hi havia manera d’esbrinar quantes persones havien estat detingudes. La meva dona havia sentit dir que eren unes quatre-centes, només a Barcelona. Més tard, he pensat que ja llavors devien ser moltes més. I havien estat detingudes les persones més fantàstiques. En alguns casos, la policia havia arribat a l’extrem d’emportar-se dels hospitals milicians ferits, a rossegons.

Tot plegat era profundament desolador. A què treia cap tot allò? Jo podia comprendre la supressió del POUM, però, per què detenien tota aquella gent? Per no res, que sabéssim. Pel que semblava, la supressió del POUM tenia efectes retroactius: el POUM ara era il·legal i, per tant, violaves la llei pel sol fet d’haver-ne estat. Com de costum, cap de les persones detingudes no havia estat acusada. Mentrestant, però, els diaris comunistes de València flamejaven amb la història d’una monstruosa «conjura feixista», comunicacions per ràdio amb l’enemic, documents signats amb tinta invisible, etc. El curiós era que, això, només ho deien els diaris de València; em penso que no m’equivoco en dir que cap dels diaris de Barcelona, ni els comunistes, ni els anarquistes, ni els republicans, no en deia ni mitja paraula, ni d’això ni de la supressió del POUM. Nosaltres ens vam assabentar de la naturalesa exacta de les acusacions llançades contra els líders del POUM no pas a través de cap diari espanyol, sinó pels diaris anglesos que van arribar a Barcelona al cap d’un o dos dies. El que no podíem saber, llavors, era que el Govern no era responsable de les acusacions de traïdoria i d’espionatge i que, més tard, membres del Govern les havien de repudiar. Només sabíem vagament que els líders del POUM i, suposàvem, la resta de nosaltres érem acusats d’actuar a sou del feixisme. I ja corrien rumors que a la presó afusellaven gent en secret. La notícia era molt exagerada, però el fet es produí en alguns casos i gairebé no es pot dubtar que així passà en el cas d’en Nin. Després de la seva detenció, en Nin va ser traslladat a València i d’allà a Madrid, i ja el 21 de juny arribà a Barcelona el rumor que l’havien afusellat. Més tard el rumor adoptà una forma més concreta: la policia secreta havia matat en Nin, d’un tret, a la mateixa presó i havia llançat el seu cadàver al carrer. La història procedia de diverses fonts, entre elles la Frederica Montseny, exmembre del Govern. Des d’aquell dia no s’ha sabut mai més res d’en Nin. Quan, més tard, el Govern va ser interpel·lat per delegats de diversos països, se’n va sortir com va poder, i només va dir que en Nin havia desaparegut i no se sabia on parava. Alguns diaris van inventar la història que s’havia passat al territori feixista. No s’ha pogut aportar cap prova en aquest sentit, i l’Irujo, el ministre de Justícia, ha declarat més tard que l’agència de premsa Espanya va falsificar el seu comunicat oficial[7]. En tot cas, és molt improbable que deixessin escapar un presoner polític de la importància d’en Nin. Si no és que en un futur més o menys llunyà ens el mostren vivent, em penso que haurem d’arribar a la conclusió que en Nin fou assassinat a la presó.

Les històries de detencions es prolongaren durant mesos i mesos, fins que el nombre de presoners polítics, sense comptar-hi els feixistes, arribà a ser de milers. Una cosa que cridava l’atenció era l’autonomia amb què actuava la policia de grau inferior. Moltes de les detencions eren reconegudament il·legals, i diverses persones que el cap de policia havia fet posar en llibertat tornaven a ser detingudes a la porta de la presó i traslladades a les «presons secretes». Un cas típic és el d’en Kurt Landau i la seva dona. Van ser detinguts cap al 17 de juny i en Landau «desaparegué» immediatament. Cinc mesos després la seva dona encara era a la presó, sense haver estat sotmesa a judici i sense saber res del seu marit. Declarà la vaga de fam i llavors el ministre de Justícia li va fer comunicar que el seu marit era mort. Poc després fou posada en llibertat, per tornar a ser detinguda gairebé immediatament i tancada altra vegada a la presó. I també era sorprenent el fet que la policia, almenys inicialment, semblava completament indiferent als efectes que les seves actuacions podien tenir sobre la guerra. Estava perfectament disposada a detenir oficials de l’exèrcit que ocupaven llocs importants sense obtenir-ne prèvia autorització. Cap a la darreria de juny, en Josep Rovira, el general que comandava la 29a Divisió, fou detingut prop de la línia de foc per una secció de policia enviada des de Barcelona. Els seus homes van enviar una delegació de protesta al Ministeri de la Guerra. I resultà que ni el Ministeri de Guerra, ni l’Ortega, el cap de la policia, no havien estat informats de la detenció d’en Rovira. De tot plegat, el detall que no em puc acabar d’empassar, tot i que potser no té gran importància, és que totes les notícies del que passava eren amagades a les tropes que eren al front. Com ja hem vist, ni jo ni ningú del front no havia tingut notícia de la supressió del POUM. Tots els quarters generals de les milícies del POUM, els centres de Socors Roig, etc., funcionaven com de costum, i en data tan avançada com el 20 de juny, a Lleida, només a 160 quilòmetres de Barcelona, ningú no sabia res del que passava. Els diaris de Barcelona no en deien ni un mot (els diaris de València, que publicaven les històries d’espionatge, no arribaven al front d’Aragó), i indubtablement una de les raons per les quals van ser detinguts tots els milicians del POUM que es trobaven de permís a Barcelona fou evitar que tornessin al front amb les notícies. El grup amb el qual jo havia tornat a la línia de foc el 15 de juny devia haver estat l’últim que havia sortit de Barcelona. Encara ara no comprenc com fou possible de mantenir el secret, perquè els camions de proveïment continuaven anant i venint; però és indubtable que el secret fou mantingut i, com he sabut més tard per d’altres, els homes que eren al front no van saber res fins al cap d’uns quants dies. El motiu de tot això és prou clar. L’atac contra Osca començava, les milícies del POUM constituïen una unitat separada, i probablement es va témer que si els homes sabien el que passava es negarien a combatre. En realitat, quan les noves van arribar, no passà res d’això. Mentrestant, durant aquells dies devien morir molts homes sense arribar a saber que els diaris de la rereguarda els motejaven de feixistes. Aquesta mena de coses són difícils de perdonar. Ja sé que era la política habitual d’amagar a les tropes les males notícies i potser, com a norma general, està bé que així es faci. Però és molt diferent enviar uns homes a la batalla i ni tan sols dir-los que a llurs esquenes llur partit ha estat suprimit, llurs dirigents acusats de traïdoria i llurs amics i parents tancats a la presó.

La meva dona començà a explicar-me el que havia passat a diversos amics nostres. Alguns anglesos i altres estrangers havien pogut passar la frontera. En Williams i l’Stafford Cottman no havien estat detinguts quan el Sanatori Maurín havia estat ocupat, i estaven amagats, no se sabia on. També s’havia amagat en John McNair, que havia estat a França i havia tornat a entrar a Espanya quan ja el POUM havia estat declarat il·legal; una autèntica proesa, però el minyó no volia viure en seguretat mentre els seus companys corrien perill. Quant a la resta, no era sinó una crònica d’«han pescat en Tal i en Tal altre», i «han pescat en Tal i en Tal altre». Pel que semblava, havien «pescat» gairebé tothom. Em vaig quedar fred en sentir que també havien «pescat» en George Kopp.

—Com! En Kopp? Em pensava que era a València!

Sembla que en Kopp havia tornat a Barcelona; portava una lletra del Ministeri de la Guerra al coronel que comandava les operacions d’enginyeria al front oriental. Sabia que el POUM havia estat suprimit, naturalment, però probablement no se li acudí que la policia podia ser prou folla per detenir-lo quan anava camí del front, portador d’una missió militar urgent. Havia passat per l’Hotel Continental a recollir el seu bagatge; la meva dona no hi era, en aquell moment, i la gent de l’hotel havia aconseguit d’entretenir-lo amb no sé quina història falsa mentre telefonaven a la policia. Confesso que em vaig irritar en saber que havien detingut en Kopp. Era amic personal meu, jo havia servit sota les seves ordres durant mesos seguits, havia estat sota el foc enemic amb ell i coneixia la seva història. Era un home que ho havia sacrificat tot —família, nacionalitat, mitjans de vida— simplement per venir a Espanya a lluitar contra el feixisme. En abandonar Bèlgica sense permís i allistar-se en un exèrcit estranger bo i formant part de la reserva de l’exèrcit belga, i, ja abans, pel fet d’haver ajudat a fabricar il·legalment municions per al Govern espanyol, s’havia condemnat ell mateix a anys de presó si mai tornava al seu país. Havia estat a la línia de foc des de l’octubre del 1936, havia ascendit des de milicià ras a comandant, havia estat en acció no sé quantes vegades i l’havien ferit un cop. Durant els fets de maig, jo mateix havia pogut veure com havia evitat un combat local i salvat probablement deu o vint vides. I, tot això, li ho pagaven tancant-lo a la presó. Irritar-se era perdre el temps, però l’estúpida perversitat d’una cosa com aquella era per fer perdre la paciència a qualsevol.

Mentrestant, no havien «pescat» la meva dona. Tot i que s’havia quedat al Continental, la policia no havia fet cap pas per detenir-la. Era massa evident que la feien servir d’esquer per atrapar-me. Un parell de nits abans, però, a primera hora de la matinada, sis policies de paisà havien envaït la nostra cambra de l’hotel i havien procedit a un escorcoll. S’havien emportat tots els nostres papers, excepte, sortosament, els nostres passaports i el talonari. S’emportaren els meus diaris, tots els nostres llibres, tots els retalls de premsa que s’havien anat acumulant durant els darrers mesos (sovint m’he preguntat quina utilitat podien tenir per a ells aquells retalls), tots els meus souvenirs de guerra i totes les nostres cartes. (Incidentalment, es van emportar unes quantes cartes que jo havia rebut de lectors meus. Algunes, no les havia contestades encara i, és clar, no en tinc les adreces. Si alguna persona que m’havia escrit a propòsit del meu darrer llibre no ha rebut resposta i per casualitat llegeix aquestes ratlles, li prego que les accepti a tall d’excusa). Després vaig saber que la policia també s’havia apoderat de diverses coses que havia deixat al Sanatori Maurín. Fins i tot es van emportar un farcell amb la meva roba bruta. Potser es pensaven que hi trobarien missatges escrits amb tinta invisible.

Era evident que resultaria més segur per a la meva dona continuar vivint a l’hotel, almenys de moment. Si intentava desaparèixer, la cercarien immediatament. Pel que fa a mi, m’havia d’amagar cuita-corrents. La perspectiva em revoltava. Malgrat les innombrables detencions, no podia acabar de creure que corria perill. Tot plegat resultava massa absurd. Però la mateixa negativa a prendre’s seriosament aquella persecució idiota havia portat en Kopp a la presó. Jo no parava de dir: «Però, per què m’haurien de voler detenir? Què he fet, jo?». Ni tan sols estava afiliat al POUM. És veritat que havia empunyat una arma durant els fets de maig, però el mateix havien fet (calculava) quaranta mil o cinquanta mil persones. A més, em moria de ganes de passar una nit dormint còmodament. Jo estava disposat a córrer el risc i tornar a l’hotel. Però la meva dona no en volia ni sentir parlar. M’explicà pacientment la situació. Era indiferent el que jo hagués fet o no hagués fet. No es tractava d’una cacera de criminals; era, simplement, l’imperi del terror. Jo no era culpable de cap acció concreta, però era culpable de «trotskisme». El sol fet d’haver servit en les milícies del POUM bastava per portar-me a la presó. Era inútil d’aferrar-se al concepte anglès que no corres cap perill mentre et mantens dins la llei. Pràcticament, la llei, la feia la policia. L’únic que es podia fer era amagar-se i ocultar el fet que jo havia tingut contactes amb el POUM. Vam examinar els papers que portava a les butxaques. La meva dona va fer bocins el meu carnet de milicià, en el qual figuraven les inicials del POUM en lletres ben grosses i també una fotografia d’un grup de milicians amb una bandera del POUM al fons; era la mena de cosa que bastava perquè et detinguessin, en aquells moments. Tanmateix, havia de conservar la meva documentació de llicència de l’exèrcit. També era perillosa, perquè portava el segell de la 29a Divisió i probablement la policia sabia que la 29a Divisió era del POUM; però sense aquells papers em podrien detenir per desertor.

Ara el que havíem de fer era rumiar la manera de sortir d’Espanya. Era absurd quedar-se allà amb la seguretat que tard o d’hora m’agafarien. De fet, a tots dos ens hauria agradat d’allò més quedar-nos, per veure què passava. Però jo preveia que les presons espanyoles devien ser infectes (i en realitat eren molt pitjor que no em pensava), un cop a la presó no podies saber mai quan en sortiries, i el meu estat de salut no era gens satisfactori, a part del mal que em feia el braç. Vam decidir trobar-nos l’endemà al consolat britànic, on també anirien en Cottman i en McNair. Probablement trigaríem un parell de dies a tenir els passaports en ordre. Per sortir d’Espanya calia fer-se timbrar el passaport en tres llocs diferents —pel cap de policia, pel cònsol francès i per les autoritats catalanes d’immigració—. El cap de policia era el perill, naturalment. Però potser el cònsol britànic podria arranjar les coses sense que se sabés que jo havia tingut res a veure amb el POUM. Lògicament, hi devia haver una llista de «trotskistes» estrangers sospitosos i molt probablement els nostres noms hi figuraven, però amb una mica de sort podríem arribar a la frontera abans que la llista. Eren de preveure una gran quantitat d’embolics i de mañanas. Sortosament érem a Espanya i no a Alemanya. La policia secreta espanyola tenia part de l’esperit de la Gestapo, però no s’hi podia comparar gaire en competència.

Així, doncs, ens vam separar. La meva dona tornà a l’hotel i jo em vaig posar a caminar a les fosques, en cerca d’un lloc on poder dormir. Recordo que em sentia de mal humor i fastiguejat. Tant com havia desitjat passar aquella nit al llit! No tenia on anar, cap casa on refugiar-me. El POUM no tenia pràcticament organització secreta. Indubtablement els dirigents sempre havien comprès que era probable que el partit fos suprimit, però mai no havien esperat una persecució general i fanàtica com aquella. Tan poc s’ho havien esperat que havien continuat fent reformes en els edificis del POUM (entre altres coses construïen un cinema a l’edifici executiu, que anteriorment havia estat un banc) fins al mateix dia que el POUM fou suprimit. Per tant, no existien els punts de cita ni els amagatalls que tots els partits revolucionaris haurien de posseir obligatòriament. Déu sap quantes persones —persones les llars de les quals havien estat escorcollades per la policia— dormiren pels carrers, aquella nit. Jo havia passat cinc dies de fatigosos viatges, dormint en llocs impossibles, el braç em feia un mal de mil dimonis i ara aquells folls em feien anar d’ací d’allà, i hauria de tornar a dormir a terra. Això, aproximadament, era el que jo pensava, en comptes de fer-me les reflexions polítiques pertinents. Mai no me les faig quan passen les coses. Sempre em passa el mateix, quan em trobo ficat en guerra o en política: només sóc conscient de la incomoditat física i d’un profund desig que tota aquesta beneiteria sigui acabada. Més tard comprenc la significació dels esdeveniments, però mentre es produeixen només tinc ganes d’escapolir-me’n. Una característica innoble, potser.

Vaig caminar llarga estona cercant un lloc prop de l’Hospital General. Volia un indret on pogués jeure sense que un policia tafaner em trobés i em demanés la documentació. Vaig provar un refugi subterrani contra els bombardeigs, però era excavat de poc i hi feia molta humitat. Llavors vaig veure les ruïnes d’una església que havia estat incendiada durant la revolució. Només en quedava la carcassa: quatre parets sense teulada al voltant d’un munt de runa. En la mitja fosca vaig anar cercant fins que vaig trobar un racó on jeure. Els trossos de maó no són gaire adequats per jeure-hi damunt, però sortosament feia una nit càlida, i d’una manera o altra vaig aconseguir de dormir unes quantes hores.





XII


El pitjor d’una ciutat com Barcelona, quan la policia et busca, és que tothom obri tan tard. Quan dorms a la intempèrie sempre et despertes de matinada, i els cafès de Barcelona no obren fins poc abans de les nou. Vaig haver d’esperar hores per poder prendre una tassa de cafè i fer-me afaitar. Feia un efecte estrany de veure, a la barberia, el cartell anarquista encara a la paret, explicant que les propines eren prohibides. «La Revolució ha trencat les nostres cadenes», deia el cartell. Em van venir ganes de dir als barbers que aviat tornarien a portar les cadenes, si no vigilaven.

Vaig tornar cap al centre de la ciutat. Les banderes vermelles dels edificis del POUM havien estat esquinçades i substituïdes per banderes republicanes, i grups de guàrdies civils armats n’ocupaven els portals. En el centre del Socors Roig de la cantonada de la plaça de Catalunya, la policia s’havia divertit trencant la majoria dels vidres. Els quioscos del POUM havien estat buidats de llibres i el diari mural de més avall de la Rambla havia estat tapat amb una caricatura contra el POUM, enganxada —la que representava la careta i el rostre feixista a sota—. Al capdavall de la Rambla, prop del moll, em vaig topar amb un estrany espectacle: un rengle de milicians, encara esparracats i coberts de fang del front, estenallats, exhaustos, en les cadires situades allà per als enllustradors de sabates. Vaig comprendre qui eren —fins i tot en vaig reconèixer un—. Eren milicians del POUM que havien arribat del front a la vigília per descobrir que el POUM havia estat suprimit i havien hagut de passar la nit al carrer perquè llurs domicilis havien estat escorcollats. Tots els milicians del POUM que tornaven a Barcelona en aquella època havien de triar entre amagar-se o anar a la presó, una rebuda no gens agradable després de tres o quatre mesos a la línia de foc.

La nostra situació era ben estranya. De nit eres un fugitiu perseguit, mentre que de dia podies fer una vida gairebé normal. Totes les cases de les quals se sabia que allotjaven simpatitzants del POUM es trobaven sota observació, o s’hi podien trobar. I era impossible d’anar a un hotel o una pensió, perquè havia sortit una ordre segons la qual, si arribava algun desconegut, l’hoteler havia d’informar immediatament la policia. A la pràctica, això volia dir passar tota la nit a la intempèrie. De dia, en canvi, en una ciutat gran com Barcelona, gairebé no corries perill. Els carrers eren plens de guàrdies civils, guàrdies d’assalt, carrabiners i policies, sense comptar els espies vestits de paisà; però no podien pas deturar tothom qui passava, i si el teu aspecte era normal ningú no et deia res. Només es tractava, doncs, de no rondar pels volts dels edificis del POUM i d’evitar els cafès i restaurants on els cambrers et coneixien de vista. Aquell dia, i l’endemà, vaig passar llarga estona prenent un bany en una casa de banys pública. Em semblà una manera excel·lent de matar el temps i de mantenir-me fora de la vista. Dissortadament, la mateixa idea s’acudí a molts, i pocs dies més tard —quan jo ja no era a Barcelona— la policia entrà en una casa de banys i detingué uns quants «trotskistes» en estat de naturalesa.

Cap al centre de la Rambla vaig coincidir amb un dels ferits del Sanatori Maurin. Vam canviar la mena de senyal invisible que la gent es feia en aquell temps i, dissimuladament, ens vam espavilar per trobar-nos en un cafè de més amunt. L’home s’havia pogut escapar de la detenció quan la policia havia visitat el sanatori; però, com els altres, s’havia vist llançat al carrer. Anava en cos de camisa —havia hagut de fugir sense l’americana— i no en tenia ni cinc. M’explicà que un dels guàrdies civils havia arrencat de la paret el retrat en colors d’en Maurín i l’havia fet trossos a puntades de peu i trepitjant-lo. En Maurín (un dels fundadors del POUM) es trobava presoner en mans dels feixistes i en aquells moments tothom creia que l’havien afusellat.

Vaig reunir-me amb la meva dona en el consolat britànic a les deu en punt. En McNair i en Cottman van arribar poc després. El primer que em van dir fou que en Bob Smillie era mort. Havia mort a la presó de València, ningú no sabia del cert de què. L’havien enterrat immediatament i el representant local de l’ILP, en David Murray, no havia pogut obtenir permís per veure el cadàver.

Naturalment, de seguida vaig pensar que l’Smillie havia estat afusellat. Això és el que tothom va creure, llavors, però més tard he pensat que potser no fou així. Posteriorment es va dir que havia mort d’apendicitis, i vam saber per un altre presoner posat en llibertat que l’Smillie havia estat realment malalt a la presó. De manera que és possible que la història de l’apendicitis fos certa. A en Murray, potser s’havien negat a deixar-li veure el cadàver per pur despit. Tanmateix, haig de dir que en Bob Smillie només tenia vint-i-dos anys i era un dels homes més forts que he conegut. Em penso que va ser l’única persona, que jo sàpiga, anglesa o espanyola, que passà tres mesos a la trinxera sense estar malalt ni un sol dia. Les persones tan sanes i fortes generalment no moren d’apendicitis si reben la cura adequada. Però quan veies com eren les presons espanyoles —les presons que havia calgut improvisar per als presos polítics—, comprenies que un malalt difícilment hi podia trobar les atencions necessàries. Més que presons, allò eren masmorres. A Anglaterra caldria recular al segle XVIII per trobar-hi res de comparable. Les «cel·les» eren tan petites i tan plenes, que els presos amb prou feines trobaven lloc per poder jeure; i sovint aquestes cel·les es trobaven en soterranis i altres llocs foscos. I no es tractava d’una mesura temporal; hi havia qui arribava a passar quatre i cinc mesos sense veure la llum del dia. Els presos eren alimentats amb una dieta miserable i insuficient de dos plats de sopa i dos trossos de pa al dia. (Mesos més tard, però, sembla que el menjar millorà una mica). No exagero; pregunteu-ho a qualsevol sospitós polític dels qui van ser empresonats a Espanya. He rebut versions sobre la situació a les presons espanyoles, procedents de fonts separades, i coincideixen massa per poder dubtar de llur veracitat; a més, personalment vaig poder donar una ullada a una presó espanyola. Un amic anglès que fou empresonat més tard escriu que la seva experiència a la presó «fa més fàcil d’entendre el cas de l’Smillie». La mort de l’Smillie no és una cosa fàcil de perdonar. Era un minyó coratjós i ben dotat, que havia llançat per la borda els seus estudis a la universitat de Glasgow per venir a lluitar contra el feixisme i que, com ho vaig poder veure personalment, complí el seu deure en el front amb valentia i voluntat; i tot el que van saber fer per ell fou tancar-lo a la presó i deixar-lo morir com un animal abandonat. Ja sé que enmig d’una guerra enorme i sagnant és inútil de fer escarafalls per la mort d’un individu. Una sola bomba d’aviació en un carrer ple de gent causa més sofriments que una campanya de persecució política. Però el més irritant d’una mort com aquesta és la seva inutilitat absoluta. Morir en batalla… sí, ja és el que esperes; però que et tanquin a la presó i ni tan sols per cap delicte imaginari, sinó per simple odi cec i obtús, i que t’hi deixin morir, tot sol, és molt diferent. No puc entendre de cap manera que aquesta mena de coses —i el cas de l’Smillie no fou pas excepcional— fes més propera la victòria.

Aquella tarda la meva dona i jo vam anar a veure en Kopp. Els presoners que no es trobaven incomunicats, els podíeu visitar, però no era prudent de fer-ho més d’una o dues vegades. La policia vigilava les visites i, si les repeties gaire sovint, et penjaven l’etiqueta d’amic dels «trotskistes» i era gairebé segur que acabaves a la presó. Així els havia passat ja a molts.

En Kopp no estava incomunicat i no ens va ser difícil d’obtenir permís per veure’l. Mentre ens portaven, a través d’una porta ondulada oberta a l’interior de la presó, vaig veure un milicià espanyol, que havia conegut al front, conduït per una parella de guàrdies civils. Em mirà un instant i em va fer l’ullet dissimuladament, el senyal invisible habitual aquells dies. I la primera persona que vaig veure dins fou un milicià americà que havia intentat de tornar al seu país feia pocs dies; portava la documentació en ordre, però l’havien detingut a la frontera, malgrat tot, probablement perquè encara portava els pantalons de l’uniforme i això havia permès d’identificar-lo com un milicià. Vam passar l’un al costat de l’altre com si no ens coneguéssim de res. Va ser terrible. Jo havia conviscut amb ell mesos sencers, havíem compartit un refugi i ell havia ajudat a traslladar-me cap a l’ambulància quan jo havia caigut ferit; però era l’única cosa que podíem fer. Els guàrdies d’uniforme blau es ficaven en tot. Reconèixer massa gent hauria estat fatal.

Allò que en deien «la presó» era en realitat la planta baixa d’una botiga. En dues cambres molt petites hi havia prop de cent presos tancats. El local tenia tot l’aire de la presó de Newgate en ple segle XVIII, amb la seva brutícia indescriptible, l’amuntegament de cossos humans, l’absència de mobles —només el terra nu, una sola llitera i unes quantes flassades esparracades— i la seva llum tenebrosa, perquè les portes ondulades dels aparadors eren tancades. En les parets ronyoses es veien inscripcions revolucionàries: «Visca el POUM!», «¡Viva la Revolución!», etc. Ja feia mesos que aquell local servia de masmorra per als presos polítics. La remor de veus era eixordadora. Era hora de visita i allò era tan ple de gent que era difícil de moure-s’hi. Gairebé tots els presents eren gent obrera de la més pobra. Veies dones que obrien tristos paquets de queviures, que havien portat per a llurs parents empresonats. Entre els presoners hi havia alguns ferits del Sanatori Maurín. Dos d’ells tenien les cames amputades; n’havien portat un altre a la presó sense les crosses i havia de saltar damunt un sol peu. També hi havia un minyó que no devia tenir pas més enllà de dotze anys; fins i tot agafaven criatures, pel que es veia. El local pudia horriblement, com passa sempre quan es troba molta gent concentrada en un lloc petit i sense instal·lacions sanitàries adequades.

En Kopp s’obrí pas entre la multitud per sortir-nos a l’encontre. El seu rostre grassó i de color rosat apareixia gairebé com sempre, i en un lloc brut com aquell havia conservat net l’uniforme i s’havia enginyat per afaitar-se. Entre els presoners hi havia un altre oficial amb l’uniforme de l’Exèrcit Popular. Ell i en Kopp es van saludar militarment, en passar l’un pel costat de l’altre, entre les empentes; el gest tenia un caire patètic. En Kopp semblava d’un humor excel·lent. «Bé, suposo que ens afusellaran a tots», digué, alegrement. Jo em vaig estremir per dins. Feia molt poc que una bala s’havia clavat en la meva carn i la sensació es mantenia viva encara en el meu record; no era agradable d’imaginar que allò mateix podia passar a un amic. En aquella època jo donava per fet que totes les personalitats importants del POUM, i en Kopp entre elles, serien afusellades. Començaven a circular els primers rumors sobre la mort d’en Nin, i sabíem que el POUM era acusat de traïdoria i espionatge. Tot feia suposar que se celebraria un simulacre de judici monstre, seguit per una liquidació general de «trotskistes». És terrible de veure un amic a la presó i saber que no pots fer res per ajudar-lo. Perquè no podíem fer res; apel·lar a les autoritats belgues hauria estat igualment inútil, perquè en Kopp, pel sol fet d’acudir a Espanya, havia violat la llei del seu país. Vaig haver de deixar que la meva dona portés la veu cantant; amb la meva feble veueta no em podia fer sentir enmig d’aquell aldarull. En Kopp ens parlava dels amics que havia fet entre els altres presoners, dels guardians, alguns dels quals eren bones persones, mentre que d’altres insultaven i pegaven els presoners menys coratjosos, i del menjar, que era pitjor que el pinso per als porcs. Sortosament se’ns havia acudit de portar un paquet de queviures i tabac. Després en Kopp ens parlà dels documents que li havien pres en detenir-lo. Entre ells figurava una lletra del Ministeri de la Guerra adreçada al coronel que comandava les operaciones d’enginyeria de l’Exèrcit de l’Est. La policia se l’havia quedada i s’havia negat a tornar-la; deien que es trobava en el despatx del cap de policia. Si fos possible recobrar-la, la cosa tindria gran importància.

De seguida vaig comprendre que l’afer era interessant. Una lletra oficial com aquella, que portava la recomanació del Ministeri de la Guerra i del general Pozas, demostraria la innocència d’en Kopp. Però el problema era demostrar que la lletra existia; si era oberta en el despatx del cap de policia, ja era segur que un espia policíac o altre la destruiria. Només una persona podia aconseguir que la lletra fos retornada i era l’oficial al qual anava adreçada. En Kopp ja hi havia pensat, en això, i havia escrit una carta. Em demanà que la passés d’amagatotis, en sortir de la presó, i l’enviés per correu. Però, evidentment, seria més ràpid i més segur fer la gestió personalment. Deixant la meva dona amb en Kopp, vaig sortir corrents i, després de buscar molt, vaig trobar un taxi. Sabia que el factor temps era bàsic. Eren dos quarts de sis, el coronel probablement sortiria del seu despatx a les sis i l’endemà qui sabia on podia ser la carta, destruïda, potser, o perduda entre el caos de documents que era de suposar que s’amuntegaven a mesura que era detinguda més gent. El despatx del coronel es trobava en el Departament de Guerra, al port. Vaig pujar corrent l’escala, però el guàrdia d’assalt que vigilava la porta em barrà el pas amb la llarga baioneta i em demanà la «documentació». Vaig esgrimir davant els seus nassos la meva llicència; evidentment, no sabia llegir, i em deixà passar, impressionat pel vague misteri de la «documentació». A l’interior, allò era una mena de rusc enorme i complicat, al voltant d’un pati central, amb centenars d’oficines a cada planta; i, com que érem a Espanya, ningú no tenia ni la més lleugera idea d’on era el despatx que jo cercava. Jo anava repetint: «El coronel…, cap d’enginyers, Exèrcit de l’Est!». La gent somreia i arronsava graciosament les espatlles. Tothom qui tenia una opinió m’enviava en una direcció diferent; escales amunt i escales avall, i al llarg de corredors interminables que sovint eren culs-de-sac. I el temps anava passant. Tenia l’estranya sensació que vivia un malson: vinga pujar i baixar escales, tot de gent misteriosa que anava i venia, portes obertes a través de les quals copsaves ràpides visions d’oficines caòtiques amb papers escampats pertot i màquines d’escriure que teclejaven; i mentrestant passava el temps i una vida, potser, corria perill.

Això no obstant, encara vaig arribar a temps i, no sense sorpresa per part meva, vaig aconseguir audiència. No vaig veure el coronel…, però el seu ajuda de camp, un oficial baixet, elegantment uniformat, amb uns ulls molt grossos, i guenyo, acudí a rebre’m a l’antesala. Vaig començar a engegar la meva història. Havia anat allà complint ordres del meu oficial superior, el comandant Jordi Kopp, el qual, trobant-se en una missió urgent camí del front, havia estat detingut per error. La carta dirigida al coronel era de caràcter confidencial i calia recobrar-la immediatament. Jo havia servit durant mesos sota les ordres d’en Kopp, era un oficial digne de la millor estima, evidentment la seva detenció era un error, la policia el devia haver confós amb algú altre, etc. Vaig insistir molt en la urgència de la missió que portava en Kopp al front, sabent que aquesta urgència era el punt principal a favor nostre. Però la història devia fer un efecte molt estrany explicada en el meu horrible espanyol, que sovint queia en el francès. El pitjor fou que la veu se m’acabà gairebé de seguida i només fent un terrible esforç arribava a produir una mena de raucar. Jo només patia pensant que d’un moment a l’altre ni això no podria fer i el petit oficial acabaria cansant-se d’escoltar-me. Sovint m’he preguntat què devia pensar de la meva veu: si era que estava borratxo o era només l’efecte d’un sentiment de culpabilitat.

Això no obstant, m’escoltà pacientment, tot fent que sí amb el cap repetidament, assentint amb certa cautela al que jo deia. Sí, semblava que es devia haver produït algun error. Era evident que calia fer alguna cosa. Mañana… Vaig protestar. No, mañana, no! L’afer era urgent; en Kopp ja hauria hagut de ser al front. Un cop més, semblà que l’oficial estava d’acord. Llavors sorgí la pregunta que jo temia:

—Aquest comandant Kopp, en quines forces servia?

Va haver de sortir la terrible paraula:

—En les milícies del POUM.

—Del POUM!

Voldria saber expressar el to d’alarma i de disgust que sonà en la seva veu. Cal que recordem com era considerat el POUM en aquells moments. El clima d’espionatge es trobava en el seu punt més alt; probablement tots els bons republicans van creure, durant un o dos dies, que el POUM era una vasta organització d’espionatge a sou dels alemanys. Haver de dir una cosa com aquella a un oficial de l’Exèrcit Popular era com entrar en un club de cavalleria britànic immediatament després del pànic creat per la Lletra Roja i presentar-se com un comunista. Els seus ulls foscos em van resseguir obliquament el rostre. Una altra llarga pausa i després va dir, lentament:

—I dieu que vós éreu amb ell, al front. Llavors, també vós servíeu en les milícies del POUM?

—Sí.

Es girà, i entrà com un coet a la cambra del coronel. Vaig poder sentir una conversa agitada. «Estem perduts», vaig pensar. No recobraríem la carta d’en Kopp. A més a més, jo havia hagut de confessar que també era de les milícies del POUM, i era segur que trucarien a la policia i em farien detenir, només que fos per afegir un trotskista més a la colla. Al cap d’un moment, però, l’oficial tornà a aparèixer, tot posant-se la gorra i, secament, em féu senyal perquè el seguís. Anàvem al despatx del cap de policia. El trajecte va ser llarg; vint minuts de camí. El petit oficial caminava tot encarcarat davant meu, amb pas militar. En tot el camí no vam canviar ni una sola paraula. Quan vam arribar al despatx del cap de policia, davant la porta hi havia una multitud de bergants del pitjor aspecte que us pugueu imaginar: era clar que eren confidents de la policia i espietes de tota mena. El petit oficial entrà; seguí una conversa llarga i acalorada. Se sentien veus furioses; era fàcil d’imaginar-se els gestos violents, els arronsaments d’espatlles, els cops de puny damunt la taula. Evidentment la policia es negava a tornar la lletra. Finalment, però, l’oficial sortí, tot vermell de cara, portant a la mà un sobre oficial molt gros. Era la carta d’en Kopp. Havíem guanyat una minúscula victòria —que, al capdavall, resultà completament inútil—. La carta fou degudament lliurada, però els superiors militars d’en Kopp no el van poder treure de la presó.

L’oficial em va prometre que la lletra seria lliurada. «Però, i en Kopp, què?», vaig dir jo. «No li podíem aconseguir la llibertat?». L’oficial arronsà les espatlles. Això era una altra cosa. Ells no sabien per què havia estat detingut, en Kopp. Només em va dir que farien els esbrinaments necessaris. No hi havia res més a dir; havia arribat el moment de separar-nos. Tots dos ens vam inclinar lleugerament. I llavors passà una cosa estranya i commovedora. El petit oficial vacil·là un moment, i després féu un pas cap a mi i m’allargà la mà.

No sé si us sabré fer comprendre fins a quin punt em va commoure aquest gest. Sembla una insignificança, però no ho era. Cal tenir present el moment en què ens trobàvem, l’horrible atmosfera de sospites i odis, les mentides i els rumors que circulaven pertot, els cartells que cridaven que jo, i tots els qui eren com jo, érem espies feixistes. I cal recordar que ens trobàvem davant la porta del despatx del cap de policia, davant aquell ramat d’espietes i d’agents provocadors, qualsevol dels quals podia saber que jo era «buscat» per la policia. Va ser com encaixar públicament amb un alemany durant la Gran Guerra. Suposo que el petit oficial havia decidit per ell mateix que jo no podia ser un espia feixista; tanmateix, va ser tot un gest, el d’encaixar amb mi.

Anoto això, per trivial que pugui semblar, perquè en certa manera és típic d’Espanya, de les sobtades proves de magnanimitat que rebies per part dels espanyols en les pitjors circumstàncies. Tinc molts mals records d’Espanya, però molt pocs mals records dels espanyols. Només recordo haver-me enfadat seriosament dues vegades amb un espanyol, i en totes dues ocasions, quan hi penso bé, sospito que el qui no tenia raó era jo. És indubtable que tenen una generositat, una espècie de noblesa, que no són pròpies del segle XX. Això és el que permet d’esperar que a Espanya fins i tot el feixisme pugui adoptar una forma relativament àmplia i tolerable. Pocs espanyols posseeixen la maleïda eficiència i consistència que un estat totalitari modern necessita. Una petita il·lustració d’aquest fet s’havia produït poques nits abans, quan la policia havia escorcollat la cambra de la meva dona. De fet, l’escorcoll havia estat molt interessant, i m’hauria agradat presenciar-lo, encara que potser havia valgut més que no, perquè segurament no hauria sabut dominar la meva ira.

La policia portà a terme l’escorcoll seguint el conegut estil de l’OGPU o de la Gestapo. A primera hora de la matinada van trucar violentament a la porta i sis homes van entrar-hi. Van encendre el llum i immediatament van ocupar posicions dins la cambra, evidentment segons un pla previst. Després van escorcollar les dues cambres (hi havia un bany annex) amb una minuciositat increïble. Van tustar les parets, van aixecar les catifes, van examinar el terra, van palpar les cortines, van burxar sota la banyera i el radiador, van buidar tots els calaixos i les maletes i van palpar totes les peces de roba, examinant-les a contrallum. Es van apoderar de tots els papers, fins i tot del contingut de la paperera i, no cal dir-ho, de tots els llibres. El descobriment que posseíem una versió francesa del Mein Kampf de Hitler els sumí en un èxtasi de sospita. Si hagués estat l’únic llibre que havien trobat allà, el nostre fat hauria estat decidit. És obvi que una persona que llegeix Mein Kampf ha de ser feixista per força. Però immediatament després van trobar un exemplar del pamflet de Stalin Maneres de liquidar trotskistes i altres traïdors, i això els tranquil·litzà una mica. En un calaix hi havia uns quants llibrets de paper de fumar. Els van estripar i van examinar cada paper de fumar, full per full, per si portaven algun missatge escrit. En conjunt l’escorcoll durà prop d’un parell d’hores. I, això no obstant, en tota aquella estona no van escorcollar el llit. La meva dona no se n’havia mogut; evidentment, hi podia haver mitja dotzena de metralletes sota el matalàs, sense parlar de tota una biblioteca de documents trotskistes sota el coixí. I tanmateix els detectius no van intentar de tocar el llit, ni tan sols van mirar a sota. No puc creure que aquesta manera de fer sigui característica de l’estil de l’Ogpu. Hem de recordar que la policia es trobava gairebé totalment sota el control comunista i que aquells homes probablement eren membres del Partit. Però eren espanyols, també, i treure una dona del seu llit era massa per a ells. Aquesta part de la feina fou silenciosament omesa, fent que tot l’escorcoll perdés el seu sentit.

Aquella nit, en McNair, en Cottman i jo vam dormir entre les herbes d’un solar abandonat. La nit era freda, per l’època de l’any en què ens trobàvem, i no vam dormir gaire. Recordo les llargues i avorrides hores d’espera abans no vam poder prendre una tassa de cafè. Per primera vegada des que era a Barcelona vaig anar a veure la catedral —una catedral moderna i un dels edificis més lleigs del món—. Té quatre agulles emmerletades, exactament de la forma de les ampolles de vi del Rin[8]. A diferència de la majoria de les esglésies de Barcelona, no havia sofert danys durant la revolució —la gent deia que l’havien salvada a causa del seu «valor artístic»—. Opino que els anarquistes van demostrar molt mal gust en no enderrocar-la quan n’havien tingut l’oportunitat, encara que havien penjat una bandera vermella i negra entre els campanars. Aquella tarda la meva dona i jo vam anar a veure en Kopp per darrera vegada. No podíem fer res per ell, absolutament res, sinó dir-li adéu i deixar diners a uns amics espanyols perquè li portessin menjar i tabac. Però, poc després d’haver sortit nosaltres de Barcelona, el van incomunicar i ni tan sols menjar no se li podia fer arribar. Aquella nit, baixant per la Rambla, vam passar per davant el Cafè Moka, que encara era ocupat pels guàrdies civils. Obeint un impuls, hi vaig entrar i vaig parlar amb dos d’ells que estaven recolzats en el taulell, amb els fusells penjats a l’espatlla. Els vaig preguntar si sabien com es deien llurs companys que havien estat de guàrdia allà durant els fets de maig. No ho sabien i, amb la usual vaguetat espanyola, no sabien com es podria esbrinar. Els vaig dir que el meu amic Jordi Kopp era a la presó i que possiblement el jutjarien per la seva participació en els fets de maig; que els homes que havien estat de guàrdia allà sabien que en Kopp havia deturat la lluita i havia salvat la vida d’alguns d’ells; que calia que aquests testimonis es presentessin a declarar en aquest sentit. Un dels homes als quals parlava era un tipus obtús, d’aspecte pesant, que no parava de brandar el cap perquè amb el soroll del trànsit no sentia la meva veu. Però l’altre era diferent. Va dir que alguns companys li havien parlat del gest d’en Kopp; en Kopp era un buen chico. Però ja llavors vaig comprendre que tot seria inútil. Si mai en Kopp era jutjat, ho seria, com en tota aquella mena de judicis, sobre proves falses. Si l’han afusellat (i em temo que és molt probable), aquest serà el seu epitafi: el buen chico d’aquell guàrdia civil que formava part d’un sistema odiós però encara continuava essent prou humà per saber reconèixer una bona acció quan en veia una.

Era una existència extraordinària, folla, la que vivíem. De nit érem criminals, mentre que de dia érem pròspers visitants anglesos, o aquesta era l’aparença que adoptàvem. Fins i tot després d’una nit passada al ras, una bona afaitada, un bany i una enllustrada de sabates fa miracles en l’aspecte exterior. En aquelles circumstàncies, el més prudent era procurar tenir un aspecte ben burgès. Freqüentàvem el barri residencial de moda de la ciutat, on les nostres cares no eren conegudes, menjàvem en els restaurants de luxe i ens mostràvem tan anglesos com podíem amb els cambrers. Per primera vegada a la vida em vaig dedicar a escriure coses per les parets. En els corredors de diversos restaurants de luxe van aparèixer inscripcions de «Visca el POUM!» amb lletres tan grosses com les vaig poder fer. Mentrestant, tot i que, tècnicament, era un home que s’amagava, no em sentia en perill. Tot plegat semblava massa absurd. Hi havia en mi la fe anglesa introntollable que ningú no et pot detenir si no has violat la llei. És una fe molt perillosa de tenir durant un pogrom polític. Hi havia ordre de detenció contra en McNair i era probable que tots els altres també fóssim a la llista. Les detencions, incursions i escorcolls continuaven sense pausa; pràcticament tots els nostres coneguts, excepte els qui encara eren al front, eren a la presó, a aquelles altures. La policia arribava a l’extrem d’envair els vaixells francesos que periòdicament s’emportaven refugiats i de detenir-hi tots els sospitosos de «trotskisme».

Gràcies a l’amabilitat del cònsol britànic, que devia passar una mala setmana, havíem aconseguit de tenir en ordre els nostres passaports. Com més aviat marxéssim millor. Hi havia un tren que havia de sortir cap a Portbou a dos quarts de vuit del vespre i que, per tant, calia suposar que sortiria cap a dos quarts de nou. Vam decidir que la meva dona encarregaria un taxi, amb temps, i després faria l’equipatge, pagaria la factura i sortiria de l’hotel tan a prop de l’hora de la marxa com fos possible. Si avisava la gent de l’hotel amb massa temps, era segur que enviarien a cercar la policia. Jo vaig anar a l’estació cap a les set i allà vaig descobrir que el tren ja era fora: havia marxat a les set menys deu. El maquinista havia canviat de pensament, com de costum. Sortosament, vaig poder avisar la meva dona a temps. A primera hora de l’endemà al matí sortia un altre tren. En McNair, en Cottman i jo vam sopar en un petit restaurant, prop de l’estació, i a través d’un interrogatori discret vam descobrir que l’amo del restaurant era de la CNT i simpatitzant. Ens oferí una cambra amb tres llits i oblidà d’avisar la policia.

L’endemà, la meva dona abandonà l’hotel sense dificultats. El tren trigà prop d’una hora a sortir. Jo vaig matar l’espera escrivint una llarga carta al Ministeri de la Guerra explicant el cas d’en Kopp: que indubtablement l’havien detingut per error, que el necessitaven urgentment al front, que eren incomptables els qui podien testificar que era innocent de tot crim, etc., etc. Em pregunto si algú arribà mai a llegir aquella lletra, escrita en els fulls arrencats d’un bloc amb una cal·ligrafia horrible (encara tenia els dits de la mà parcialment paralitzats) i en un espanyol encara més horrible. En tot cas, ni la meva carta ni res no serví de res. Mentre escric això, sis mesos després dels fets, en Kopp (si no ha estat afusellat) continua a la presó, sense haver estat acusat ni sotmès a judici. Al principi vam rebre dues o tres cartes d’ell, passades d’amagatotis per presoners posats en llibertat i tirades al correu a França. Totes parlaven del mateix: empresonament en masmorres brutes i fosques, poc menjar i dolent, malalties greus degudes a les condicions d’empresonament, i refús de tota mena d’atenció mèdica. Tot això, m’ho han confirmat d’altres fonts angleses i franceses. Més recentment, en Kopp va desaparèixer en una de les «presons secretes» amb les quals sembla que és impossible d’establir cap mena de comunicació. El seu cas és el de dotzenes de centenars d’estrangers i de ningú no sap quants milers d’espanyols.

Finalment, vam passar la frontera sense cap incident. El tren portava un vagó de primera classe i un vagó restaurant, el primer que jo havia vist a Espanya. Fins feia molt poc, a Catalunya només hi havia hagut trens d’una sola classe. Dos detectius van passar al llarg del tren prenent els noms dels estrangers, però quan ens van veure en el vagó restaurant van donar per fet que érem gent respectable. Era curiós com havia canviat tot. Tot just sis mesos endarrere, quan encara manaven els anarquistes, per tenir un aire respectable havies de semblar un proletari. En el trajecte entre Perpinyà i Cervera, un viatjant de comerç francès, del meu vagó, m’havia dit solemnement: «No entreu pas a Espanya vestit així. Us heu de treure el coll i la corbata. A Barcelona us els arrencaran». Exagerava, però això vol dir la idea que hom tenia de Catalunya. I, a la frontera, els guàrdies anarquistes havien negat l’entrada a un francès i a la seva dona, gent elegant, només —em penso— perquè tenien un aire massa burgès. Ara era tot el contrari; tenir aspecte burgès era l’única salvació. A l’oficina dels passaports van cercar-nos en la llista de sospitosos, però gràcies a la ineficiència de la policia els nostres noms no hi eren, ni tan sols el d’en McNair. Ens van escorcollar de cap a peus, però no portàvem a sobre res que ens pogués acusar, a part de la meva llicència, i els carrabiners que m’escorcollaren no sabien que la 29a Divisió era del POUM. Així, doncs, vam passar la barrera i, al cap de només sis mesos, tornàvem a trepitjar terra francesa. Els meus únics souvenirs d’Espanya eren una botija de pell de cabra i un d’aquests petits llums de ferro on els pagesos aragonesos cremen oli d’oliva —uns llums de la mateixa forma, exactament, que els llums de terrissa que els romans empraven fa dos mil anys— que m’havia emportat d’una barraca enrunada i que, encara no sé com, havia anat a parar en el meu bagatge.

Al capdavall, resultà que no ens havíem precipitat gens. El primer diari que vam veure portava la notícia de la detenció d’en McNair per espionatge. Les autoritats espanyoles s’havien precipitat una mica a donar la notícia. Sortosament, el «trotskisme» no és un delicte que permeti l’extradició.

No sé quina és la primera cosa que se sol fer quan se surt d’un país en guerra i es trepitja un sòl pacífic. El que jo vaig fer va ser córrer al quiosc de tabacs i comprar tants cigars i cigarrets com em van cabre a les butxaques. Després vam anar a la cantina i vam prendre una tassa de te, el primer te amb llet fresca que preníem des de feia mesos. Vaig trigar uns quants dies a avesar-me a la idea que podíem comprar cigarrets quan volguéssim. Sempre em temia veure la porta de l’estanc tancada i el cartellet de «No hi ha tabac» a l’aparador.

En McNair i en Cottman anaven a París. La meva dona i jo vam baixar del tren a Banyuls, la primera estació, línia amunt, perquè teníem ganes de reposar. A Banyuls no ens van rebre gaire bé quan van saber que veníem de Barcelona. Diverses vegades vaig sostenir aquest diàleg: «Veniu d’Espanya? A quina banda lluitàveu? A la del Govern? Oh!», seguit d’una marcada fredor per part de l’interlocutor. La petita ciutat semblava unànimement partidària d’en Franco, segurament a causa dels refugiats feixistes espanyols que hi havien passat. El cambrer del cafè que jo freqüentava era un espanyol feixista que em llançava mirades despectives tot servint-me l’aperitiu. Ben diferent era a Perpinyà, ple de partidaris del Govern, i on les diverses faccions feien càbales les unes contra les altres gairebé com a Barcelona. Hi havia un cafè on la paraula «POUM» immediatament et procurava amics francesos i somriures del cambrer.

Em penso que vam passar tres dies a Banyuls. Van ser tres dies d’una estranya inquietud. En aquella tranquil·la ciutat pesquera, allunyada de les bombes, les metralladores, les cues de queviures, la propaganda i la intriga, ens hauríem d’haver sentit profundament alleujats i feliços. Res d’això. Les coses que havíem vist a Espanya no s’allunyaven del nostre esperit ni minvaven d’importància ara que n’érem lluny; al contrari, les teníem més presents que mai, i més vives. Constantment pensàvem en Espanya, la somiàvem i no paràvem de parlar-ne. Feia mesos que ens dèiem que «quan sortiríem d’Espanya» aniríem a qualsevol lloc, a la vora del Mediterrani, i reposaríem una temporada i potser pescaríem una mica; però, ara que hi érem, ens avorríem i ens sentíem decebuts. Feia fred, un vent persistent bufava de mar, l’aigua era grisa i agitada, i al voltant del port una escuma de cendres, trossos de suro i tripes de peix rebotava en les pedres del moll. Semblava una cosa de folls, però tots dos ens moríem de ganes de tornar a Espanya. Tot i que no hauria fet cap bé a ningú, i potser hauria provocat més d’un greu perjudici, tots dos, ens hauríem volgut trobar a la presó amb els altres. Suposo que no he sabut fer comprendre sinó en una mínima part allò que aquells mesos passats a Espanya signifiquen per a mi. He anotat alguns dels esdeveniments exteriors, però no puc descriure igualment els sentiments que han deixat en mi. Tot resta barrejat amb visions, olors i sons que és impossible d’expressar per escrit; l’olor de les trinxeres, les sortides de sol, a muntanya, que s’allargaven fins a distàncies inconcebibles, l’espetec glacial de les bales, el rugit i la flamarada de les bombes; la llum freda, clara, dels matins a Barcelona, el ressò de les botes ferrades en el pati de la caserna, aquell mes de desembre, quan la gent encara creia en la revolució; i les cues pel menjar, i les banderes vermelles i negres, i les cares dels milicians espanyols; sobretot les cares dels milicians —homes que jo havia conegut a la línia de foc i que ara es trobaven dispersos, Déu sabia per on, alguns morts en batalla, d’altres esguerrats, d’altres a la presó, la majoria, confio, sans i bons encara—. Bona sort per a tots; espero que guanyin aquesta guerra i que facin fora d’Espanya tots els estrangers en bloc: alemanys, russos i italians. Aquesta guerra, en la qual he pres una part tan poc eficaç, m’ha deixat una colla de records, la majoria dolents, però que no voldria haver-me deixat perdre. Quan has tingut una besllum d’un desastre com aquest —i, acabi com acabi, la guerra espanyola haurà estat al capdavall un terrible desastre, deixant de banda les morts i el sofriment físic—, el resultat no és necessàriament la desil·lusió ni el cinisme. Cosa curiosa, l’experiència, en conjunt, ha augmentat, en comptes de minvar-la, la meva fe en la decència dels éssers humans. I espero que el relat que n’he fet no sigui gaire desorientador. Jo crec que en un cas com aquest ningú no és, ni pot ser-ho, completament verídic. És difícil d’estar segur de res, excepte d’allò que has vist amb els teus ulls i, conscientment o no, tothom escriu com un partidista. Per si no ho he dit abans en aquest llibre, ho diré ara: previnc el lector en contra del meu partidisme, dels meus errors de fet i de la inevitable distorsió deguda al fet que jo només he vist una part dels esdeveniments. I el previnc exactament en contra del mateix per a quan llegeixi qualsevol altre llibre sobre aquest període de la guerra espanyola.

Impulsats pel sentiment que havíem de fer alguna cosa, tot i que en realitat no podíem fer res, ens en vam anar de Banyuls abans que ens ho haguéssim proposat. A cada quilòmetre que fèiem cap al nord, França es mostrava més verda i més suau. Ens allunyàvem de la muntanya i de les vinyes, i tornàvem a les prades i els oms. En passar per París, camí d’Espanya, la ciutat m’havia semblat ombrívola i decaiguda, molt diferent del París que havia conegut vuit anys endarrere, quan la vida hi era barata i encara no s’havia sentit parlar mai de Hitler. La meitat dels cafès que jo coneixia eren tancats per manca de clientela, i tothom vivia obsessionat per l’elevat cost de la vida i per la por de la guerra. Ara, després de la pobra Espanya, París semblava alegre i pròsper. I l’Exposició es trobava al ple, tot i que vam evitar de visitar-la.

I després Anglaterra, el sud d’Anglaterra, probablement el paisatge més suau del món. Passant per allà, especialment quan et recobres pacíficament del mareig marítim, amb els coixins de ploma d’un vagó del ferry sota la panera, es fa difícil de creure que passi res enlloc. Terratrèmols al Japó, fam a la Xina, revolucions a Mèxic? No us preocupeu, la llet serà davant la porta demà al matí, i el New Statesman sortirà divendres. Les ciutats industrials eren molt lluny, una emmascara de fum i de misèria amagada per la corba de la superfície de la Terra. Allò era encara l’Anglaterra que jo havia conegut en la meva infantesa: els talussos del tren coberts de flors bosquetanes, les prades gemades on els grans cavalls de pell lluent pasturaven i meditaven, els rierols lents, amb pollancres a banda i banda, la verda tofa dels oms, els «esperons de cavaller» en els jardins dels cottages; i després l’enorme i pacífic desert dels afores de Londres, les barcasses en el riu com en un mirall, els carrers familiars, els cartells que anunciaven partits de criquet i noces reials, els homes amb barret dur, els coloms de Trafalgar Square, els autobusos vermells, els policies blaus —tot això dormint, dormint el son profundíssim d’Anglaterra, del qual temo, de vegades, que no ens despertarem mai fins que ens en traurà bruscament l’estrèpit de les bombes.





APÈNDIX I


Inicialment, jo havia ignorat del tot l’aspecte polític de la guerra; fins a aquella època, aproximadament, aquest aspecte no començà a imposar-se a la meva atenció. Si al lector no li interessen els horrors de la política de partits, li aconsello que se salti aquest capítol; em proposo de tocar els temes polítics d’aquesta història en capítols independents justament per això. Però al mateix temps seria completament impossible d’escriure sobre la guerra espanyola des d’un punt de vista purament militar. Fou, sobretot, una guerra política. Cap dels seus esdeveniments, almenys durant el primer any, no seria intel·ligible sense tenir una visió més o menys clara de les lluites internes de partit que es produïen darrere les línies del Govern.

Quan jo vaig arribar a Espanya, i durant un quant temps encara, no solament no m’interessava la situació política, sinó que la ignorava. Sabia que hi havia una guerra en marxa, però no tenia ni idea de quina mena de guerra era. Si m’haguéssiu preguntat per què m’havia allistat a les milícies, us hauria respost: «Per lluitar contra el feixisme», i, si m’haguéssiu preguntat a favor de què lluitava, hauria contestat: «De la simple honestedat». Jo havia acceptat la versió de la guerra que donava el News Chronicle-New Statesman, el qual la presentava com la defensa de la civilització contra el foll alçament d’un exèrcit de coronels Blimps a sou de Hitler. L’atmosfera revolucionària de Barcelona m’havia atret profundament, però no havia ni intentat de comprendre-la. Quant al calidoscopi de partits polítics i sindicats, amb llurs avorrides denominacions —PSUC, POUM, FAI, CNT, UGT, JCI, JSU, AIT—, simplement m’exasperava. A primer cop d’ull semblava que Espanya sofria una plaga d’inicials. Jo sabia que servia en una cosa que se’n deia el poum (m’havia allistat a la milícia del poum i no a una altra, pel sol fet que havia arribat a Barcelona amb paperassa de l’ILP), però no comprenia que entre els partits polítics hi hagués diferències serioses. A Monte Pocero, quan assenyalaven la posició situada a la nostra esquerra i deien: «Aquells són els socialistes» (referint-se al PSUC), a mi em ballava el cap i deia: «Que no som socialistes, nosaltres?». Trobava que era una estupidesa que uns homes que lluitaven per llurs vides tinguessin partits separats; la meva actitud sempre era: «Per què no deixem de banda totes aquestes ximpleries polítiques i continuem amb la guerra?». Aquesta, no cal dir-ho, era la correcta actitud «antifeixista» que havia estat curosament propagada pels diaris anglesos, principalment per evitar que la gent copsés la veritable naturalesa de la lluita. Però a Espanya, i especialment a Catalunya, era una actitud que ningú no hauria pogut mantenir indefinidament i que ningú no mantenia, de fet. Tard o d’hora, de bon grat o de mala gana, tothom s’havia d’inclinar per un costat o altre. Perquè, encara que no t’interessessin els partits polítics ni llurs «línies» en conflicte, era evident que el teu propi destí s’hi trobava implicat. Com a milicià, eres un soldat contra en Franco, però, alhora, eres un peó en una lluita enorme que s’estava desenrotllant entre dues teories polítiques. Quan jo trescava per la muntanya cercant llenya i em preguntava si allò era realment una guerra o un invent del News Chronicle, quan esquivava les ràfegues de les metralladores comunistes, en els aldarulls de Barcelona, i quan, finalment, fugia d’Espanya amb la policia als talons, tot això em passava justament de la manera que em passava pel fet que servia en les milícies del POUM i no en les del PSUC. Vet aquí si n’era, de gran, la diferència entre els dos jocs d’inicials!

Per comprendre la situació política que imperava a la banda governamental cal recordar com començà la guerra. Quan la lluita esclatà, el 18 de juliol, probablement tots els antifeixistes d’Europa van sentir una esgarrifança esperançada. Perquè a l’últim, semblava, la democràcia plantava cara al feixisme. Durant els darrers anys, els països pretesament democràtics havien anat rendint-se al feixisme a cada pas. Als japonesos, els havien permès de fer el que els plagués a Manxúria. Hitler havia escalat el poder i procedia a liquidar els oponents polítics de tots els matisos. Mussolini havia bombardejat els abissinis mentre cinquanta-tres nacions (em penso que eren cinquanta-tres) feien murmuris piadosos entre bastidors. Però quan en Franco intentà enderrocar un Govern de Front Popular, els espanyols, contra totes les previsions, s’havien aixecat contra ell. Semblava —i possiblement ho era— que la marea iniciava el moviment invers.

Però hi havia diversos punts que s’escapaven de l’atenció general dels observadors. Per començar, en Franco no era estrictament comparable a Hitler o a Mussolini. El seu alçament fou un motí militar secundat per l’aristocràcia i per l’Església, i principalment, sobretot al principi, fou més un intent de restaurar el feudalisme que no pas d’imposar el feixisme. Això volia dir que en Franco tenia en contra seu no solament la classe obrera, sinó diversos sectors de la burgesia liberal, els mateixos que fan costat al feixisme quan apareix en una forma més moderna. Encara era més important que això el fet que la classe obrera espanyola no s’oposava a en Franco —com hauria estat concebible que ho fes a Anglaterra— en nom de la «democràcia» i de l’status quo; la seva resistència era acompanyada —i gairebé podríem dir que en constituïa l’essència— d’un esclat revolucionari molt definit. La terra fou ocupada pels camperols; moltes fàbriques i la major part dels transports foren ocupats pels sindicats; les esglésies van ser destruïdes i els sacerdots expulsats o assassinats. El Daily Mail, entre els aplaudiments de la clerecia catòlica, podia presentar en Franco com un patriota que deslliurava el seu país de les hordes demoníaques dels «roigs».

Durant els primers mesos de guerra, el veritable oponent d’en Franco no fou tant el Govern com els sindicats. De seguida que esclatà l’alçament, els obrers urbans organitzats van replicar proclamant una vaga general i exigint després —i les aconseguiren, no pas sense brega— armes dels arsenals públics. Si no haguessin actuat espontàniament i més o menys independentment, és molt possible que en Franco no hauria trobat resistència. No en podem estar segurs, naturalment, però hi ha bones raons que ho fan pensar així. El Govern no havia fet res, o gairebé res, per impedir l’alçament, que s’havia previst des de feia temps, i quan començà el soroll la seva actitud fou feble i vacil·lant; tant, que Espanya tingué tres primers ministres en un sol dia[9]. Més encara, l’únic pas que podia salvar la situació immediata, l’armament dels obrers, només fou fet a contracor i en resposta al violent clamor popular. Això no obstant, les armes van ser distribuïdes, i a les grans ciutats de l’Est espanyol els feixistes van ser derrotats per un enorme esforç, principalment de la classe obrera, ajudada per una part de les forces armades (Guàrdies d’Assalt, etc.) que havien restat lleials. Fou la mena d’esforç que probablement només podia ser realitzat per una gent que lluitava amb una intenció revolucionària, és a dir, convençuda que lluitava per quelcom de millor que no pas l’status quo. Es calcula que en els diversos centres de revolta van morir tres mil persones en els carrers en un sol dia. Homes i dones armats només amb cartutxos de dinamita travessaven corrent places nues i atacaven edificis de pedra defensats per soldats ensinistrats i armats amb metralladores. Nius de metralladores que els feixistes havien emplaçat en punts estratègics eren destruïts llançant contra ells taxis a noranta per hora. Encara que no haguéssim sentit parlar d’apropiacions de terra pels camperols ni d’implantació de soviets locals, etc., faria de mal creure que els anarquistes i els socialistes, que constituïen l’espina dorsal de la resistència, fessin tot això només per preservar la democràcia capitalista, que, especialment des del punt de vista anarquista, no era sinó una estafa centralitzada.

Mentrestant, els obrers tenien armes a les mans i, a aquelles altures, es resistien a abandonar-les. (Encara un any més tard es calculava que els anarcosindicalistes de Catalunya posseïen 30.000 fusells). Les finques dels grans terratinents simpatitzants amb els feixistes van ser ocupades, en molts llocs, pels pagesos. Juntament amb la col·lectivització de la indústria i dels transports s’intentà d’establir un rudiment de govern obrer per mitjà de comitès locals, patrulles obreres per substituir les forces policíaques procapitalistes, milícies obreres basades en els sindicats, i així successivament. Naturalment, el procés no fou uniforme, i arribà més enllà a Catalunya que a cap altre lloc. Hi havia zones on les institucions de govern local romanien gairebé intactes i d’altres on coexistien amb comitès revolucionaris. En uns quants llocs van ser creades comunes anarquistes independents i algunes van continuar existint fins prop d’un any més tard, quan el Govern les suprimí fent ús de la força. A Catalunya, durant els primers pocs mesos, la major part del poder efectiu es trobava a mans dels anarcosindicalistes, que controlaven la majoria de les indústries clau. El que havia passat a Espanya era, en realitat, no simplement una guerra civil, sinó l’inici d’una revolució. Aquest fet és el que la premsa antifeixista estrangera s’havia preocupat de dissimular. El conflicte havia estat reduït als termes de «feixisme contra democràcia», tot amagant-ne, tant com era possible, l’aspecte revolucionari. A Anglaterra, on la premsa és més centralitzada i el públic més fàcil d’enganyar que enlloc, només van circular, pràcticament, dues versions de la guerra espanyola: la versió de la dreta, dels patriotes cristians contra uns bolxevics sanguinaris, i la versió de l’esquerra, d’uns republicans cavallerescos ofegant una revolta militar. El conflicte central havia estat dissimulat amb èxit.

Això obeïa a diverses raons. Per començar, la premsa filofeixista feia circular mentides espantoses sobre les atrocitats republicanes i els propagandistes ben intencionats creien indubtablement que ajudaven el Govern espanyol negant que Espanya s’havia «tornat roja». Però la raó principal era aquesta: que, excepte els petits grups revolucionaris que existeixen en tots els països, el món en pes estava decidit a impedir la revolució a Espanya. En particular el Partit Comunista, amb la Rússia soviètica darrere, s’havia inclinat amb tot el seu pes en contra de la revolució. La tesi comunista era que la revolució, en aquells moments, seria fatal, i que, a Espanya, no era pas al control obrer que calia aspirar, sinó a la democràcia burgesa. Gairebé no cal dir per què l’opinió capitalista «liberal» adoptà la mateixa actitud. A Espanya hi havia copioses inversions de capital estranger. La Barcelona Traction Company, per exemple, representava deu milions de capital anglès; i mentrestant els sindicats s’havien apoderat de tot el transport a Catalunya. Si la revolució progressava, no hi hauria compensació, o molt poca; si prevalia la república capitalista, les inversions estrangeres no correrien perill. I, puix que calia esclafar la revolució, una manera de simplificar extraordinàriament les coses consistia a fer veure que no s’havia produït cap revolució. D’aquesta manera es podia dissimular l’autèntica significació de tots els esdeveniments; qualsevol traspàs de poder des dels sindicats al Govern central podia ser presentat com un pas necessari en la reorganització militar. La situació que resultà d’això fou extremament curiosa. Fora d’Espanya, ben pocs s’adonaren que hi havia una revolució; a l’interior d’Espanya no en dubtava ningú. Fins i tot els diaris del PSUC, controlats pels comunistes i més o menys compromesos amb una política antirevolucionària, parlaven de «la nostra gloriosa revolució». I mentrestant la premsa comunista estrangera clamava que no hi havia cap senyal de revolució enlloc; l’apropiació de les fàbriques, la instauració dels comitès d’obrers, etc., o no s’havia produït o bé, en tot cas, «no tenien cap significació política». Segons el Daily Worker (6 d’agost de 1936), els qui deien que el poble espanyol lluitava per la revolució social o per qualsevol altra cosa que no fos la democràcia burgesa eren uns «bergants mentiders». D’altra banda, Juan López, membre del Govern de València, declarava, pel febrer del 1937, que «el poble espanyol està vessant la seva sang, no pas per la República democràtica i la seva constitució de paper, sinó per… una revolució». Sembla, doncs, que entre els bergants mentiders hi havia membres del mateix Govern a favor del qual se’ns invitava a lluitar. Alguns diaris antifeixistes de l’estranger fins i tot descendiren a la mentida piadosa de pretendre que les esglésies només eren atacades quan eren utilitzades com a fortaleses feixistes. En realitat, les esglésies van ser saquejades pertot, sense cap motivació especial, pel sol fet que es donava per entès que l’Església espanyola formava part de la trepa capitalista. En sis mesos passats a Espanya només vaig veure dues esglésies intactes, i fins cap al juliol del 1937 cap església no fou autoritzada a obrir i celebrar-hi serveis religiosos, amb l’excepció d’una o dues capelles protestants de Madrid.

Però, després de tot, només es tractava de l’inici d’una revolució, i no d’una revolució completa. Fins i tot on els obrers, amb tota seguretat a Catalunya i molt possiblement a tota la resta d’Espanya, tenien poder per fer-ho, no es decidiren a enderrocar o substituir completament el Govern. És evident que no ho podien fer quan en Franco trucava a les portes i tenia al costat diversos sectors de la classe mitjana. El país es trobava en un estat de transició que tant es podia desenvolupar en direcció al socialisme com revertir a una república capitalista ordinària. Els camperols havien ocupat la major part de les terres i probablement les conservarien, si en Franco no guanyava; totes les grans indústries havien estat col·lectivitzades, però si continuarien col·lectivitzades o si tornaria a implantar-se el capitalisme només depenia en darrera instància de quin grup obtindria el control. Al principi, es podia dir que tant el Govern central com la Generalitat de Catalunya (el Govern català semiautònom) representaven la classe obrera. El Govern era presidit per Largo Caballero, socialista de l’ala esquerra, i comptava amb ministres que representaven la UGT (sindicats socialistes) i la CNT (sindicats sindicalistes controlats pels anarquistes). La Generalitat de Catalunya fou virtualment substituïda, un quant temps, per un Comitè de Defensa Antifeixista[10] constituït principalment per delegats dels sindicats. Més tard, el Comitè de Defensa fou dissolt i reconstituïda la Generalitat de manera que representés els sindicats i els diversos partits d’esquerra. Però cada subsegüent reconstitució del Govern era un pas cap a la dreta. Primer, el POUM fou expulsat de la Generalitat; sis mesos després Largo Caballero fou substituït per Negrín, socialista de l’ala dreta; poc després la CNT fou eliminada del Govern; després, la UGT; després, la CNT fou foragitada de la Generalitat; finalment, un any després d’esclatar la guerra i la revolució, restava un Govern compost totalment de socialistes de l’ala dreta, liberals i comunistes.

La girada general cap a la dreta data dels mesos d’octubre i novembre del 1936, quan l’URSS començà a subministrar armes al Govern i el poder començà a passar dels anarquistes als comunistes. Amb l’excepció de Rússia i de Mèxic, cap país no havia tingut la decència d’acudir en ajuda del Govern, i Mèxic, per raons òbvies, no podia subministrar armes en gran quantitat. Per tant, els russos es trobaven en posició de dictar condicions. És pràcticament indubtable que aquestes condicions van ser, en substància: «O eviteu la revolució o us quedeu sense armes», i que el primer pas contra els elements revolucionaris, l’expulsió del POUM de la Generalitat catalana, fou efectuat sota les ordres de l’URSS. S’ha assegurat que el Govern rus no exercí cap pressió directa en aquest sentit, però el detall no té gaire importància, perquè és un fet que els partits comunistes de tots els països porten a terme la política russa, i ningú no pot negar que el Partit Comunista fou el principal instigador contra el POUM, més tard contra els anarquistes i contra la secció socialista de Largo Caballero i, en general, contra una política revolucionària. La intervenció de l’URSS assegurà el triomf del Partit Comunista. Per començar, la gratitud envers Rússia pel subministrament d’armes i el fet que el Partit Comunista, especialment des de l’arribada de les Brigades Internacionals, semblava capaç de guanyar la guerra, augmentaren enormement el prestigi dels comunistes. En segon lloc, les armes russes eren subministrades a través del Partit Comunista i dels seus partits aliats, els quals vetllaven perquè llurs oponents polítics no en poguessin haver en quantitat[11]. En tercer lloc, pel fet de proclamar una política no revolucionària, els comunistes van conquistar l’adhesió de tots els qui s’havien sentit alarmats davant els extremistes. Fou cosa fàcil, per exemple, d’obtenir l’adhesió dels pagesos rics contra la política col·lectivitzadora dels anarquistes. El nombre de membres del partit augmentà enormement i les noves inscripcions procedien principalment de la classe mitjana: botiguers, funcionaris, oficials de l’exèrcit, pagesos benestants, etc. La guerra era, en essència, una lluita triangular. La batalla contra en Franco havia de continuar, però el Govern aspirava simultàniament a recobrar el poc poder que restava a les mans dels sindicats. Ho aconseguí per mitjà d’una sèrie de petites maniobres —una política de punxades d’agulla, l’anomenà algú— i, en conjunt, d’una manera força intel·ligent. No es produí cap maniobra generalment i descaradament contrarevolucionària, i fins al maig del 1937 gairebé no calgué fer ús de la força. Sempre es podia convèncer els obrers amb un argument que és gairebé massa obvi perquè calgui formular-lo: «Si no feu això, i allò, i allò altre, perdrem la guerra». I sempre, no cal dir-ho, resultava que allò que les necessitats militars exigien era la renúncia a alguna cosa que els obrers s’havien guanyat el 1936. Però l’argument difícilment podia fracassar, perquè perdre la guerra era la darrera cosa que els partits revolucionaris volien; si es perdia la guerra, democràcia i revolució, socialisme i anarquisme esdevindrien paraules buides de tot sentit. Els anarquistes, l’únic partit revolucionari prou important per tenir pes propi, eren obligats a cedir un punt darrere l’altre. El procés de col·lectivització fou frenat, els comitès locals van ser dissolts, les patrulles obreres van ser abolides, les forces policíaques d’abans de la guerra, molt reforçades i ben armades, van ser restaurades, i diverses indústries clau que havien estat sota el control dels sindicats van ser ocupades pel Govern (l’ocupació de la Telefònica de Barcelona, que provocà la lluita del mes de maig, no fou sinó un dels incidents d’aquest procés); finalment, i sobretot, les milícies obreres, basades en els sindicats, van ser gradualment dissoltes i redistribuïdes dins el nou Exèrcit Popular, un exèrcit «apolític», de tipus semiburgès, amb pagues diferenciades, una casta privilegiada d’oficials, etc. En aquelles circumstàncies especials, aquest fou el pas realment decisiu; a Catalunya trigà més a produir-se, perquè era on els partits revolucionaris tenien més força. És obvi que l’única garantia que podien tenir els obrers de conservar llurs conquestes consistia a mantenir poques o moltes forces armades sota llur control. Com de costum, la dislocació de les milícies fou portada a terme en nom de l’eficiència militar; i ningú no podia negar que s’imposava una reorganització militar total. Tanmateix, hauria estat perfectament possible de reorganitzar les milícies i augmentar-ne l’eficiència sense per a això retirar-les del control directe dels sindicats; la principal finalitat del canvi consistia a assegurar-se que els anarquistes no posseïssin un exèrcit propi. A més, l’esperit democràtic de les milícies n’havia fet un terreny de cultiu excel·lent per a les idees revolucionàries. Els comunistes n’eren plenament conscients, d’això, i no paraven de pressionar, durament, contra el POUM i contra el principi anarquista de la paga igual per a tots els graus. S’anava produint un «aburgesament» general, una destrucció deliberada de l’esperit igualitari dels primers mesos de la revolució. Tot s’esdevingué tan ràpidament que les persones que feren successives visites a Espanya en uns intervals de pocs mesos han declarat que amb prou feines els semblava que visitaven el mateix país; allò que, a primer cop d’ull i per un breu moment, havia semblat un estat dels obrers es convertia als ulls de tothom en una vulgar república burgesa amb la normal divisió entre rics i pobres. A la tardor del 1937, el «socialista» Negrín declarava en discursos públics que «nosaltres respectem la propietat privada» i diversos membres de les Corts que, en començar la guerra, havien hagut de fugir del país perquè eren sospitosos de simpatitzar amb el feixisme començaven a tornar a Espanya.

Aquest procés general és fàcil de comprendre si recordem que procedeix de l’aliança temporal que el feixisme, en certes formes, imposa al burgès i a l’obrer. Aquesta aliança, coneguda amb el nom de Front Popular, és, en essència, una aliança d’enemics i sembla probable que al capdavall sempre un dels aliats ha de devorar l’altre. L’única característica inesperada de la situació espanyola —i que fora d’Espanya ha donat peu a una gran quantitat de confusions i males interpretacions— és el fet que entre els partits del bàndol governamental els comunistes no es trobaven situats a l’extrema esquerra sinó a l’extrema dreta. En realitat, això no hauria de sorprendre ningú, perquè la tàctica del Partit Comunista arreu del món, especialment a França, ha deixat ben clar que el comunisme oficial ha de ser considerat, almenys de moment, com una força antirevolucionària. El conjunt de la política del Komintem es troba actualment subordinat (excusablement, si tenim en compte la situació del món) a la defensa de l’URSS, que reposa damunt un sistema d’aliances militars. En particular, l’URSS es troba aliada a França, un país capitalista-imperialista. L’aliança seria ben poc útil a Rússia si el capitalisme francès es veia afeblit; per això la política comunista a França ha de ser antirevolucionària. Això vol dir no solament que els comunistes francesos, actualment, desfilen darrere la bandera tricolor i canten la Marsellesa, sinó, cosa més important, que han de suspendre tota agitació efectiva en les colònies franceses. No fa ni tres anys que Thorez, el secretari del Partit Comunista francès, declarava que els obrers francesos mai no serien entabanats perquè lluitessin contra llurs camarades alemanys[12]; actualment, és un dels patriotes més cridaners de França. La clau del comportament del Partit Comunista en qualsevol país és la relació militar d’aquest país, actual o potencial, envers l’URSS. A Anglaterra, per exemple, la posició encara és incerta, i per això el Partit Comunista anglès encara es mostra hostil al Govern nacional i ostensiblement oposat al rearmament. Però, si Gran Bretanya entra en una aliança o entesa militar amb l’URSS, els comunistes anglesos, com els comunistes francesos, no tindran altra opció que convertir-se en bons patriotes i imperialistes; i ja hi ha signes premonitoris d’aquesta girada. A Espanya, la «línia» comunista era indubtablement influïda pel fet que França, l’aliada de Rússia, s’hauria oposat vigorosament a tenir un veí revolucionari, i remouria cels i terra per impedir l’alliberació del Marroc espanyol. El Daily Mail, amb les seves abracadabrants històries de revolució roja finançada per Moscou, ficava els peus a la galleda més estúpidament que mai. En realitat eren els comunistes, sobretot, els que impedien la revolució a Espanya. Més tard, quan les forces de l’ala dreta ja dominaven plenament la situació, els comunistes es van mostrar disposats a anar molt més enllà que els liberals en la persecució contra els líders revolucionaris.[13]

He intentat esbossar el curs general de la revolució espanyola durant el seu primer any, perquè així serà més fàcil de comprendre la situació en qualsevol moment donat. Però no per això vull suggerir que aquell mes de febrer jo sostenia totes les opinions implicades en el que acabo de dir. Per començar, les coses que més van obrir-me els ulls encara no s’havien produït, i, en tot cas, les meves simpaties, en diversos aspectes, eren diferents del que són avui. Això es devia en part al fet que l’aspecte polític de la guerra m’empipava, i, naturalment, reaccionava en contra del punt de vista que coneixia de més a prop, és a dir, el punt de vista del POUM i l’ILP. La majoria dels meus companys anglesos eren membres de l’ILP, a part d’uns quants comunistes, i gairebé tots posseïen una educació política superior a la meva. Durant setmanes senceres, al llarg de l’ensopit període en què als voltants d’Osca no passava res, vaig trobar-me enmig d’una discussió política pràcticament interminable. En el corral pudent i ple de corrents d’aire de la masia on ens allotjàvem, en l’asfixiant tenebra dels refugis subterranis, darrere el parapet en les hores glacials de la mitjanit, les «línies» dels partits en conflicte eren discutides incansablement. Entre els espanyols passava el mateix, i, en la majoria dels diaris que ens arribaven, les lluites entre els partits ocupaven el màxim espai. Hauria calgut ser sord o imbècil per no acabar fent-se alguna idea d’allò que propugnaven els diversos partits.

Des del punt de vista de la teoria política, només hi havia tres partits que importaven: el PSUC, el POUM i la CNT-FAI, definits, una mica massa àmpliament com a anarquistes. Començaré pel PSUC, perquè era el més important; fou el partit que acabà triomfant, i ja llavors era visiblement el que dominava.

Cal explicar que, quan parlem de la «línia» del PSUC, en realitat parlem de la «línia» del Partit Comunista. El PSUC (Partit Socialista Unificat de Catalunya) havia estat constituït al principi de la guerra per la fusió de diversos partits marxistes, entre ells el Partit Comunista Català, però ara es trobava totalment sota control comunista i era afiliat a la Tercera Internacional. En la resta d’Espanya no s’havia produït la unificació formal entre socialistes i comunistes, però el punt de vista comunista i el dels socialistes d’ala dreta podien ser considerats idèntics pertot. En termes generals, el PSUC era l’òrgan polític de la UGT (Unió General de Treballadors), els sindicats socialistes. Els membres d’aquests sindicats a tot Espanya assolien llavors el nombre d’un milió i mig aproximadament. Contenien molts sectors dels obrers manuals, però a partir de l’esclat de la guerra s’hi havia adherit un gran nombre de membres de la classe mitjana, perquè en els primers dies «revolucionaris» gent de tota mena havia descobert que resultava útil de fer-se de la UGT o de la CNT. Els dos blocs de sindicats coincidien en algunes zones socials, però la CNT era més definidament una organització de la classe obrera. El PSUC, doncs, era un partit en part d’obrers i en part de la petita burgesia: botiguers, funcionaris i pagesos benestants.

La «línia» del PSUC, que era predicada en la premsa comunista i filocomunista de tot el món, era, aproximadament, aquesta:

Actualment, l’únic que importa és guanyar la guerra; sense una victòria en la guerra, tota la resta perd el sentit. Per tant, no és el moment de parlar de promoure la revolució. No ens podem permetre de perdre els camperols imposant-los la col·lectivització, i no podem permetre’ns d’alarmar les classes mitjanes que lluiten al costat nostre. Per damunt de tot, en bé de l’eficiència, hem de fugir del caos revolucionari. Cal que tinguem un govern central fort en lloc de comitès locals, i un exèrcit ben entrenat i plenament militaritzat sota un comandament unificat. Aferrar-se a fragments de control obrer i a suades frases revolucionàries és pitjor que inútil; és, no solament obstructiu, sinó fins i tot contrarevolucionari, perquè condueix a divisions que els feixistes poden utilitzar contra nosaltres. En aquesta fase no lluitem per la dictadura del proletariat; lluitem per la democràcia parlamentària. Qui intenta convertir la guerra civil en una revolució social treballa a favor dels feixistes i és, a la pràctica, si no en la intenció, un traïdor.

La «línia» del POUM diferia d’aquesta en tots els punts, excepte, naturalment, en el de la importància de guanyar la guerra. El POUM era un d’aquells partits comunistes dissidents que han aparegut en molts països en els darrers anys, com a resultat de l’oposició a l’«stalinisme», és a dir, al canvi, real o aparent, de la política comunista. Fou constituït, en part, per excomunistes, i, en part, pels membres d’un partit anterior, el Bloc Obrer i Camperol. Numèricament era un partit petit[14], sense gaire influència fora de Catalunya, i principalment important perquè contenia una proporció insòlitament elevada de membres políticament conscients. A Catalunya la seva màxima fortalesa era Lleida. No representava cap bloc de sindicats. Els milicians del POUM eren, la majoria, membres de la CNT, però els membres del partit generalment pertanyien a la UGT. Això no obstant, només en la CNT tenia el POUM poca o molta influència. La «línia» del POUM era, aproximadament, aquesta:

És una estupidesa parlar d’oposar al feixisme una «democràcia» burgesa. «Democràcia» burgesa no és sinó un sinònim de capitalisme, com ho és el feixisme; lluitar contra el feixisme en nom de la «democràcia» és lluitar contra una forma de capitalisme en nom d’una altra forma d’aquest, que és susceptible de convertir-se en la primera en qualsevol moment. L’única alternativa autèntica enfront del feixisme és el control obrer. Si no és això el que cerqueu, o bé regaleu la victòria a en Franco o bé, en el millor dels casos, deixeu entrar el feixisme per la porta del darrere. Mentrestant, cal que els obrers s’aferrin a tot allò que han conquerit; si cedeixen res al Govern semiburgès, poden estar segurs que els estafaran. Cal mantenir les milícies obreres i les forces policíaques en llur forma actual i oposar resistència a qualsevol intent d’«aburgesar-les». Si els obrers no controlen les forces armades, les forces armades controlaran els obrers. La guerra i la revolució són inseparables.

El punt de vista anarquista costa més de definir. En tot cas, el vague terme d’«anarquistes» és utilitzat per designar una multitud de persones d’opinions molt diverses. L’enorme bloc de sindicats que constituïen la CNT (Confederació Nacional de Treballadors), amb un total d’uns dos milions de membres, tenia el seu òrgan polític en la FAI (Federació Anarquista Ibèrica), una autèntica organització anarquista. Però ni tan sols els membres de la FAI, si bé sempre influïts, potser com la majoria dels espanyols, per la filosofia anarquista, no eren necessàriament anarquistes en el sentit més pur del mot. Especialment des del començament de la guerra s’havien inclinat més en la direcció del socialisme corrent, perquè les circumstàncies els havien obligat a prendre part en l’administració centralitzada i fins i tot a saltar-se llurs propis principis formant part del Govern. Tanmateix, diferien fonamentalment dels comunistes en una cosa: en el fet que, com el POUM, aspiraven al control pels obrers i no a la democràcia parlamentària. Acceptaven l’eslògan del POUM: «La guerra i la revolució són inseparables», però de manera menys dogmàtica. En termes generals, la CNT i la FAI propugnaven: 1) Control directe sobre la indústria, pels obrers que treballaven en cada indústria, és a dir, transports, fàbriques de teixits, etc.; 2) Govern a través de comitès locals i resistència a totes les formes d’autoritarisme centralitzades; 3) Hostilitat sense compromisos enfront de la burgesia i de l’Església. El darrer punt, tot i que era el menys concret, era el més important. Els anarquistes es distingien de la majoria dels anomenats revolucionaris en el fet que, tot i que llurs principis eren més aviat vagues, llur odi contra els privilegis i la injustícia era totalment sincer. Filosòficament, comunisme i anarquisme són pols oposats. Pràcticament, és a dir, quant a la forma de la societat a la qual aspiren, la diferència és sobretot d’èmfasi, però completament irreconciliable. El comunista posa sempre l’èmfasi en el centralisme i l’eficiència, mentre que l’anarquista el posa en la llibertat i la igualtat. L’anarquisme es troba fortament arrelat a Espanya i és probable que sobreviurà al comunisme quan la influència russa desapareixerà. Durant els dos primers mesos de guerra van ser els anarquistes, sobretot, els qui van salvar la situació, i molt més endavant les milícies anarquistes, a despit de llur indisciplina, van ser notòriament les millors forces entre les que eren purament espanyoles. A partir del febrer del 1937, els anarquistes i el POUM, fins a cert punt, van anar plegats. Si els anarquistes, el POUM i l’ala esquerra dels socialistes haguessin tingut l’encert de treballar plegats des del començament i d’imposar una política realista, la història de la guerra hauria pogut ser diferent. Però en el període inicial, quan semblava que els partits revolucionaris tenien els trumfos a les mans, això era impossible. Entre els anarquistes i els socialistes hi havia velles gelosies, el POUM, com a partit marxista, mirava els anarquistes amb escepticisme, mentre que des del punt de vista de l’anarquisme pur el «trotskisme» del POUM no era gaire millor que l’«stalinisme» dels comunistes. Això no obstant, la tàctica comunista tendí a unir tots dos partits. Quan el POUM participà en la desastrosa lluita de Barcelona, el mes de maig, ho féu principalment per l’instint de fer costat a la CNT, i més tard, quan el POUM fou prohibit, els anarquistes van ser els únics que van gosar aixecar la veu per defensar-lo.

Així, doncs, en termes generals, les forces es trobaven alineades d’aquesta manera: d’una banda, la CNT-FAI, el POUM i un sector dels socialistes, que propugnaven el control obrer; de l’altra, els socialistes de l’ala dreta, els liberals i els comunistes, partidaris d’un Govern centralitzat i d’un exèrcit militaritzat.

És fàcil de comprendre per què, en aquella època, jo preferia el punt de vista comunista al del POUM. Els comunistes tenien una política pràctica, definida, una política evidentment millor des del punt de vista del sentit comú que contempla una visió del futur constituïda pels pocs mesos immediats. I certament la política del POUM, improvisada al dia, la seva propaganda i tot plegat eren indiciblement dolentes; per força ho devien ser: si no, haurien pogut atreure una massa de partidaris molt més gran. I acabava de fer el pes el fet que els comunistes —o això em semblava— tiraven endavant la guerra, mentre que els anarquistes no progressaven ni feien res. Aquesta era la impressió general, en aquells moments. Els comunistes havien augmentat llur poder i el nombre de membres de llur partit apel·lant a les classes mitjanes contra els revolucionaris, però també, en part, perquè semblaven els únics capaços de guanyar la guerra. Les armes russes i la magnífica defensa de Madrid, feta principalment sota el control comunista, havien fet dels comunistes els herois d’Espanya. Com digué algú, cada avió rus que volava per damunt dels nostres caps era propaganda comunista. El purisme revolucionari del POUM, tot i que en comprenia la lògica, em semblava bastant fútil. Després de tot, l’únic important era guanyar la guerra.

Mentrestant, la diabòlica brega entre els partits continuava en els diaris, en pamflets, cartells, llibres, pertot. En aquella època, els diaris que jo veia més sovint eren La Batalla i Adelante, tots dos del POUM, i els seus atacs incessants contra el PSUC «contrarevolucionari» em semblaven picallosos i mortalment avorridors. Més tard, quan vaig estudiar la premsa del PSUC i comunista més detingudament, vaig comprendre que el POUM era gairebé innocu per comparació als seus adversaris. A part de tota la resta, el POUM tenia moltes menys oportunitats. A diferència dels comunistes, els del POUM no tenien influència en la premsa estrangera, i a l’interior d’Espanya lluitaven amb un desavantatge immens perquè la censura de premsa es trobava principalment sota control comunista, la qual cosa significava que els diaris del POUM podien ser suprimits o multats si deien alguna cosa massa desagradable. Per fer justícia al POUM cal dir també que, tot i que predicava sermons interminables sobre la revolució i citava Lenin ad nauseam, generalment no queia en el libel personal. També cal reconèixer que els del POUM reservaven llurs polèmiques principalment per als articles periodístics. Llurs enormes cartells acolorits, destinats a un públic més ampli (els cartells són molt importants, a Espanya, amb la seva vasta població d’analfabets), no atacaven els partits rivals, sinó que eren simplement antifeixistes o abstractament revolucionaris; el mateix podem dir dels himnes que cantaven els milicians. Els atacs comunistes eren tota una altra cosa. En una altra part d’aquest llibre en parlarem. Ací només puc oferir una breu indicació de la línia d’atac comunista.

En la superfície, la dissensió entre els comunistes i el POUM versava sobre la tàctica. El POUM era partidari de la revolució immediata, i els comunistes no. Fins ací, no hi havia cap mal; totes dues visions eren ben defensables. D’altra banda, els comunistes sostenien que la propaganda del POUM dividia i afeblia les forces del Govern i posava així en perill la victòria; també ací, encara que en el fons no hi estic d’acord, reconec que la posició era defensable. Però a partir d’ací començava la peculiaritat de la tàctica comunista. Cautelosament de primer, més obertament després, els comunistes van començar a afirmar que el POUM escindia les forces governamentals, no pas per un error de judici, sinó de manera deliberada. Declaraven que els del POUM no eren sinó una trepa de feixistes disfressats, a sou d’en Franco i d’en Hitler, que pretenien imposar una política pseudorevolucionària per tal d’ajudar la causa feixista. El POUM era una organització «trotskista» i una «Cinquena Columna d’en Franco». Això implicava que dotzenes de milers de persones de la classe obrera, entre elles vuit mil o deu mil soldats que s’estaven glaçant a les trinxeres, a primera línia, i centenars d’estrangers que havien acudit a Espanya per lluitar contra el feixisme, sacrificant sovint llur carrera i llur nacionalitat, per aquest sol fet, eren simplement traïdors a sou de l’enemic. I aquesta història era propagada per tot Espanya per mitjà de cartells, etc., i repetida un cop i un altre en la premsa comunista i filocomunista de tot el món. Podria omplir mitja dotzena de llibres amb cites, si em proposava de col·leccionar-les.

Això és el que llavors deien de nosaltres: érem trotskistes, feixistes, traïdors, assassins, covards, espies i tot el que vulgueu. Confesso que no era agradable, especialment quan pensaves en algunes de les persones que n’eren responsables. No és gens divertit de veure un minyó espanyol, de quinze anys, que és retirat de la línia de foc en un baiard, amb la cara pàl·lida entre les flassades, i pensar en els individus untuosos que des de Londres i París escriuen pamflets per demostrar que aquest minyó és un feixista disfressat. Una de les característiques més horribles de la guerra és que tota la propaganda bèl·lica, tots els crits, i les mentides, i l’odi, procedeixen invariablement de persones que no prenen part en la lluita. Els milicians del PSUC que vaig conèixer al front, els comunistes de la Brigada Internacional, amb els quals em topava de vegades, mai no em van anomenar trotskista ni traïdor; tot això, ho deixaven per als periodistes de la rereguarda. Tots els qui escrivien pamflets contra nosaltres i ens apostrofaven en els diaris es quedaven tranquil· lament a casa o, en el millor cas, en les redaccions dels diaris de València, a centenars de quilòmetres de les bales i del fang. I, a part dels libels de la pugna entre els partits, tota la propaganda bèl·lica habitual, l’oratòria, els cants heroics, la vilificació de l’enemic, tot això era obra, com sempre, d’individus que no lluitaven i que, en molts casos, haurien fugit a cent quilòmetres abans que lluitar. Un dels efectes més terribles d’aquesta guerra fou que m’ensenyà que la premsa d’esquerra és tan espúria i falsa com la de dreta[15]. Jo estic fondament convençut que, per la nostra banda —la banda del Govern—, aquesta guerra era diferent de les guerres corrents, imperialistes; però per la naturalesa de la propaganda bèl·lica no ho hauria dit ningú. A penes iniciada la lluita, els diaris de dreta i esquerra van capbussar-se simultàniament en la mateixa bassa d’insults. Tots recordem els titulars del Daily Mail: «Els roigs crucifiquen monges», mentre segons el Daily Worker la Legió Estrangera d’en Franco era «composta d’assassins, tractants d’esclaves blanques, marxants de narcòtics i l’escòria de tots els països europeus». En data tan avançada com l’octubre del 1937, el New Statesman ens etzibava històries de barricades feixistes fetes amb els cossos de criatures vives (un material força incòmode per fer-ne barricades), i Mr. Arthur Bryant declarava que «serrar les cames a un comerciant conservador» era «corrent» a l’Espanya republicana. Les persones que escrivien aquesta mena de coses no havien lluitat mai; possiblement consideraven la literatura com un substitut de la lluita. En totes les guerres passa el mateix: els soldats lluiten, els periodistes xerren i criden, i cap veritable patriota no s’acosta mai a una trinxera, excepte en una ràpida tournée de propaganda. De vegades em consolo pensant que l’aviació altera les condicions de la guerra. Potser quan esclatarà la pròxima gran guerra podrem contemplar un espectacle sense precedents en la història: un politicastre amb un forat de bala al cos.

Pel que fa a l’aspecte periodístic, aquesta guerra era una porqueria, com totes les altres guerres. Però amb aquesta diferència: que mentre els periodistes solen reservar llurs invectives més mortals per a l’enemic, en aquest cas, a mesura que passava el temps, els comunistes i els del POUM es dedicaven a malparlar els uns dels altres més que no pas dels feixistes. Això no obstant, en aquella època jo no aconseguia de prendre-m’ho massa seriosament. La pugna entre partits em resultava avorridora i fins i tot fastigosa, però em semblava una picabaralla purament domèstica. No creia que pogués alterar res ni que hi hagués cap diferència de política realment irreconciliable. M’adonava que els comunistes i els liberals estaven decidits a no permetre que la revolució progressés; però no m’adonava que eren capaços de fer-la recular.

El meu error és explicable. Durant tot aquell temps vaig ser al front, i al front l’atmosfera social i política no canviava. Havia sortit de Barcelona al començament de gener i no vaig tornar-hi, de permís, fins a la darreria d’abril; i durant tot aquell temps —i més encara— en la faixa d’Aragó, controlada per les tropes anarquistes i del POUM, persistiren les mateixes condicions, almenys en aparença. L’atmosfera revolucionària es mantenia tal com jo l’havia coneguda inicialment. General i soldat ras, camperol i milicià, es tractaven encara com a iguals; tothom cobrava la mateixa paga, portava la mateixa roba, menjava el mateix i tothom es tractava de «tu» i de «camarada»; no hi havia amos ni servents, ni captaires ni prostitutes, ni advocats ni sacerdots, ni calia llepar les botes de ningú ni portar-se la mà a la gorra. Allà jo respirava aires d’igualtat i era prou innocent per pensar-me que els mateixos aires es respiraven a tot Espanya. No comprenia que, més o menys per atzar, em trobava aïllat entre el sector més revolucionari de la classe obrera espanyola.

Per això quan els meus camarades, més educats políticament, em deien que era impossible d’adoptar una actitud purament militar davant la guerra i que calia triar entre la revolució o el feixisme, em sentia inclinat a burlar-me d’ells. En conjunt, jo acceptava el punt de vista comunista, que es reduïa a dir: «No podrem parlar de revolució fins que no haguem guanyat la guerra», i no el del POUM, que es reduïa a dir: «O avancem, o recularem». Quan, més tard, vaig decidir que el POUM tenia raó o, en tot cas, més raó que els comunistes, no fou pas recolzant-me en una base teòrica. Sobre el paper, la posició dels comunistes era bona; el mal era que llur comportament real feia difícil de creure que la defensaven de bona fe. L’eslògan tan sovint repetit: «Primer la guerra, i la revolució després», tot i que el milicià corrent del PSUC se l’empassava, creient sincerament que la revolució continuaria un cop guanyada la guerra, era una entabanada. Pel que treballaven els comunistes no era per ajornar la revolució espanyola fins que fos el moment adequat, sinó per assegurar-se que no es produiria mai. Això esdevingué cada vegada més obvi, amb el temps, a mesura que hom anava arrabassant més i més poder de les mans de la classe obrera i que els revolucionaris de tots els matisos anaven a omplir les presons. Tots els passos eren fets en nom de les exigències militars, però els resultats eren fer recular els obrers des d’una posició avantatjosa a una posició en la qual, quan la guerra fóra acabada, els seria impossible d’oposar-se a la reinstauració del capitalisme. Us prego que us fixeu que no dic pas res en contra dels comunistes «rasos» i menys encara contra els milers de comunistes que moriren heroicament al voltant de Madrid. No eren pas aquests els qui dirigien la política del partit. Quant a les persones situades més amunt, és inconcebible que no obressin amb els ulls ben oberts.

Però, al capdavall, valia la pena de guanyar la guerra encara que es perdés la revolució. I, a l’últim, vaig començar a dubtar si, a la llarga, la política comunista ens obtindria la victòria. Sembla que molt poques persones han pensat que potser en els diferents períodes de la guerra convé adoptar polítiques diferents. Els anarquistes probablement salvaren la situació els primers dos mesos, però eren incapaços d’organitzar la resistència més enllà d’un cert punt; els comunistes probablement salvaren la situació d’octubre a desembre, però guanyar la guerra era tota una altra cosa. A Anglaterra la política bèl·lica comunista havia estat acceptada sense discussió perquè no s’havia permès de publicar-ne gaires crítiques i perquè, en línies generals —liquidar el caos revolucionari, accelerar la producció, militaritzar l’exèrcit—, semblava realista i eficient. Val la pena d’assenyalar-ne la feblesa inherent.

Per frenar tota tendència revolucionària i fer que la guerra s’assemblés tant com fos possible a una guerra ordinària, calgué rebutjar les oportunitats estratègiques que realment existien. Ja he descrit com estàvem armats —o no armats— en el front d’Aragó. És pràcticament indubtable que les armes eren retingudes deliberadament perquè no anessin a parar en nombre massa important a mans dels anarquistes, els quals les utilitzarien més tard amb finalitats revolucionàries; per tant, la gran ofensiva d’Aragó, que hauria obligat en Franco a retirar-se de Bilbao i possiblement de Madrid, no arribà a produir-se. Però això, comparativament, era un detall. El més important fou que, un cop reduïda la guerra a una «guerra per la democràcia», ja no va ser possible fer cap crida en gran escala a la classe obrera de l’estranger per demanar-ne l’ajuda. Si mirem les coses francament, cara a cara, hem de reconèixer que la classe obrera del món es mirà la guerra espanyola amb una gran fredor. Desenes de milers d’individus hi van anar a lluitar, sí, però les desenes de milions restants es van mostrar apàtics. Durant el primer any de la guerra es calcula que la població britànica en conjunt aportà als diversos fons «d’ajuda a Espanya» cosa d’un quart de milió de lliures —probablement, menys de la meitat del que gasta en cinemes en una sola setmana—. La manera com la classe obrera dels països democràtics hauria pogut ajudar realment els camarades espanyols hauria estat l’acció industrial: vagues i boicots. Aquesta acció ni tan sols no arribà a ser iniciada. Tots els líders laboristes i comunistes la declararen impensable; i indubtablement tenien raó, tenint en compte que continuaven proclamant a grans crits que l’Espanya «roja» no era «roja». Des del 1914-1918, l’expressió «guerra per la democràcia» tenia un ressò sinistre. Durant molts anys els mateixos comunistes havien estat ensenyant als obrers militants de tots els països que «democràcia» no era sinó un bell sinònim de capitalisme. Dir primer: «La democràcia és una entabanada» i després «Lluiteu per la democràcia!» no és, certament, una bona tàctica. Si, amb l’enorme prestigi de la Rússia soviètica darrere d’ells, haguessin apel·lat als obrers de tot el món no pas en nom de l’«Espanya democràtica» sinó de l’«Espanya revolucionària», fa de mal creure que no haguessin obtingut resposta.

Però, cosa més important encara, amb una política no revolucionària era difícil, si no impossible, d’atacar la rereguarda d’en Franco. A l’estiu del 1937, en Franco controlava una població més nombrosa que el Govern —molt més nombrosa, si comptem les colònies— amb el mateix nombre de tropes aproximadament. Com tothom sap, amb una població hostil a la rereguarda és impossible de tenir un exèrcit al front sense comptar amb un altre exèrcit igualment nombrós que vigili les comunicacions, impedeixi els sabotatges, etc. És obvi, doncs, que a la rereguarda d’en Franco no hi havia cap autèntic moviment popular. Era inconcebible que la població de la zona feixista, almenys els obrers urbans i els camperols més pobres, simpatitzés amb en Franco o en fos partidària; però, amb cada pas que feia cap a la dreta, la superioritat del Govern esdevenia menys evident. El cas més clar és el del Marroc. Per què no es produí un alçament al Marroc? En Franco es disposava a instaurar una dictadura infame, i els moros preferien en Franco al Govern del Front Popular! La veritat palpable és que no es portà a terme cap intent de fomentar un alçament al Marroc, perquè per a això hauria calgut donar un caient revolucionari a la guerra. El primer que hauria calgut fer, per convèncer els moros de la bona fe del Govern, hauria estat proclamar l’alliberació del Marroc! I ja ens podem imaginar la gràcia que els hauria fet, això, als francesos! La millor oportunitat estratègica de la guerra fou menyspreada amb la vana esperança d’aplacar el capitalisme francès i anglès. Tota la tendència de la política comunista era de reduir la guerra a una guerra ordinària, no revolucionària, en la qual el Govern es trobava en una situació de gran inferioritat. Perquè una guerra d’aquesta mena havia de ser guanyada amb mitjans mecànics, és a dir, amb un subministrament il·limitat d’armaments; i el principal subministrador d’armes que tenia el Govern, l’URSS, es trobava en gran desavantatge, geogràficament, per comparació amb Itàlia i Alemanya. Potser l’eslògan anarquista i del POUM: «La guerra i la revolució són inseparables» era menys visionari del que semblava.

He exposat les raons que em fan pensar que la política antirevolucionària dels comunistes era errònia; però, pel que fa als seus efectes en la guerra, vull creure que estic equivocat en el meu judici. Desitjo de tot cor estar equivocat. No vull altra cosa que veure guanyada aquesta guerra, com sigui. I, certament, encara no sabem què pot passar. El Govern pot tornar a fer un tomb cap a l’esquerra, els moros es poden revoltar per iniciativa pròpia, Anglaterra es pot decidir a contrarestar Itàlia, la guerra pot ser guanyada per mitjans estrictament militars… no en sabem res. Deixo exposades les meves opinions, i el temps dirà si tenia raó o no.

Però el mes de febrer de 1937 jo no veia les coses així. Estava tip de la inacció en el front d’Aragó i era conscient que no havia participat com calia en la lluita. Solia pensar en el cartell de reclutament de Barcelona que preguntava acusadorament als vianants: «Què has fet tu per la democràcia?», i sentia que només podia contestar: «Consumir el meu racionament». En allistar-me a les milícies m’havia promès a mi mateix matar un feixista —al capdavall, si cada un de nosaltres en matava un, aviat els enllestiríem—, i encara no havia matat ningú, ni amb prou feines havia tingut cap oportunitat de fer-ho. I, naturalment, em moria de ganes d’anar a Madrid. A l’exèrcit, tothom, amb independència de les pròpies opinions polítiques, sempre desitjava anar a Madrid. Això probablement voldria dir que hauria de demanar el trasllat a la Columna Internacional, perquè a aquelles altures el POUM tenia molt poques tropes a Madrid i els anarquistes menys que abans.

De moment, és clar, havia de continuar on era, però vaig dir a tothom que quan aniria de permís m’allistaria, si podia, a la Columna Internacional, la qual cosa volia dir que em posaria sota el control comunista. Diverses persones van intentar dissuadir-me’n, però ningú no provà d’impedir-m’ho. Cal dir, en justícia, que en el POUM no hi havia gaire ambient d’Inquisició, de persecució d’heretges; potser massa poc, tenint en compte les circumstàncies especials; ningú —a part dels filofeixistes— no era castigat pel fet de tenir opinions polítiques errònies. Bona part del temps que vaig passar a les milícies, el vaig dedicar a criticar durament la «línia» del POUM, i aquesta actuació meva no em portà mai cap maldecap. Ni tan sols no s’exercia cap pressió per convertir els milicians en membres polítics del partit, tot i que em penso que la majoria ja ho eren. Per la meva banda, mai no vaig arribar a fer-me del partit, cosa que més tard, quan el POUM fou prohibit, em va doldre molt.





APÈNDIX II


De la lluita de Barcelona, se n’ha tret tant de partit polític que és important d’intentar fer-se’n una visió equilibrada. S’ha escrit molt sobre el tema, prou per omplir molts llibres, i em penso que no exagero si dic que les nou desenes parts del que s’ha escrit és fals. Gairebé tot el que en publicaren els diaris de l’època fou fabricat pels periodistes a distància, i era no solament inexacte quant als fets, sinó intencionadament desorientador. Com de costum, només s’ha permès que arribi al gran públic un aspecte de la qüestió. Com tothom qui es trobava a Barcelona en aquella època, jo només vaig poder veure allò que passava en el meu veïnatge immediat, però vaig veure i sentir prou per poder contradir moltes de les mentides que han circulat.

Si no us interessa la controvèrsia política ni les lluites de partits i subpartits amb llurs noms confusionaris (que semblen els noms dels generals d’una guerra xinesa), salteu-vos-ho, si us plau. És horrible haver d’entrar en els detalls d’una polèmica entre partits; és com capbussar-se en una latrina. Però és necessari intentar d’establir la veritat fins on és possible de fer-ho. Aquesta minúscula brega en una ciutat llunyana és més important que no pot semblar a primer cop d’ull.

Mai no serà possible d’obtenir una versió completament acurada i desapassionada dels fets de Barcelona, perquè no existeixen els documents necessaris. Els futurs historiadors no comptaran amb altre material que una massa d’acusacions i de propaganda de partit. Jo mateix compto amb ben poques dades si no és allò que vaig veure amb els meus propis ulls i allò que he sabut per altres testimonis de vista que considero dignes de crèdit. Això no obstant, em penso que podré contradir algunes de les mentides més flagrants i col·laborar a fer veure tot aquest afer amb una certa perspectiva.

En primer lloc, què passà, en realitat?

A Catalunya, ja feia un quant temps que hi havia tensions. En altres capítols d’aquest llibre ja he parlat, poc o molt, de l’oposició entre comunistes i anarquistes. Pel maig del 1937 les coses havien arribat a un punt en què es podia considerar inevitable una topada violenta. La causa immediata de fricció fou l’ordre del Govern de lliurar totes les armes particulars, coincidint amb la decisió d’organitzar una força policíaca «no-política», pesadament armada, de la qual havien de ser exclosos els membres dels sindicats. La significació de tot això era òbvia als ulls de tothom, i era igualment obvi que el pas següent consistiria a ocupar algunes de les indústries clau controlades per la CNT. Cal afegir a això un cert ressentiment entre les classes obreres a causa del creixent contrast entre rics i pobres, i un vague sentiment general que la revolució havia estat sabotejada. Moltes persones van restar agradablement sorpreses en veure que el dia Primer de Maig passava sense disturbis. El 3 de maig, el Govern decidí ocupar la Telefònica, que des del començament de la guerra havia estat en mans, principalment, d’obrers de la CNT. Per a això s’al·legà que funcionava insatisfactòriament i que les telefonades oficials eren espiades. En Salas, el cap de la policia (del qual no se sap encara si en aquest cas s’excedí respecte de les ordres rebudes), envià tres camions de guàrdies civils armats per ocupar l’edifici, mentre els carrers de la zona eren netejats per policies armats vestits de civil. Aproximadament a la mateixa hora, forces de la Guàrdia Civil ocupaven diversos edificis situats en punts estratègics. Independentment de quina fos, realment, la intenció, la creença general fou que tot això era el senyal convingut per desencadenar un atac general contra la CNT per part de la Guàrdia Civil i el PSUC (comunistes i socialistes). Va córrer per la ciutat la brama que els edificis dels obrers eren atacats; els anarquistes armats es van llançar al carrers, les fàbriques van tancar i la lluita esclatà immediatament. Aquella nit i l’endemà al matí van sorgir barricades en tota la ciutat, i la lluita continuà sense interrupció fins al matí del dia 6 de maig, lluita, tanmateix, principalment, defensiva per ambdues bandes. Els edificis eren assetjats, però, que jo sàpiga, cap no fou assaltat i no entrà en joc l’artilleria. En termes generals, podem dir que les forces de la CNT-FAI i del POUM dominaven en els suburbis obrers, mentre que les forces de la policia armada i del PSUC controlaven la zona central i oficial de la ciutat. El 6 de maig s’arribà a un armistici, però la lluita aviat tornà a esclatar, perquè uns guàrdies civils van intentar prematurament desarmar uns obrers de la CNT. L’endemà al matí, però, la gent començà a abandonar les barricades per iniciativa pròpia. Es pot dir que aproximadament fins a la nit del 5 de maig la CNT anava camí de guanyar i que un gran nombre de guàrdies civils s’havia rendit. Però no hi havia una direcció única generalment acceptada, ni cap pla fixat; de fet, pel que podem jutjar, no hi havia cap altre pla que la decisió d’oposar resistència a la Guàrdia Civil. Els dirigents oficials de la CNT, coincidint amb els de la UGT, demanaven que tothom tornés a la feina; i, sobretot, els queviures s’acabaven. En aquelles circumstàncies ningú no estava prou segur dels resultats per continuar lluitant. La tarda del 7 de maig, les condicions eren gairebé normals. Aquell vespre, sis mil guàrdies d’assalt, enviats per mar des de València, arribaren i prengueren el control de la ciutat. El Govern donà l’ordre que totes les armes fossin lliurades, excepte les de les forces regulars, i durant els primers dies que seguiren van ser capturades un gran nombre d’armes. El nombre de baixes fou fixat oficialment en quatre-cents morts i un miler de ferits. Quatre-cents morts probablement és una exageració; però, com que no hi ha manera de verificar aquesta xifra, l’hem d’acceptar com a bona.

En segon lloc, pel que fa als efectes subsegüents de la lluita, és obvi que resulta impossible de dir amb certesa quins van ser. Res no demostra que els fets de Barcelona obressin cap efecte directe en el curs de la guerra, encara que, evidentment, n’haurien tingut si s’haguessin prolongat uns quants dies més. Tot plegat serví d’excusa per posar Catalunya sota el control directe de València, accelerar la dissolució de les milícies i suprimir el POUM, i és indubtable que col·laborà a l’enderrocament del Govern d’en Largo Caballero. Però podem donar per cert que tot això s’hauria produït igualment. La veritable qüestió és si els obrers de la CNT que es van llançar al carrer hi van guanyar o hi van perdre, plantant cara en aquesta ocasió. Això entra en el camp de la pura conjectura, però jo opino que hi van guanyar més que no hi van perdre. L’ocupació de la Telefònica de Barcelona no va ser sinó un incident dins un llarg procés. Des de l’any anterior, el poder directe havia estat progressivament arrabassat de les mans dels sindicats, i la tendència general era d’allunyar-se del control de la classe obrera, a favor d’un control centralitzat que conduïa cap al capitalisme d’estat o, possiblement, cap a la restauració del capitalisme privat. El fet que en aquest punt es produís una resistència probablement alentí la marxa d’aquest procés. Un any després d’haver esclatat la guerra, els obrers catalans havien perdut bona part de llur poder, però llur posició era encara relativament favorable. Potser ho hauria estat molt menys si hagués quedat clar que estaven disposats a suportar, impàvids, tota mena de provocacions. Hi ha ocasions en què val més lluitar i ser vençut que no pas no lluitar.

En tercer lloc, hi havia algun propòsit darrere aquell esclat, i, si n’hi havia cap, quin era? Fou una mena de cop d’estat o d’intent revolucionari? Apuntava clarament a enderrocar el Govern? Obeïa un designi previ?

Per la meva banda, opino que la lluita només fou preconcertada en el sentit que tothom l’esperava. No es van veure signes de cap pla definit per una banda ni per l’altra. Per la banda anarquista gairebé es pot assegurar que l’acció fou espontània, perquè fou portada a terme, principalment, per la base. La gent es llançà al carrer i els dirigents van seguir, de mal grat, o no van seguir. Els únics que van parlar en un to revolucionari van ser els Amics de Durruti, un petit grup extremista a l’interior de la FAI, i el POUM. Però també ells seguiren en comptes de dirigir. Els Amics de Durruti distribuïren una mena de fullet revolucionari, però que no aparegué fins al 5 de maig i, per tant, no es pot dir que desencadenés la lluita, que havia esclatat espontàniament dos dies abans. Els dirigents oficials de la CNT desautoritzaren l’afer des del primer moment. Això s’explica per una sèrie de raons. Per començar, el fet que la CNT fos representada encara en el Govern i la Generalitat feia que els seus representants haguessin de ser més conservadors que llurs seguidors. En segon lloc, el principal objectiu dels dirigents de la CNT era de formar una aliança amb la UGT, i la lluita forçosament havia d’enfondir l’abisme entre la CNT i la UGT, almenys de moment. En tercer lloc —encara que, això, ho sabien molt pocs, llavors—, els líders anarquistes temien que si les coses ultrapassaven un cert punt i els obrers prenien possessió de la ciutat, com potser ho haurien pogut fer el 5 de maig, es produiria una intervenció estrangera. Un creuer i dos destructors britànics s’havien atansat al port i és segur que hi havia d’altres vaixells de guerra a poca distància. Els diaris anglesos van dir que aquests vaixells feien cap a Barcelona «per protegir els interessos britànics», però en realitat no van fer ni un sol pas en aquest sentit; és a dir, no van desembarcar ni un sol home ni van recollir cap refugiat. No en podem tenir la seguretat, però com a mínim és probable que el Govern britànic, que no havia mogut un dit per salvar d’en Franco el Govern espanyol, hauria intervingut per salvar-lo de la seva pròpia classe obrera.

Els líders del POUM no desautoritzaren l’afer; de fet, encoratjaren llurs seguidors a continuar a les barricades i fins i tot van aprovar (en La Batalla, 6 de maig) el fullet extremista publicat pels Amics de Durruti. (Hi ha una gran incertitud a l’entorn d’aquest fullet, del qual no hi ha manera d’aconseguir ni un sol exemplar). En alguns diaris estrangers fou descrit com un «cartell incendiari» que fou «enganxat» per tota la ciutat. Aquest cartell no existí mai. Comparant diverses informacions puc dir que el fullet propugnava: 1) La formació d’un consell revolucionari (junta). 2) L’afusellament dels responsables de l’atac contra la Telefònica. 3) El desarmament de la Guàrdia Civil. Tampoc no se sap ben segur fins a quin punt La Batalla es mostrà d’acord amb el fullet. L’únic cartell que vaig veure durant la lluita fou el publicat pel petit grup dels trotskistes («bolxevic-leninistes») el 4 de maig, i que només deia: «Tothom a les barricades. Vaga general de totes les indústries, excepte les indústries de guerra». (Dit d’altra manera, només demanava el que ja passava). Però en realitat l’actitud dels líders del POUM era vacil·lant. Mai no anirien a favor d’una insurrecció fins que la guerra contra en Franco fos guanyada; d’altra banda, els obrers s’havien llançat al carrer i els líders del POUM van adoptar la línia marxista, bastant pedant, segons la qual quan els obrers es llancen al carrer els partits revolucionaris tenen el deure de fer-los costat. Per això, tot proclamant eslògans revolucionaris sobre la «resurrecció de l’esperit del 19 de juliol» i altres de semblants, van fer tot el que van poder per limitar l’acció dels obrers a la defensiva. Mai, per exemple, no van ordenar un atac contra cap edifici; es limitaven a ordenar a llurs partidaris que restessin en guàrdia i, com he explicat en el capítol IX, que no disparessin si ho podien evitar. Així mateix, La Batalla donà instruccions en el sentit que cap tropa no havia d’abandonar el front[16]. Fins on és possible de fer un càlcul en aquest sentit, jo diria que la responsabilitat del POUM no passa del fet d’haver conjurat tothom a romandre a les barricades i, probablement, d’haver convençut un cert nombre de persones a restar-hi més temps que no ho haurien fet altrament. Els qui en aquells moments es trobaven en contacte personal amb els líders del POUM (jo no m’hi trobava) m’han explicat que en realitat se sentien fortament disgustats per tot plegat, però que consideraven que no se’n podien pas desentendre. Més tard, naturalment, de tot això se’n va treure un gran profit polític, com és costum de fer-ho. En Gorkin, un dels líders del POUM, fins i tot parlà, més tard, dels «gloriosos dies de maig». Des del punt de vista de la propaganda, potser sí que aquesta era la línia adequada; certament, el nombre d’afiliats del POUM ascendí lleugerament durant el breu període immediatament anterior a la seva supressió. Des del punt de vista tàctic, probablement fou un error d’aprovar el fullet dels Amics de Durruti, que era una organització molt petita i normalment hostil al POUM. Tenint en compte l’exaltament general i les coses que es deien per ambdues bandes, el fullet, fet i fet, no volia dir gran cosa més que «Continueu a les barricades», però pel fet de semblar que l’aprovaven, mentre que la Solidaridad Obrera dels anarquistes el repudiava, els líders del POUM van donar peu a la premsa comunista per dir, més tard, que la lluita havia estat una mena d’insurrecció muntada exclusivament pel POUM. Això no obstant, podem estar segurs que la premsa comunista hauria dit el mateix en qualsevol cas. Això no va ser res en comparació amb les acusacions formulades abans i després, amb menys proves encara. Els líders de la CNT no van guanyar-hi gaire més amb llur actitud més prudent; van ser lloats per llur lleialtat, però els van fer saltar tant del Govern com de la Generalitat a la primera oportunitat que es presentà.

Si jutgem pel que deia la gent en aquells moments, no hi havia enlloc cap autèntica intenció revolucionària. La gent que ocupava les barricades eren obrers de la CNT, principalment, potser amb uns quants obrers de la UGT barrejats amb ells, i el que es proposaven no era pas enderrocar el Govern, sinó oposar resistència al que consideraven, amb raó o sense, com un atac de la policia. Llur acció fou essencialment defensiva i dubto que fos just de descriure-la, com fou descrita en gairebé tots els diaris estrangers, com un «alçament». Un alçament implica una acció agressiva i un pla definit. Més exactament fou un avalot —un avalot molt sagnant, perquè ambdós bàndols tenien armes de foc a les mans i estaven disposats a fer-les servir.

Però, què podem dir de les intencions de l’altre bàndol? Si no fou un cop d’estat anarquista, fou potser un cop d’estat comunista, un intent planejat per esclafar d’un sol cop el poder de la CNT?

Jo no crec pas que ho fos, encara que certes coses podrien induir a sospitar-ho. És significatiu el fet que dos dies més tard es produís a Tarragona una cosa molt semblant (l’ocupació de la Telefònica per la policia armada, que actuava sota les ordres de Barcelona). I, a Barcelona, l’assalt contra la Telefònica no fou pas una acció isolada. En diverses parts de la ciutat, grups de guàrdies civils i de membres del PSUC ocuparen edificis en punts estratègics, si no abans de començar la lluita, sí, en tot cas, amb una rapidesa sorprenent. Però cal que recordem que tot això passava a Espanya i no a Anglaterra. Barcelona és una ciutat amb una llarga història de lluites de carrer. En aquests llocs les coses passen molt ràpidament, les faccions estan sempre a punt, tothom coneix la geografia local i, quan les armes comencen a disparar, la gent corre a ocupar els seus llocs gairebé com un exercici de tir. És de suposar que els responsables de l’ocupació de la Telefònica esperaven que hi hauria soroll —però no pas en l’escala en què es produí en realitat— i estaven disposats a acarar-s’hi. Però això no vol dir pas que planegessin un atac general contra la CNT. Hi ha dues raons que em fan creure que cap dels dos bàndols no s’havia preparat per a una lluita a gran escala:

1) Cap dels dos bàndols no havia acumulat prèviament les seves tropes a Barcelona. La lluita es desenrotllà entre els qui ja es trobaven a Barcelona, principalment civils i policia.

2) Els queviures van escassejar gairebé immediatament. Tothom qui ha servit a Espanya sap que l’única operació de guerra que els espanyols fan realment bé és la de subministrar menjar a llurs tropes. Si qualsevol dels dos bàndols hagués previst una o dues setmanes de combats pels carrers i una vaga general, hauria emmagatzemat abans prou quantitat de queviures.

Finalment, examinem la raó i el tort de l’afer.

La premsa antifeixista estrangera aixecà una gran polseguera; però, com de costum, només un dels bàndols aconseguí de ser escoltat. Per això la lluita de Barcelona fou presentada com una insurrecció deslleial dels anarquistes i els trotskistes, que «apunyalaven el Govern per l’esquena», etc., etc. La cosa no era tan simple. És indubtable que quan et trobes en guerra amb un enemic mortal val més no començar a barallar-te amb els amics; però val la pena que recordem que perquè hi hagi una baralla cal que siguin dos, almenys, i que la gent no comença a aixecar barricades si no ha estat objecte d’alguna cosa que considera com una provocació.

El conflicte fou el resultat natural de l’ordre que el Govern donà als anarquistes de lliurar llurs armes. En la premsa anglesa això fou traduït a l’anglès i adoptà aquesta forma: que en el front d’Aragó la necessitat d’armes era desesperada i que no se n’hi podien enviar perquè els antipatriotes anarquistes les retenien. Dir això és tant com ignorar les condicions que realment prevalien a Espanya. Tothom sabia que tant els anarquistes com el PSUC atresoraven armes, i quan la lluita esclatà a Barcelona quedà ben clar que era cert; ambdós bàndols van esgrimir armes en abundància. Els anarquistes eren plenament conscients que, si lliuraven llurs armes, el PSUC, que era políticament el principal poder a Catalunya, retindria les seves; i això, en efecte, fou el que passà després de la lluita. Mentrestant, realment visibles pels carrers, hi havia una gran quantitat d’armes que haurien estat molt ben rebudes al front, però que eren retingudes per les forces de la policia «apolítica» de la rereguarda. I per sota de tot això, hi havia encara la diferència irreconciliable entre anarquistes i comunistes, que per força havia de desembocar tard o d’hora en una topada violenta. Des del començament de la guerra, el Partit Comunista espanyol havia crescut enormement en nombre i havia acaparat la major part del poder polític; i havien arribat a Espanya milers de comunistes estrangers, molts dels quals expressaven obertament llur intenció de «liquidar» l’anarquisme de seguida que fos guanyada la guerra contra en Franco. En aquestes circumstàncies, difícilment es podia esperar que els anarquistes cedissin les armes que havien aconseguit l’estiu del 1936.

L’atac contra la Telefònica fou simplement el llumí que féu esclatar una bomba que ja existia. Potser podem arribar a concebre que els responsables del fet s’imaginaven que no provocaria cap daltabaix. Diuen que en Companys, el president català, havia declarat, rient, pocs dies abans, que els anarquistes ho aguantarien tot[17]. Però, certament, no fou una acció assenyada. Durant els darrers mesos s’havien produït una sèrie de topades armades entre comunistes i anarquistes en diversos punts d’Espanya. Catalunya, i especialment Barcelona, es trobava en un estat de tensió que ja havia provocat baralles de carrer, assassinats i altres avalots. De sobte va córrer la nova que uns homes armats atacaven els edificis que els obrers havien ocupat el juliol amb les armes a la mà, i als quals atribuïen una gran importància sentimental. Cal que recordem que la Guàrdia Civil no fruïa de les simpaties de la població obrera. Durant generacions, la guàrdia havia estat simplement un apèndix del terratinent i de l’amo, i els guàrdies civils eren doblement odiats perquè se sospitava d’ells, i amb tota la raó, que llur lleialtat contra els feixistes era més que dubtosa[18]. És probable que l’emoció que féu sortir la gent al carrer en les primeres hores fos en bona part la mateixa emoció que l’havia portada a oposar-se als generals rebels quan esclatà la guerra. És clar que es pot argüir que els obrers de la CNT havien d’haver cedit la Telefònica sense protestar. Ací l’opinió personal s’ha de regir per la pròpia actitud sobre la qüestió del Govern centralitzat i del control obrer. Amb més raó es podria dir: «Sí, molt probablement la CNT tenia raó. Però, al capdavall, hi havia una guerra en marxa, i no tenien per què iniciar una lluita a la rereguarda». En això, hi estic completament d’acord. Qualsevol desordre intern podia afavorir en Franco. Però, què fou, en realitat, el que precipità la lluita? El Govern podia o no tenir dret a ocupar la Telefònica; però el cas és que en aquelles circumstàncies aquesta ocupació havia de conduir a una lluita. Fou una acció provocativa, un gest que deia, en efecte (i que hem de suposar que volia dir-ho): «El vostre poder és acabat; ara manem nosaltres». Era lògic d’esperar que es produiria una resistència. Qui tingui una mica de sentit de les proporcions ha de comprendre que la culpa no fou —ni podia ser-ho en un afer d’aquesta mena— enterament d’una sola banda. La raó per la qual ha estat acceptada una versió partidista és que els partits revolucionaris espanyols no tenen cap influència en la premsa estrangera. En la premsa anglesa, en particular, hauríeu de buscar durant molt de temps abans de trobar una sola referència favorable, en qualsevol període de la guerra, als anarquistes espanyols. Han estat sistemàticament denigrats i, ho sé per experiència pròpia, és gairebé impossible d’aconseguir que algú publiqui alguna cosa en llur defensa.

He intentat de tractar objectivament el tema de la lluita de Barcelona, encara que, òbviament, és impossible de ser completament objectiu en una qüestió d’aquesta mena. Hom es veu pràcticament obligat a ser partidista i suposo que queda prou clar de quina banda sóc. Un cop més, dec haver comès errors de fet, inevitablement, no solament ací, sinó en altres punts d’aquest llibre. És molt difícil d’escriure acuradament sobre la guerra espanyola, a causa de la manca de documents que no siguin de to propagandístic. Vull prevenir tothom en contra de la meva tendenciositat i, un cop més, en contra dels meus errors. Això no obstant, he fet tot el possible per ser honest. Però ja es veu que la meva versió és completament diferent de la que aparegué en la premsa estrangera, sobretot en la comunista. Cal que examinem la versió comunista, perquè fou publicada per tot el món, ha estat completada de tant en tant, amb posterioritat, i és probablement la que ha aconseguit més àmplia acceptació.

La premsa comunista i filocomunista carregà tota la culpa de la lluita de Barcelona al POUM. L’afer fou presentat no pas com un esclat espontani, sinó com una insurrecció deliberada, planejada contra el Govern, maquinada exclusivament pel POUM amb l’ajuda d’uns quants «incontrolables» mal aconsellats. Més encara, fou clarament una conjura feixista, portada a terme en compliment d’ordres feixistes, amb el propòsit d’iniciar una guerra civil en la rereguarda i de paralitzar així el Govern. El POUM era la «Cinquena Columna d’en Franco», una organització «trotskista» que treballava d’acord amb els feixistes. Segons el Daily Worker (11 de maig):

Els agents alemanys i italians, que afluïren a Barcelona ostensiblement per «preparar» el notori Congrés de la IV Internacional, tenien una sola tasca important a fer. Era aquesta:

En cooperació amb els trotskistes locals, havien de preparar una situació de desordre i de vessament de sang, en la qual els alemanys i els italians podrien declarar que eren «impotents per exercir el control naval de les costes catalanes de manera efectiva a causa del desordre que regnava a Barcelona» i es veurien «obligats, per tant, a desembarcar forces a Barcelona».

Dit d’altra manera, allò que es preparava era una situació en la qual els governs alemany i italià poguessin desembarcar tropes de terra o de mar obertament en les costes catalanes, declarant que ho feien «per tal de mantenir l’ordre»…

L’instrument idoni per a tot això es trobava a l’abast dels alemanys i italians en forma de l’organització trotskista coneguda amb les sigles de POUM.

El POUM, actuant en cooperació amb ben coneguts elements criminals, i amb algunes altres persones enganyades de les organitzacions anarquistes, planejà, organitzà i conduí l’atac en la rereguarda, calculat acuradament perquè coincidís amb l’atac en el front de Bilbao, etc., etc.



Més endavant, en el mateix article, la lluita de Barcelona esdevé «l’atac del POUM» i en un altre article del mateix número es declara que «és indubtable que és a la porta del POUM que cal dipositar la responsabilitat pel vessament de sang a Catalunya». Inprecor (29 de maig) declara que els qui erigiren les barricades a Barcelona eren «exclusivament membres del POUM organitzats per aquest partit amb aquesta finalitat».

Podria citar moltes més coses, però ja és prou clar. El POUM era totalment responsable i el POUM actuava sota ordres feixistes. Una mica més avall reproduiré uns quants extractes més de les versions que aparegueren en la premsa comunista; el lector veurà que són prou contradictòries per perdre tota versemblança. Però abans val la pena d’assenyalar diverses raons a priori per les quals aquesta versió de la lluita de maig com un alçament feixista maquinat pel POUM és gairebé increïble.

1) El POUM no posseïa ni el nombre de membres ni la influència necessària per provocar desordres d’aquesta magnitud. Menys encara tenia poder per declarar una vaga general. Era una organització política sense una influència gaire definida en els sindicats, i no hauria estat gaire més capaç de provocar una vaga a Barcelona del que ho seria (posem per cas) el Partit Comunista anglès de provocar una vaga general a Glasgow. Com he dit abans, potser l’actitud dels líders del POUM ajudà fins a cert punt a prolongar la lluita, però de cap manera no l’haurien poguda provocar encara que ho haguessin volgut.

2) La pretesa conjura feixista es recolza en una simple asserció i totes les proves assenyalen en una altra direcció. Ens diuen que, segons el pla, els governs alemany i italià desembarcarien tropes a Catalunya; però cap vaixell de guerra alemany o italià no s’atansà a la costa. Quant al Congrés de la IV Internacional i als «agents alemanys i italians», són pur mite. Pel que jo sé, no s’ha parlat mai de cap Congrés de la IV Internacional. Fou vagament planejat un Congrés del POUM i dels seus partits germans (l’ILP anglès, el SAP alemany, etc.); el Congrés fou fixat en principi per al mes de juliol —dos mesos més tard— i a aquelles altures encara no havia arribat ni un sol delegat. Els «agents alemanys i italians» només existeixen a les pàgines del Daily Worker. Tothom qui passà la frontera en aquella època sap que no era fàcil d’«afluir» a Espanya, ni de sortir-ne tampoc, d’altra banda.

3) Res no passà ni a Lleida, principal fortalesa del POUM, ni al front. És obvi que si els líders del POUM haguessin volgut ajudar els feixistes haurien ordenat a llurs milícies que abandonessin la línia de foc i deixessin passar els feixistes. Però res d’això no es va fer ni es va suggerir tan sols. Ni tampoc van ser retirats del front, a la bestreta, cap nombre extra d’homes, tot i que hauria estat relativament fàcil d’escamotejar-ne, diguem, mil o dos mil i portar-los a Barcelona amb diversos pretextos. I no es va fer cap intent, ni directe ni indirecte, de sabotatge al front. El transport de queviures, municions, etcètera, continuà com de costum; posteriorment vaig comprovar-ho. Per damunt de tot, un alçament planejat de la mena suggerida hauria exigit mesos de preparació, propaganda subversiva entre els milicians, etcètera. I no hi va haver símptomes ni rumors de res d’això. El fet que les milícies del front no prenguessin cap part en «l’alçament» hauria de ser concloent. Si el POUM hagués planejat realment un cop d’estat, és evident que hauria utilitzat els seus deu mil homes armats, aproximadament, que eren l’única força eficaç que posseïa.

Tot això deixa prou clar que la tesi comunista d’un «alçament» del POUM seguint ordres feixistes no es basa en cap prova. Afegiré uns quants extractes més de la premsa comunista. Les versions comunistes de l’incident inicial, l’atac contra la Telefònica, són il·luminadores: no coincideixen en res, sinó a carregar les culpes a l’altra banda. Qualsevol pot observar que els diaris comunistes anglesos carreguen de primer les culpes als anarquistes i no és fins més tard que es carreguen al POUM. Això obeeix a una raó ben òbvia. A Anglaterra no tothom ha sentit parlar del «trotskisme», mentre que qualsevol persona de parla anglesa s’estremeix al sol nom d’«anarquisme». Es comença per implicar en l’afer els «anarquistes» i així s’estableix l’adequada atmosfera de prejudici; un cop assolit això, ja es pot carregar la culpa tranquil·lament als «trotskistes». El Daily Worker comença així (6 de maig):

Un grup minoritari d’anarquistes, el dilluns i dimarts, ocupà i intentà conservar els edificis de telèfons i telegrames, i començà a disparar contra el carrer.

No hi ha res de millor que començar per invertir els papers. Els guàrdies civils ataquen un edifici en poder de la CNT; així, doncs, cal presentar la cosa com si la CNT ataqués el seu propi edifici, com si s’ataqués a ella mateixa, en resum. D’altra banda, el Daily Worker de l’11 de maig declara:

El ministre català d’esquerra, de Seguretat Pública, Aiguader, i el comissari general d’Ordre Públic, socialista unit, Rodríguez Salas, van enviar la policia armada republicana a l’edifici de la Telefònica per desarmar-ne els empleats, la majoria membres dels sindicats de la CNT.

Sembla que això no lligui gaire amb la primera declaració; però en el Daily Worker no trobem cap reconeixement en el sentit que la primera declaració era errònia. El Daily Worker de l’11 de maig declara que els fullets dels Amics de Durruti, que van ser desautoritzats per la CNT, aparegueren els dies 4 i 5 de maig, durant la lluita. L’Inprecor (22 de maig) declara que van aparèixer el 3 de maig, abans de la lluita i afegeix que «en vista d’aquests fets» (l’aparició de diversos fullets):

La policia, dirigida pel prefecte de la Policia en persona, ocupà la central telefònica la tarda del 3 de maig. La policia va ser rebuda a trets en el compliment del seu deure. Allò fou el senyal perquè els provocadors comencessin a disparar per tota la ciutat.

I ací tenim l’Inprecor del 29 de maig:

A les tres de la tarda, el comissari de Seguretat Pública, camarada Salas, anà a la Telefònica, que la nit anterior havia estat ocupada per 50 membres del POUM i diversos elements incontrolables.

La cosa és força curiosa. L’ocupació de la Telefònica per cinquanta membres del POUM és el que en podríem dir una circumstància pintoresca, i hauria estat lògic que algú se n’hagués adonat en el moment de produir-se. Això no obstant, sembla que no es va descobrir fins al cap de tres o quatre setmanes. En un altre número d’Inprecor els cinquanta membres del POUM es converteixen en cinquanta milicians del POUM. Seria difícil d’aplegar més contradiccions de les contingudes en aquests pocs i breus fragments. En un moment determinat, la CNT ataca la Telefònica; immediatament després és atacada en el mateix lloc; un fullet apareix abans de l’ocupació de la Telefònica i n’és la causa, o bé, alternativament, apareix després i n’és el resultat; la gent de la Telefònica tan aviat són membres de la CNT com del POUM, i així successivament. I, en un número encara posterior del Daily Worker (3 de juny), Mr. J. R. Campbell ens informa que el Govern només ocupà la Telefònica perquè ja s’havien aixecat les barricades!

Per raons d’espai m’he limitat a citar versions sobre un sol incident, però les mateixes discrepàncies es produeixen en totes les informacions de la premsa comunista. A més a més, hi ha diverses declaracions que són, òbviament, purs invents. Citem, per exemple, una notícia del Daily Worker (7 de maig) pretesament facilitada per l’ambaixada espanyola a París:

Una característica significativa de l’alçament ha estat que l’antiga bandera monàrquica aparegué en els balcons de diverses cases de Barcelona, segurament en la creença que els qui havien pres part en l’alçament s’havien fet amos de la situació.

És molt probable que el Daily Worker reproduís aquesta informació de bona fe, però les persones de l’ambaixada espanyola que la van fabricar mentien deliberadament, per força. Qualsevol espanyol havia de conèixer prou i massa la situació interior. Una bandera monàrquica a Barcelona! Era l’única cosa que hauria pogut unir immediatament les faccions en pugna. Fins i tot els comunistes locals van haver de somriure en llegir-ho. El mateix podem dir de les informacions aparegudes en diversos diaris comunistes sobre les armes emprades pel POUM durant l’«alçament». Només se les podria empassar qui no sabés res de res. En el Daily Worker del 17 de maig, Mr. Frank Pitcairn declara:

En l’atac van fer ús de tota mena d’armes. Armes que havien anat robant i amagant des de feia mesos, i armes com ara els tancs, que van robar de les casernes en començar l’alçament. És ben clar que encara es troben en llur poder desenes i desenes de metralladores i diversos milers de fusells.

L’Inprecor (29 de maig) declara:

El 3 de maig el POUM tenia a la seva disposició dotzenes de metralladores i milers de fusells… A la plaça d’Espanya, els trotskistes van posar en acció bateries de canons del 75 que estaven destinats al front d’Aragó i que les milícies havien amagat curosament en llurs locals.

Mr. Pitcairn no ens explica com ni quan es va saber que el POUM posseïa dotzenes de metralladores i milers de fusells. Jo he donat un càlcul de les armes que es trobaven en tres dels principals edificis del POUM: uns vuitanta fusells, unes quantes granades i cap metralladora, és a dir, amb prou feines el que bastava per a la guàrdia armada que, en aquella època, tots els partits polítics situaven en llurs edificis. És ben estrany que després, quan el POUM fou suprimit i els seus edificis ocupats, aquests milers d’armes no apareguessin; especialment els tancs i els canons de campanya, que no són fàcils d’amagar en una xemeneia. Però el que és més revelador, en les dues declaracions, és la total ignorància que manifesten de les circumstàncies locals. Segons Mr. Pitcairn, el POUM robà tancs «de les casernes». No ens diu de quines casernes. Els milicians del POUM que es trobaven a Barcelona (llavors relativament pocs, perquè el reclutament directe per a les milícies del partit havia cessat) compartien la Caserna Lenin amb un nombre molt més considerable de soldats de l’Exèrcit Popular. Mr. Pitcairn, doncs, ens demana que ens empassem que el POUM robà tancs en connivència amb l’Exèrcit Popular. El mateix podem dir dels «locals» on havien estat amagats els canons del 75. No ens diu on eren, aquests «locals». Aquestes bateries de canons que disparaven a la plaça d’Espanya aparegueren en moltes informacions periodístiques, però em penso que podem assegurar amb certesa que no van existir. Com ja he dit abans, durant la lluita no vaig sentir disparar l’artilleria, tot i que la plaça d’Espanya no era sinó a un parell de quilòmetres. Pocs dies més tard vaig examinar la plaça d’Espanya i no vaig trobar senyals de bales de canó en cap edifici. I un testimoni presencial que es trobà en aquell barri durant tota la lluita assegura que mai no es va veure ni un sol canó per allà. (Incidentalment, és possible que en l’origen de la llegenda dels canons robats es trobi Antonov-Ovseenko, el cònsol general rus. En tot cas, ell fou qui l’explicà a un conegut periodista anglès, el qual la repetí després, de bona fe, en un setmanari. Posteriorment, Antonov-Ovseenko ha estat «purgat». Ignoro fins a quin punt això afecta la seva credibilitat). La veritat és, naturalment, que aquestes històries de tancs, canons de campanya i coses per l’estil van ser simplement inventades perquè altrament es feia difícil de reconciliar l’escala de la lluita a Barcelona amb el reduït nombre d’afiliats del POUM. D’una banda, calia declarar que el POUM era totalment responsable de la lluita; de l’altra, era igualment necessari declarar que era un partit insignificant, sense partidaris, que «només comptava amb uns quants milers de membres», segons l’Inprecor. L’única possibilitat de fer empassar alhora ambdues declaracions era fingir que el POUM posseïa totes les armes d’un modern exèrcit mecanitzat.

És impossible de llegir les informacions de la premsa comunista sense comprendre que van destinades conscientment a un públic ignorant dels fets i que no tenen altra finalitat que crear un prejudici. D’aquí vénen, per exemple, declaracions com la de Mr. Pitcairn en el Daily Worker de l’11 de maig, on diu que l’«alçament» fou ofegat per l’Exèrcit Popular. Aquí es tractava de causar en els de fora la impressió que tot Catalunya constituïa un sol bloc unit contra els «trotskistes». Però l’Exèrcit Popular es mantingué neutral durant la lluita; això, tot Barcelona ho sabia i fa de mal creure que Mr. Pitcairn ho ignorés. El mateix podem dir dels jocs de mans que va fer la premsa comunista amb les xifres de morts i de ferits, amb l’objecte d’exagerar les dimensions dels desordres. En Díaz, secretari general del Partit Comunista espanyol, repetidament citat en la premsa comunista, donà les xifres de 900 morts i 2.500 ferits. El ministre català de Propaganda, del qual no és de suposar que tingués cap interès a minimitzar els fets, donà les xifres de 400 morts i 1.000 ferits. El Partit Comunista dobla l’aposta i encara hi afegeix uns quants centenars per torna.

Els diaris capitalistes estrangers, en general, carregaven les culpes de la lluita als anarquistes, però n’hi va haver uns quants que seguiren la línia comunista. Un d’aquests fou l’anglès New Chronicle, el corresponsal del qual, Mr. John Langdon-Davies, es trobava llavors a Barcelona. Citaré fragments del seu article:

UNA REVOLTA TROTSKISTA

… Això no ha estat pas un alçament anarquista. És un putsch frustrat del «trotskista» POUM, a través de les seves organitzacions controlades, Amics de Durruti i Joventut Llibertària… La tragèdia començà el dilluns a la tarda, quan el Govern va fer entrar la policia armada a l’edifici de la Telefònica per desarmar-ne els treballadors, la majoria de la CNT. Ja feia temps que les greus irregularitats en el servei eren motiu d’escàndol. Una gran multitud s’aplegà a la plaça de Catalunya, mentre els homes de la CNT es resistien, retirant-se pis per pis fins dalt de tot de l’edifici… L’incident era molt poc clar, però circulà la veu que el Govern s’havia llançat a l’atac contra els anarquistes. Els carrers es van omplir d’homes armats… En caure la nit, tots els centres obrers i els edificis del Govern eren protegits amb barricades, i a les deu van ser disparats els primers trets, i les primeres ambulàncies van començar a tocar la sirena pels carrers. A la matinada, tot Barcelona es trobava en ple foc… A mesura que el dia avançava i els morts passaven de cent, es podia anar endevinant el que passava. L’anarquista CNT i la socialista UGT no s’havien «llançat al carrer», tècnicament parlant. Darrere les barricades, es limitaven a esperar, vigilantment; una actitud que comportava el dret de disparar contra qualsevol persona armada que passés pel carrer obert… [les] fusellades generals eren invariablement agreujades pels pacos —homes solitaris amagats, generalment feixistes, que disparaven des dels terrats contra no res en particular, però que contribuïen a augmentar el pànic general… Cap al dimecres al vespre, però, començà a veure’s clar qui hi havia darrere la revolta. Per totes les parets havien enganxat un cartell incendiari propugnant la revolució immediata i l’afusellament dels líders republicans i socialistes. Era signat pels Amics de Durruti. El dijous al matí, el diari anarquista negava tot coneixement i tota simpatia amb el cartell, mentre que La Batalla, el diari del POUM, reproduïa el document amb els més grans elogis. Barcelona, la primera ciutat d’Espanya, era banyada en sang per agents provocadors que feien ús d’aquesta organització subversiva.



Això no lliga completament amb les versions comunistes que he citat abans, però ja es veurà que, així i tot, resulta contradictori amb si mateix. De primer, l’afer és descrit com «una revolta trotskista», després es demostra que fou el resultat d’un atac contra l’edifici de la Telefònica i de la creença general que el Govern s’havia «llançat» contra els anarquistes. La ciutat s’omple de barricades, i tant la CNT com la UGT es troben darrere les barricades; dos dies després apareix el cartell incendiari (en realitat un fullet) i, per implicació, es declara que ha estat la causa de tot —un efecte que precedeix la causa—. Però en aquest article hi ha un cas greu de mala interpretació. Mr. Langdon-Davies descriu els Amics de Durruti i les Joventuts Llibertàries com a «organitzacions controlades» del POUM. Totes dues eren organitzacions anarquistes i no tenien res a veure amb el POUM. La Joventut Llibertària era la lliga juvenil dels anarquistes, corresponent a les JSU del PSUC, etc. Els Amics de Durruti eren una petita organització dins la FAI i, en general, es mostraven fortament hostils al POUM. Que jo sàpiga, ningú no era membre de les dues organitzacions alhora. Seria igualment cert de dir que la Lliga Socialista és una «organització controlada» pel Partit Liberal anglès. Ho ignorava, això, Mr. Langdon-Davies? Si ho ignorava, hauria d’haver escrit amb més prudència sobre aquest tema tan complex.

No ataco pas la bona fe de Mr. Langdon-Davies; però és evident que sortí de Barcelona immediatament després d’acabada la lluita, és a dir, en el moment en què hauria pogut començar a fer una investigació seriosa dels fets, i a través de les seves informacions es veu clarament que acceptà la versió oficial d’una «revolta trotskista» sense fer-ne una verificació suficient. Això es fa evident fins i tot en el fragment que he citat. «En caure la nit» són aixecades les barricades i «a les deu» són disparats els primers trets. Un testimoni presencial no diria això. Llegint això qualsevol podria deduir que és costum d’esperar que l’enemic aixequi una barricada abans de començar a disparar contra ell. Fa la impressió que van passar unes hores entre l’erecció de les barricades i els primers trets, mentre que, naturalment, va ser a la inversa. Jo i molts d’altres vam poder veure disparar els primers trets a primera hora de la tarda. També hi ha això dels homes solitaris, «generalment feixistes», que disparen des dels terrats. Mr. Langdon-Davies no ens explica com ho sabia que aquells homes eren feixistes. Suposem que no pujà als terrats a preguntar-los-ho. Es limita a repetir el que li van dir, i, com que lliga amb la versió oficial, no ho posa en dubte. De fet, indica una probable font de gran part de la seva informació en referir-se incautament al ministre de Propaganda al començament del seu article. A Espanya, els periodistes estrangers es trobaven irremissiblement a mercè del Ministeri de Propaganda, tot i que qualsevol podria suposar que el sol nom d’aquest ministeri ja hauria de constituir un advertiment suficient. Esperar del ministre de Propaganda que doni una versió objectiva de la lluita de Barcelona és tant com esperar, posem per cas, que el difunt Lord Carson donés una versió objectiva de l’alçament de Dublín del 1916.

He exposat les raons que fan pensar que la versió comunista de la lluita de Barcelona no pot ser presa seriosament. Haig d’afegir encara alguna altra cosa sobre l’acusació general que descrivia el POUM com una organització feixista a sou d’en Franco i d’en Hitler.

Aquesta acusació fou repetida incansablement per la premsa comunista, sobretot des de la primeria del 1937. Formava part de la campanya mundial del Partit Comunista oficial contra el «trotskisme», del qual se suposava que el POUM era el representant a Espanya. «El trotskisme», segons el Frente Rojo (el diari comunista de València), «no és una doctrina política. El trotskisme és una organització capitalista oficial, una banda terrorista feixista dedicada al crim i al sabotatge contra el poble». El POUM era una organització «trotskista» aliada amb els feixistes i formava part de la «Cinquena Columna d’en Franco». De bell antuvi, ja cridava l’atenció el fet que no s’aportés cap prova que sostingués aquesta acusació; la cosa era simplement afirmada amb un aire d’autoritat. I l’atac era efectuat amb el màxim de libel personal i amb una irresponsabilitat total quant als efectes que podia tenir en la guerra. Quan es tractava de difamar el POUM, semblava que molts escriptors comunistes consideressin que la revelació de secrets militars no tenia cap importància. En un número de febrer del Daily Worker, per exemple, una escriptora (Winifred Bates) es permetia de declarar que el POUM, en el seu sector del front, només tenia la meitat de les tropes que pretenia tenir-hi. Això no era veritat, però hem de suposar que l’escriptora s’ho creia. Ella i el Daily Worker, doncs, estaven perfectament disposats a facilitar a l’enemic una de les informacions més importants que es poden facilitar a través de les columnes d’un diari. En la New Republic, Mr. Ralph Bates afirmava que les tropes del POUM «jugaven a futbol amb els feixistes en la terra de ningú», en un moment en què, en realitat, les tropes del POUM sofrien nombroses baixes i en què molts amics meus van morir o van caure ferits. Hi havia també aquella maliciosa caricatura àmpliament difosa, primer per Madrid i després per Barcelona, que representava el POUM darrere una careta marcada amb la falç i el martell, i revelant un rostre marcat amb l’esvàstica. Si el Govern no hagués estat virtualment sota el control comunista, de cap manera no hauria permès que circulés una cosa com aquella en temps de guerra. Era un cop deliberat contra la moral no solament de les milícies del POUM, sinó de totes les altres que s’hi trobaven a prop; perquè no és gens encoratjador que et diguin que els soldats que tens al costat a la línia de foc són uns traïdors. De fet, dubto que la ignomínia amuntegada sobre les milícies del POUM des de la rereguarda aconseguís realment de desmoralitzar-les. Però és ben segur que això era el que es proposaven els calumniadors, els quals, així, supeditaven la unitat antifeixista als odis polítics.

L’acusació contra el POUM podria ésser expressada en aquests termes: que un contingent d’unes quantes desenes de milers de persones, gairebé totes de la classe obrera, a més a més de nombrosos col·laboradors i simpatitzants estrangers, era simplement una vasta organització d’espionatge a sou del feixisme. El rumor era oposat al sentit comú, i la història passada del POUM bastava per a fer-ho increïble. Tots els líders del POUM tenien un passat revolucionari. Alguns d’ells havien pres part en la revolta del 1934 i la majoria havien estat empresonats per activitats socialistes sota el Govern Lerroux o la monarquia. El 1936, el líder de llavors, Joaquim Maurín, fou un dels diputats que advertí les Corts en contra de la previsible revolta d’en Franco. Poc temps després d’haver esclatat la guerra, fou fet presoner pels feixistes quan intentava organitzar la resistència a la rereguarda d’en Franco. Quan la revolta esclatà, el POUM tingué una part conspícua en la resistència contra els rebels i a Madrid, en particular, molts dels seus membres van morir pels carrers. Fou una de les primeres corporacions que organitzà columnes de milicians a Catalunya i a Madrid. Sembla gairebé impossible d’explicar tot això com accions d’un partit a sou del feixisme. Un partit a sou del feixisme, simplement, s’hauria aliat a l’altra banda.

Tampoc durant la guerra no es va poder veure cap signe d’activitats filofeixistes. Era defensable la teoria —que al capdavall jo rebutjo— que pel fet d’exercir pressió a favor d’una política més revolucionària el POUM dividia les forces governamentals i així ajudava els feixistes; em penso que qualsevol Govern de tipus reformista tindria tota la raó de considerar com una nosa un partit com el POUM. Però això és una cosa molt diferent d’una traïdoria directa. No hi ha manera d’explicar per què, si el POUM era realment una corporació feixista, les seves milícies van romandre lleials. Durant les intolerables condicions de l’hivern de 1936-1937, vuit mil o deu mil homes del POUM van defensar punts importants de la línia de foc. Molts d’ells van passar quatre o cinc mesos seguits a les trinxeres. És difícil d’entendre per què no sortien simplement de la línia i es passaven a l’enemic. En tot moment ho haurien pogut fer i en certs moments aquesta acció hauria estat decisiva. I tanmateix continuaren lluitant, i fou molt poc després de la supressió del POUM com a partit polític, quan l’esdeveniment encara era ben fresc en l’esperit de tots, que la milícia —no redistribuïda encara entre l’Exèrcit Popular— va prendre part en el terrible atac a l’est d’Osca, en el qual, en un o dos dies, van morir milers d’homes. Com a mínim s’hauria pogut esperar una fraternització amb l’enemic i un degotall constant de desertors. Però, com ja ho he assenyalat abans, el nombre de desercions fou excepcionalment reduït. També s’hauria pogut esperar propaganda fïlofeixista, derrotisme, etc. I, en canvi, no va haver-hi ni rastres de res d’això. És clar que hi devia haver espies i agents provocadors dins el POUM; en tots els partits d’esquerra n’hi ha; però res no demostra que en el POUM n’hi hagués més que en altres llocs.

És veritat que alguns dels atacs de la premsa comunista reconeixien, de mala gana, que només els dirigents del POUM estaven a sou del feixisme, i no la base del partit. Però això no era sinó un intent de separar la base dels seus líders. La naturalesa de l’acusació implicava que els membres ordinaris, milicians i d’altres, formaven part igualment de la conjura; perquè, evidentment, si en Nin, en Gorkin i els altres estaven realment a sou del feixisme, era més probable que ho sabessin llurs seguidors, que estaven en contacte amb ells, que no pas els periodistes de Londres, París i Nova York. I en tot cas, quan el POUM fou suprimit, la policia secreta controlada pels comunistes actuà partint de la base que tots eren igualment culpables i detenia tothom qui estava relacionat amb el POUM, i hi podia haver, sense exceptuar ferits, infermeres de l’hospital, esposes de membres del POUM i fins i tot, en alguns casos, criatures.

Finalment, els dies 15-16 de juny, el POUM fou suprimit i declarat organització il·legal. Fou un dels primers actes del Govern d’en Negrín, que entrà en funcions el mes de maig. Després d’haver empresonat el Comitè Executiu del POUM, la premsa comunista proclamà el pretès descobriment d’una enorme conjura feixista. Durant una temporada, la premsa comunista de tot el món vociferà coses d’aquest tipus (Daily Worker, 21 de juny, resumint diversos diaris comunistes espanyols):

ELS TROTSKISTES ESPANYOLS ES CONJUREN AMB EN FRANCO

Arran de la detenció d’un gran nombre de dirigents trotskistes a Barcelona i altres llocs… s’ha tingut notícia detallada, aquest cap de setmana, d’un dels casos d’espionatge més espantosos que s’hagin conegut mai en temps de guerra, i la més terrible revelació de la traïdoria trotskista fins a aquesta data… Documents en poder de la policia, juntament amb la confessió total de no menys de 200 persones detingudes, demostren, etc., etc.



El que aquelles revelacions «demostraven» era que els líders del POUM transmetien secrets militars al general Franco per ràdio, estaven en contacte amb Berlín i actuaven en col·laboració amb l’organització feixista secreta de Madrid. A més a més, hi havia detalls sensacionalistes sobre missatges secrets escrits amb tinta invisible, un misteriós document signat amb la lletra N. (de Nin), i així successivament.

Però el resultat final fou aquest: sis mesos després de l’esdeveniment, mentre escric aquestes ratlles, la majoria dels dirigents del POUM són encara a la presó, sense haver estat mai sotmesos a judici, i les acusacions de comunicació amb en Franco per ràdio, etc., no han estat mai formulades. Si haguessin estat realment culpables d’espionatge haurien estat jutjats i afusellats en una setmana, com tants espies feixistes ho havien estat anteriorment. Però ni un parrac de prova no pogué ser mai exhibit a part de les declaracions gratuïtes de la premsa comunista. Quant a les dues-centes «confessions totals», que, si haguessin existit, haurien bastat per condemnar qualsevol, no se’n tornà a parlar mai més. En realitat, havien estat dos-cents esforços de la imaginació d’algú.

Més encara, la majoria dels membres del Govern espanyol han proclamat que no creien en les acusacions contra el POUM. Recentment, el Gabinet es decidí per cinc vots contra dos a favor de l’alliberament dels presoners polítics antifeixistes; els dos que s’hi van oposar eren els ministres comunistes. El mes d’agost, una delegació internacional presidida per James Maxton, membre del Parlament britànic, anà a Espanya a investigar sobre les acusacions contra el POUM i la desaparició d’Andreu Nin. En Prieto, ministre de la Guerra, l’Irujo, ministre de Justícia, en Zugazagoitia, ministre de la Governació, l’Ortega y Gasset, procurador general, en Prat Garcia i altres van repudiar, tots, l’afirmació que els líders del POUM eren reus d’espionatge. L’Irujo afegí que havia estudiat l’expedient del cas, que cap de les preteses proves no hauria suportat el més lleu examen i que el document suposadament signat per en Nin era «sense valor», és a dir, una falsificació. En Prieto considerava els líders del POUM responsables dels fets de maig a Barcelona, però rebutjava la idea que fossin espies feixistes. «El que és més greu —afegí— és que la detenció dels líders del POUM no fou decidida pel Govern, i la policia portà a terme aquestes detencions per la seva pròpia autoritat. Els responsables no són pas els caps de la policia, sinó llur entourage, on s’han infiltrat els comunistes, seguint llur costum habitual». Cità altres casos de detencions il·legals perpetrades per la policia. L’Irujo declarà igualment que la policia havia esdevingut «quasi-independent» i que en realitat es trobava sota el control d’elements comunistes estrangers. En Prieto insinuà clarament a la delegació que el Govern no es podia permetre el luxe d’ofendre el Partit Comunista mentre els russos li subministraven armament. Quan una altra delegació, presidida per John McGovern, membre del Parlament britànic, anà a Espanya pel desembre, obtingué les mateixes respostes, i en Zugazagoitia, ministre de la Governació, repetí l’al·lusió d’en Prieto en termes encara més clars: «Hem rebut ajuda de Rússia i hem de consentir certes accions que no ens agraden». Com una il·lustració de l’autonomia de la policia, és interessant de saber que ni tan sols amb una ordre signada pel director de Presons i el ministre de Justícia, McGovern i els altres no van poder entrar en una de les «presons secretes» que el Partit Comunista tenia a Barcelona.[19]

Penso que això hauria de bastar per deixar les coses clares. L’acusació d’espionatge contra el POUM es recolzava exclusivament en els articles publicats per la premsa comunista i en les activitats de la policia secreta controlada pels comunistes. Els dirigents del POUM i centenars o milers de llurs seguidors són encara a la presó, i durant els darrers sis mesos la premsa comunista ha continuat clamant per l’execució dels «traïdors». Però en Negrín i els altres no han perdut el cap i s’han negat a organitzar una matança general de «trotskistes». Tenint en compte la pressió a què han estat sotmesos, això parla molt a favor seu. Mentrestant, davant el que he citat abans, fa de molt mal creure que el POUM fos realment una organització d’espionatge feixista, si no és que suposem que també en Maxton, en McGovern, en Prieto, l’Irujo i en Zugazagoitia i tota la resta treballen a sou pel feixisme.

Finalment, examinem l’acusació de «trotskisme» que pesa damunt el POUM. El qualificatiu de «trotskista» cada dia és esgrimit amb més llibertat i és emprat d’una manera extremament confusionària i que sovint aspira a ser-ho. Val la pena que ens deturem a definir-lo. El mot «trotskista» és emprat per significar tres coses distintes:

1) Aquell qui, com Trotski, propugna la «revolució mundial» en contra del «socialisme en un sol país». Més àmpliament, un revolucionari extremista.

2) Un membre de l’actual organització presidida per Trotski.

3) Un feixista disfressat de revolucionari que actua especialment per mitjà del sabotatge a l’URSS, però, en general, escindint i minant les forces d’esquerra.

En el primer sentit el POUM probablement podria ser considerat trotskista, com l’ILP anglès, el SAP alemany, els Socialistes d’Esquerra francesos, etc. Però el POUM no tingué contactes amb Trotski ni amb l’organització trotskista («bolxevic-leninista»). Quan esclatà la guerra, els trotskistes estrangers que van arribar a Espanya (en nombre de quinze o vint) van treballar inicialment per al POUM, perquè era el partit més afí a llur propi punt de vista, però sense esdevenir membres del partit; més tard Trotski ordenà als seus partidaris que ataquessin la política del POUM, i els trotskistes van ser exclosos dels càrrecs del partit, si bé alguns van continuar en les milícies. En Nin, líder del POUM després de la captura d’en Maurín pels feixistes, havia estat en altre temps secretari de Trotski, però l’havia deixat ja feia anys i havia format el POUM amalgamant diversos comunistes de l’oposició amb un partit prèviament existent, el Bloc Obrer i Camperol. L’antiga associació d’en Nin amb Trotski ha estat utilitzada per la premsa comunista per demostrar que el POUM era realment trotskista. Seguint la mateixa línia d’argumentació, podríem demostrar que el Partit Comunista anglès és en realitat una organització feixista, a causa de l’associació d’altre temps de Mr. John Strachey amb Sir Oswald Mosley.

En el segon sentit, l’únic sentit de la paraula exactament definit, el POUM, certament, no era trotskista. És important de fer aquesta distinció perquè la majoria de comunistes donen per fet que un trotskista en aquest sentit és invariablement un trotskista en el tercer sentit, és a dir, que tota l’organització trotskista és, simplement, una organització d’espionatge feixista. El mot «trotskisme» no esdevingué del domini públic fins a l’època dels judicis sobre sabotatges a Rússia, i qualificar un home de trotskista és pràcticament equivalent a qualificar-lo d’assassí, agent provocador, etc. Però, al mateix temps, qualsevol que critiqui la política comunista des d’un punt de vista d’esquerra és susceptible de ser denunciat com a trotskista. Es desprèn d’això, automàticament, que tothom qui professa un extremisme revolucionari està a sou del feixisme?

En la pràctica, això depèn de les conveniències locals. Quan en Maxton anà a Espanya amb la delegació que he esmentat abans, Verdad, Frente Rojo i altres diaris comunistes espanyols van denunciar-lo immediatament com un «trotskista-feixista», espia de la Gestapo i tot el que vulgueu. Això no obstant, els comunistes anglesos van tenir molt de compte a no repetir aquesta acusació. En la premsa comunista anglesa, Maxton esdevé simplement un «reaccionari enemic de la classe obrera», expressió convenientment vaga. La raó d’això, és clar, és simplement que unes quantes lliçons molt dures rebudes per la premsa comunista anglesa li han inspirat un poderós respecte per la llei contra el libel. El fet que l’acusació no fos repetida en un país on potser hauria calgut provar-la basta per demostrar que era una mentida.

Potser semblarà que he discutit les acusacions contra el POUM amb més extensió que no calia. Per comparació amb les enormes misèries d’una guerra civil, aquesta mena de picabaralles internes entre partits, amb llurs inevitables injustícies i falses acusacions, poden semblar trivials. Però no ho són, realment. Jo crec que els libels i les campanyes de premsa d’aquesta mena, i els hàbits mentals que revelen, són capaços de causar els perjudicis més irreparables a la causa antifeixista.

Tothom qui ha dedicat una mica d’atenció al tema sap que la tàctica comunista d’atacar els oponents polítics amb acusacions falses no és pas nova. Actualment, el mot clau és «trotskista-feixista»; ahir era «social-feixista». No fa més de sis o set anys que els judicis d’Estat russos «van demostrar» que els líders de la Segona Internacional, entre ells, per exemple, Léon Blum i alguns membres prominents del Partit Laborista britànic, tramaven una enorme conjura per preparar la invasió militar de l’URSS. Això no obstant, actualment els comunistes francesos estan encantats d’acceptar Blum com a líder, i els comunistes anglesos remouen cel i terra per poder entrar en el Partit Laborista. Dubto molt que aquesta mena de coses doni resultats, fins i tot des d’un punt de vista sectari. I, mentrestant, no podem dubtar dels odis i les dissensions que l’acusació de «trotskistafeixista» està suscitant. Comunistes «rasos» de tots els països perden el temps en una estúpida cacera de «trotskistes», i partits del tipus del POUM es veuen reduïts a la posició terriblement eixorca de ser simples partits anticomunistes. En el moviment obrer mundial ja s’inicia una perillosa escissió. Uns quants libels més contra socialistes de tota la vida, unes quantes mentides més com les acusacions contra el POUM, i l’escissió pot esdevenir irreconciliable. L’única esperança és de mantenir la controvèrsia política en un pla on sigui possible la discussió exhaustiva. Entre els comunistes i els qui se situen o diuen que se situen a llur esquerra hi ha una diferència real. Els comunistes sostenen que el feixisme pot ser derrotat per mitjà d’una aliança amb certs sectors de la classe capitalista (el Front Popular); llurs oponents sostenen que aquesta maniobra simplement proporciona nous terrenys de conreu al feixisme. Cal resoldre la qüestió; prendre la decisió errònia pot ser tant com condemnar-nos a segles de semiesclavitud. Però, mentre no s’esgrimeixi cap altre argument que un crit de «trotskista-feixista!», la discussió no pot ni començar. A mi, per exemple, em seria impossible de discutir les raons i els torts de la lluita de Barcelona amb un membre del Partit Comunista, perquè cap comunista —és a dir, cap «bon» comunista— no podria reconèixer que he dit la veritat sobre els fets. Si volia seguir com cal la «línia» del partit, hauria de declarar que jo menteixo, o, en el millor cas, que estic irremissiblement despistat i que qualsevol dels qui llegien els titulars del Daily Worker a dos mil quilòmetres de l’escenari dels esdeveniments sap més bé el que passava a Barcelona que jo. En aquestes circumstàncies tota argumentació és impossible; no es pot arribar al mínim acord necessari. Quina finalitat se serveix en dir que homes com en Maxton estan a sou del feixisme? L’única finalitat que se serveix és de fer impossible tota discussió seriosa. És com si, enmig d’un torneig d’escacs, un dels participants es posés a cridar, de sobte, que el seu contrincant és culpable d’un delicte d’incendi provocat o de bigàmia. El punt que realment es tracta d’escatir resta inafectat. El libel no resol res.





ERIC ARTHUR BLAIR, més conegut pel sobrenom literari GEORGE ORWELL (25 de juny del 1903 - 21 de gener del 1950), fou un escriptor i periodista anglès. El seu corpus literari es caracteritza per la claredat, la intel·ligència i l’enginy, i pel coneixement de la injustícia social, l’oposició al totalitarisme i el compromís amb el socialisme democràtic.

És considerat com, possiblement, el millor cronista de la cultura anglesa del segle XX. També va escriure crítica literària, poesia i ficció, i féu periodisme polèmic. Orwell és conegut principalment per la novel·la distòpica 1984 i la novel·la al·legòrica La revolta dels animals, ambdues escrites a finals de la dècada del 1940; d’aquest parell de llibres s’han venut més còpies que qualsevol altre parell d’obres de qualsevol altre autor del segle XX. Entre la resta del seu corpus creatiu, també destaca el seu llibre, àmpliament aclamat, Homenatge a Catalunya (1938), en què relata la seva experiència en la Guerra Civil espanyola. Orwell també va escriure nombrosos assaigs polítics, literaris, del llenguatge i culturals. Segons un article de la revista The Times del 2008, Orwell seria el segon millor escriptor britànic des del 1945.

Les obres d’Orwell han influenciat la cultura popular i política, i el terme «orwellià» —descriu pràctiques socials totalitàries o autoritàries— s’ha introduït en la llengua juntament amb diversos neologismes com «guerra freda», «doblepensar», «Gran Germà», «policia del pensament».





Notes


[1] Partit Obrer d’Unificació Marxista. [Torna]



[2] Nota trobada en els papers pòstums d’Orwell: «Actualment no estic ben segur d’haver vist mai cap bandera republicana enarborada pels feixistes, però em penso que de vegades la feien onejar, amb una petita esvàstica sobreposada». [Torna]



[3] Officers’ Training Corps. [Torna]



[4] La nota de peu de pàgina de l’edició original diu: «Es diu que les patrulles obreres van clausurar el setanta-cinc per cent dels prostíbuls». Una nota de rectificació trobada després de la mort d’Orwell diu: «Caldria modificar aquesta observació. No posseeixo bones proves que demostrin que la prostitució minvà en un setanta-cinc per cent durant els primers dies de guerra, i sospito que els anarquistes van guiar-se pel principi de “col·lectivitzar” els prostíbuls, però no de suprimir-los. Tanmateix, hi hagué una campanya general contra la prostitució (cartells, etc.), i és un fet que els prostíbuls de luxe i els cabarets de nu van ser clausurats en els primers mesos de guerra i els van tornar a obrir cap al juliol del 1937». [Torna]



[5] Nota trobada després de la mort d’Orwell: «Em diuen que la meva referència a aquest incident és incorrecta i desorientadora». [Torna]



[6] Nota de rectificació trobada després de la mort d’Orwell: «En tots aquests capítols es fa referència, sovint, als “guàrdies civils”. En realitat, hauria de dir “guàrdies d’assalt”. Em vaig confondre perquè a Catalunya els guàrdies d’assalt portaven un uniforme diferent del que duien els qui després van arribar de València i perquè els espanyols es referien a uns i altres anomenant-los “la guàrdia”. El fet indiscutible que la Guàrdia Civil sovint s’adheria a en Franco quan podia fer-ho (cf. nota 2, p. 183), no és aplicable als guàrdies d’assalt, creats per la Segona República. Però la referència general a l’hostilitat popular contra “la guàrdia” i al paper que aquesta tingué en els fets de Barcelona conserva tota la seva validesa». [Torna]



[7] Vegeu els informes de la delegació Maxton, als quals al·ludeixo en l’Apèndix II. [Torna]



[8] Orwell es refereix, molt probablement, al temple de la Sagrada Família. (N. del T.) [Torna]



[9] Casares Quiroga, Martínez Barrio i Giral. Els dos primers es van negar a armar els sindicats. [Torna]



[10] Comitè Central de Milícies Antifeixistes. Els delegats eren escollits en proporció al nombre d’adherits de llurs organitzacions. Nou delegats representaven els sindicats, tres els partits liberals catalans i dos els diversos partits marxistes (POUM, comunistes i d’altres). [Torna]



[11] Per això hi havia tan poques armes russes al front d’Aragó, on les tropes eren predominantment anarquistes. Fins a l’abril del 1937 l’única arma russa que vaig veure —a part d’alguns avions que potser eren russos, o potser no— fou una metralladora. [Torna]



[12] En la Cambra de Diputats, març del 1935. [Torna]



[13] El lector trobarà la millor explicació sobre el joc dels partits en el bàndol governamental en l’obra de Franz Borkenau The Spanish Cockpit. És, de molt, el millor dels llibres que han aparegut fins ara sobre la guerra espanyola. [Torna]



[14] Les xifres de membres del POUM que ens consten són: juliol 1936,10.000; desembre 1936,70.000; juny 1937,40.000. Però aquestes xifres procedeixen de fonts del POUM; un càlcul hostil probablement les dividiria per quatre. L’única cosa que podem dir amb certitud sobre el nombre de membres dels partits polítics espanyols és que tots els partits exageren el seu. [Torna]



[15] Voldria fer constar l’excepció del Manchester Guardian. En relació amb aquest llibre, he hagut de repassar els arxius de molts diaris anglesos. Dels nostres diaris de més circulació, el Manchester Guardian és l’únic que ha fet augmentar el meu respecte per la seva honradesa. [Torna]



[16] Un número recent d’Inprecor declara exactament el contrari: que La Batalla ordenà a les tropes del POUM que abandonessin el front! Aquest punt pot ser fàcilment aclarit llegint La Batalla de la data esmentada. [Torna]



[17] New Statesman (14 de maig). [Torna]



[18] En esclatar la guerra, la Guàrdia Civil sempre féu costat al partit més fort. Més endavant de la guerra, i en diverses ocasions, per exemple a Santander, la Guàrdia Civil local es passà als feixistes en pes. [Torna]



[19] Per als informes sobre les dues delegacions, vegeu Le Populaire (7 de setembre), La Flèche (18 de setembre), l’informe sobre la delegació Maxton publicat per Independent News (219 rue Saint-Denis, París) i el Pamflet de McGovern Terror in Spain. [Torna]





