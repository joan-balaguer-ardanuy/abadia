L’última carta de Companys és una història de ficció que planteja fets improbables i hipòtesis diferents. El primer d’aquests fets improbables és la màquina que permet viatjar a través del temps i modificar la història. El mosso d’esquadra Martí Llaneras rep l’encàrrec de rescatar Lluís Companys del castell de Montjuïc. L’encàrrec el fa l’ambiciosa vicepresidenta del govern, que vol aconseguir un cop d’efecte rescatant Companys i ensenyant-lo a la premsa i la ciutadania per l’11 de setembre. Per aconseguir-ho, se serveix d’un científic prestigiós. La transmigració , o viatge en el temps, no resulta perfecte, i dóna lloc a escenes realment surrealistes i hilarant en algun cas, i en d’altres, emotives. Finalment, aconsegueixen tornar en Companys viu a la Catalunya del 2015. El xoc per al president és brutal: no entén què ha passat, com hi ha gent de tantes races, etc. Resulta ser masclista, molt políticament incorrecte, etc., però triomfa mediàticament. Hi ha la història del pou de glaç, on hi podria haver l’or de la República, que només Companys sap on és, etc. Hi ha corrupció, xantatge, intrigues sexuals, etc. Hi ha molta acció, i tot i ser fantasiosa, resulta versemblant.





Toni Soler





L'última carta de Companys




ePUB v3.0

Calamanga 24.04.12





Títol original: L’última carta de Companys

Toni Soler, 2009

Edició digital: Calamanga (v1.0)

Segona edició: Tompopal (v2.0)

Tercera edició: EpubCat (v3.0)

ePUBCat base r1.3





Per la Júlia i en Martí,

pels quals el passat no vol dir res.





BARCELONA 2016


L’home del bigotet cendrós fumava a pipades curtes i compassades, amb un cert desfici, i escodrinyava el seu entorn —el marroquí amb poca feina, el iaio endormiscat a l’extrem de la barra, l’anciana de l’anorac llardós davant la tele— amb una mirada tèrbola i distant.

—Quines desferres… —va xiuxiuejar. I reia per sota el nas, mentre demanava a la cambrera equatoriana que li tornés a omplir el got.

—El millor de cada casa, presi… —va respondre ella, estirant el braç tatuat cap a la lleixa dels destil·lats.

Aquells companys de gresca, que veien passar de llarg la nit, com totes les nits anteriors, eren els clients devots del bar Comecocos. Sabien prou bé que, molt abans que arribessin a Barcelona, fins i tot molt abans que nasquessin en terres llunyanes, en general banyades pel sol, l’home del bigotet cendrós havia estat president de Catalunya. I no els treia el son.

—President? Quan?

—Tu ets idiota, Salmi —va interrompre la cambrera—. Que no veus les notícies? El senyor té més anys que tu i que la teva refotuda mare.

—Exacte. Que no veus les notícies, Salmi? —va repetir en Companys estúpidament.

—No sóc cap idiota, i no esmentis ma mare —va dir l’algerià, fent-se l’ofès—. El vaig veure a la tele, però em pensava que tot era una broma.

—Es una broma, una bona broma, sobretot per mi —va respondre el president, mig enriolat—. Aquí em tens, al cul d’un bar de merda (disculpa’m, xata, però és que aquest cau fa fàstic) mentre els meus néts ja s’han mort de vells.

—Això deu ser molt fort, presi —va dir la cambrera, mentre li premia amorosament el braç.

—No pateixis, Daisy, maca.

—Tracy. Es Tracy, a veure si s’ho aprèn.

—Quin recony de noms us poseu! A la meva època les cambreres es deien Conxita, Maria Mercè, Remedios o coses per l’estil. Si alguna es deia Tracy, és que era un paio. Per cert, tu no seràs…

Lluny d’ofendre’s, la Tracy va riure de gust.

—Ai, mi amor, la seva època queda molt lluny. Jo només fa vint anys que sóc a Barcelona.

—Per què vas venir? Què hi feu, tots aquests forasters, aquí?

—Ho diu com si el molestés.

—Sóc un home del segle passat. Una relíquia de color sèpia, amb maneres i amb valors de l’any de la picor. Però, permete’m, nena: m’he acostumat a tot, fins i tot que les dones tinguin càrrec i els mariques facin manetes pel carrer. Per tant, també puc tolerar que la meva ciutat sembli un mercat persa. Tira, tira…

—Doncs bé, vaig venir perquè aquí es guanyen diners més de pressa.

—I l’escola i els hospitals són gratis! —va afegir en Salmi—. A Algèria, una pulmonia et pot dur a l’altre barri!

En Companys va arronsar les espatlles en un gest d’incredulitat.

—La mare d’en Tano, si en Franco arriba a veure tot això ple de moros!

—No sigui racista, presi! Nosaltres ara som ciutadans, catalans com vostè.

—Més que jo, ben mirat; jo acabo d’arribar i encara no em situo… —ho deia amb un somriure, però el seu abatiment era encara més visible—. Au, morena, maca, omple’m el got, que xarruparé una mica, a veure si em cau el món a sobre.

—Però Barcelona és la seva ciutat, presi. Vostè era el president!

—Per mi és una ciutat nova. No hi reconec res. Ni la gent, ni els carrers, ni les menges, ni les rialles, ni els plors, ni la roba, ni el so ni la flaire. La meva gent va morir fa dècades. Allò que ens feia glatir, també. Sóc un foraster, un nouvingut…

—Animi’s, Barcelona és la ciutat dels nouvinguts! —va interrompre’l en Salmi, tustant-li l’esquena. Barcelona és bona si la bossa sona: els meus primers mots en català.

En Companys feia que no amb el cap.

—Em sembla que ja sé com se sent, presi —va dir-li ella—. Beuré amb vostè, si em deixa.

—Vinga.

La Tracy va omplir dos gotets de whisky, va alçar el seu, i va convidar en Salmi a brindar també amb la seva tassa de te.

—Pels nouvinguts! —va exclamar.

—I per les morenasses guapes! —va respondre el president. I va engolir el licor d’un glop, comptant que s’enduria avall la pena. Tot seguit, va mirar el rellotge amb els ulls plorosos: un quart de tres. En Martí Llaneras devia estar buscant-lo com un boig.

—L’esperen?

—Potser sí, potser no. M’és igual. Ara sóc lliure, saps? I he estat a la presó tants cops…

—Sí, amb els alemanys, ho vaig sentir a la tele, un dia que parlaven de vostè. Va lluitar a la guerra mundial, oi que sí?

—El meu cosí viu a Alemanya. Parla alemany! —va intervenir en Salmi.

—La guerra mundial no, collons. La guerra d’aquí, la nostra. Aquesta és la guerra que vaig perdre. Després, els alemanys em van detenir, em van engarjolar…, i en Franco m’havia d’afusellar, però just abans…, és a dir, molt de temps després…





PART I

HARLAN





1


El dia que en Martí Llaneras va decidir fer-se mosso d’esquadra, va ser el primer cop que va fer cas als pares. Fins aquell moment s’havia comportat com un adolescent que expressava amb fúria la seva singularitat, fins a extrems ridículs (la pizza, sempre sense mozzarella). Era, als dinou anys i mig, un bala perduda que no tenia criteri ni talent, però sí molt d’amor propi, producte d’una inseguretat malaltissa que li feia rebutjar el consell extern i, a la vegada, dubtar desesperadament de les seves decisions. Per tot plegat, durant l’institut va prendre determinis absurds, com ara fer-se de l’Espanyol, gastar-se tots els estalvis en una col·lecció d’insectes dissecats, i triar batxillerat científic; l’any següent, navegant en aquest oceà de contradiccions, es va matricular a primer de Veterinària, després a primer de Publicitat i finalment a primer d’Història; abans de tot això, el seu pare es va negar a pagar-li la matrícula d’una acadèmia de detectius privats que es deia El Lince. L’acadèmia estava en un segon primera d’una finca del carrer Enamorats, i el pare li deia que amb aquesta adreça el negoci no podia ser seriós.

Vés a saber si tot això era el primer símptoma d’una vocació sincera pel món de la investigació policíaca. A en Martí li agradaven les pel·lis de lladres i serenos, i tot sovint n’esbrinava el desenllaç (a més, el proclamava en veu alta per putejar la resta de la família). Al col·le no es pot dir que fos un busca-raons, però tampoc s’arronsava, més ben dit, quan hi havia hòsties solia trobar-s’hi al mig no se sap com; en part les atreia, en part hi anava ell, content de repartir una mica d’estopa —hi tenia traça— i també de rebre’n un xic, perquè els blaus i les ferides infligides pels companys d’escola són també un signe d’integració en el medi. Portar la cara assenyalada reforçava la seva identitat, era com dur tatuatges (de fet, de tatuatges també en duia: un escut de l’Espanyol al costat del cor, que es va fer quan la final de Copa del 2004, i que ara no li marxava de cap manera). Les ferides i els cops el feien tal com era, i en Martí volia ser algú.

Als vint-i-tres havia abandonat els estudis (estava a tercer d’Història contemporània) i no tenia amb prou feines vida social (l’Eli, la seva única nòvia, el va deixar sobtadament, a ell i a l’alcoholisme, per casar-se amb el fill d’un policia nacional). Feia nou mesos que mandrejava per casa, la mare li deia que s’hi floriria, si no feia alguna cosa, i el pare li va arribar a oferir de fer de grum al banc; proposta ridícula que ell va rebutjar orgullosament.

—De quin pa fem rosegons, noi —va exclamar el seu pare—. Busca una feina fixa, si pot ser de funcionari, i fot el camp de casa, que ja no tens edat.

I la mama:

—Home, Pere, el nano…

Però en Martí ja era al replà, després de clavar un sorollós cop de porta per demostrar l’emprenyada. I al carrer va respirar fondo, va mirar a banda i banda, com si estigués a punt d’iniciar un cicle nou a la seva vida, però no se li va acudir res ni enlloc on anar a deixar-se caure mort. Estava per girar cua i tornar a casa, però en aquell moment la senyora Fina del quiosc va deixar anar un xiscle gallinaci i tot seguit va veure un jove que arrossegava per terra una bossa de mà i, arrapada a ella, una dona d’uns cinquanta anys que l’estrebada havia desmanegat i despentinat del tot, i li havia conferit aquell aspecte trist de les dones madures arreglades quan deixen d’estar-ho.

—Lladres! Lladres! —va cridar la senyor Fina, i en Martí era davant seu, de manera que no va poder evadir-se de la situació sense semblar un covard. I era una llàstima, perquè hauria preferit ser un espectador de privilegi; volia veure fins on arribava el delinqüent arrossegant la senyora desarreglada i la seva bossa de mà. Però, en canvi, va abordar el xicot, que era llatinoamericà i li deia cabrón i pendejo, el va tombar d’un cop de puny i el va retenir a terra mentre la senyora desguitarrada s’incorporava penosament i abraçava la bossa de mà com si fos el seu fill. No se sap si va passar un minut o cinc, però es va sentir una sirena: la senyora Fina havia trucat als mossos.

El cotxe patrulla va frenar davant el quiosc i una parella d’agents, noi i noia, van anar cap a en Martí amb cara de pomes agres, fins al punt que la senyora Fina, per evitar malentesos, va dir:

—El lladregot és el que està de bocaterrosa.

En Martí va deixar anar el paio perquè els mossos se’n fessin càrrec; ell no el va mirar ni res, mentre entrava al cotxe emmanillat. Aleshores el mosso home, en lloc de donar-li les gràcies, el va advertir que no es fiqués en més embolics. Això i prou, i sense mirar-lo a la cara. I en Martí, lluny de sentir-se vexat, veient com lluïa el seu uniforme i el seu cotxe, i com se’l miraven la senyora Fina i la resta de veïnes, va decidir que aquella feina estava feta per a ell: intentaria ser mosso d’esquadra.

La tardor del 2012 ja feia nou anys que patrullava per Catalunya. En aquell decenni gens prodigiós, en Martí deixà enrere una dona farmacèutica, un fill i alguns deutes que el feien viure sempre al llindar dels números vermells. Les coses no rutllaven, ni per Catalunya ni per ell. En parlaven quotidianament els diaris. Parlaven de Catalunya, és clar, no pas d’en Martí (excepte aquell breu a l’Avui, l’estiu passat: Denuncien un mosso per abús d’autoritat a Sant Adrià). De Catalunya, en deien el següent: que el país ja no era el que havia estat, que el govern hibernava, que ningú no afrontava la terrible crisi econòmica, i que es palpava un ambient de desil·lusió col·lectiva, la qual cosa nodria el pessimisme genètic dels catalans i el menyspreu de les seves elits.

Al mosso Martí, lacai armat del poder democràtic, tant se li’n fotia. I tampoc no sabia molt bé què fer amb la seva vida. De vegades li semblava que havia nascut per fer de guripa. No tenia por, responia amb fredor i eficàcia en els moments difícils, i a més tenia un cert instint per anticipar-se al perill. Per desgràcia, aquestes virtuts es veien matisades per un temperament variable i una fúria soterrada que apareixia en els moments més insospitats, en forma d’agressió, autisme o bromes sense solta ni volta. Sobretot des del divorci (havia estat un divorci lleig). Per aquest motiu, l’expedient d’en Martí estava ben farcit de medalles i elogis, però també de sancions i amenaces d’acomiadament.

El pitjor va ser aquell estiu, quan el conseller d’Interior, en Romà Celades, va passar revista a la seva brigada; en Martí, en posició de ferms a la primera fila, va fingir un desmai, i quan el conseller, perseguit pels micros i els fotògrafs, s’hi va acostar per interessar-s’hi, ell, entre esbufecs i sospirs, li va dir que n’estava enamorat i que els nervis de veure’l de prop l’havien traït. Ho va fer sense pensar, per cridar l’atenció, o per veure què passava; amb una total i estúpida inconsciència. Per sort, o per desgràcia, no li va passar res, a part de la preceptiva multa. Tot i els precs del conseller, els seus superiors no van voler prescindir del seu agent més hàbil i agosarat. Però, això sí, el van fer comparèixer davant la comissió de disciplina, i li van deixar clar que amb aquesta actitud, tota possibilitat d’ascens professional quedava descartada. La resposta d’en Martí va ser aquesta:

—Però saben si, finalment, el conseller m’estima?

El 12 de setembre del 2012 feia tot just vuit mesos que la Maria del Mar Ballesta era vicepresidenta de la Generalitat. Hi havia accedit com una de les líders independents de la coalició heterogènia que havia guanyat les últimes eleccions per una folgada majoria. Sobre la taula del seu despatx hi havia tot de carpetes amb expedients, un ordinador portàtil apagat, un cendrer de terrissa dels alevins de la U.E. Sant Andreu (ple de clips), una foto de la seva mare, una altra d’en Ron saltant a la piscina, un parell de volums de la memòria del Fons Monetari Internacional i un got amb una aspirina efervescent: aquell matí el dia estava encapotat i la vicepresidenta tenia migranya. Li costava molt retenir els comentaris de la seva cap de gabinet:

—El xicot té seixanta-dos anys i en fa vint-i-vuit que era a la NASA. Va estudiar astrofísica a Chicago i per aquí no se li veia el pèl des que va marxar, però sembla que és un nacionalista convençut. I diu que ens hauria votat. Que fort, no?

—Et sembla fort que ens volgués votar, Rhimou? —va replicar la Ballesta, amb un somriure glaçat.

—No vull dir això. Vull dir que és fort que sigui tan de la ceba, després de mitja vida a Amèrica, pensant només en estels i constel·lacions.

—Ah, que potser vols dir que el patriotisme no és propi d’un científic que ha viatjat molt i que es dedica a observar l’univers?

—Vicepresidenta, estàs molt susceptible.

—El doctor Trueta era un gran científic, una ment universal, i sempre va estimar el seu país. També mentre excel·lia a Oxford.

—Pren-te l’aspirina, au… Li dic que passi, al cervell pri-vilegiat?

—Un moment. Es diu Joaquim…?

—Blat.

—Joaquim Blat. I no sabem per què és aquí?

—Diu que és confidencial, que només vol parlar amb tu. No t’hauries de posar la jaqueta? Amb aquesta brusa tan llampant sembla que estiguis en flames.

La Rhimou sempre s’entestava a fer-li d’assessora d’imatge.

—Au vés, vés… —va fer la Ballesta, amb un ràpid cop de cabells. Després va apressar-se a llegir l’informe que la seva subordinada li havia preparat, i que començava dient:



Joaquim Blat (Terrassa, 1950), director del Marshall Space Flight Center de la NASA, amb seu a Huntsville (Alabama), catedràtic d*astrqfisica a Chicago (…), solter (…), té el seu blog personal en català i angles, i en la pàgina d’inici hi apareix Vescut del Barca i la senyera onejant enmig de galàxies ignotes…

L’arribada a Catalunya d’en Joaquim Blat, després de vint-i-cinc anys a l’elit de la investigació aeroespacial, havia passat desapercebuda per tothom: exactament com ell desitjava. Ment brillant i imaginativa, repetidament esmentat en les últimes edicions del Scientific American (però sense cap foto), en Blat sorprenia els seus col·legues, no només per la seva agosarada revisió de la teoria de l’escuma quàntica, ni per l’estranya combinació de camisa hawaiana amb corbata de ratlles (que reservava per les escasses cites socials a què el convidaven), sinó també per la tossuderia amb què, entre axioma i axioma, prenent un cafè o jugant a dames, reivindicava l’existència i els drets de la nació catalana. Perquè en Blat, tot i viure entre Illinois i Alabama, tot i que el seu interès científic no tenia altres límits que els de l’univers conegut, era també un català enyorat, fill de l’exili republicà, a qui la distància havia exacerbat els sentiments patriòtics (amb una aguda deriva fut-bolera: quan el Barca jugava un partit important suspenia la classe). Tot i això, quan va dir als seus companys que tornava a Catalunya, a aquell petit bocí d’Europa del qual no havien sentit a parlar mai, aquests es van sentir força sorpresos: què hi pot fer, un astrofísic, a Barcelona? Un comiat de solter? Perquè altra cosa… Va ser tal l’astorament, que la divisió d’afers interns de la NASA el va estar vigilant durant unes quantes setmanes, per si de cas algun afer lleig s’ocultava sota tal dèria nacionalista. Però quan finalment van accedir al seu ordinador personal, en Quim Blat ja n’havia extret els 3.456.543 kilobytes d’un arxiu confidencial anomenat Projecte Harlan. I uns dies després s’enlairava en direcció a la terra promesa.

Quan en Martí es disposava a iniciar el quart i penúltim dia de l’enèsima sanció disciplinària, dos desconeguts van picar a la porta de casa seva.

—Sí? —va preguntar, després de mig obrir la porta, amb la balda posada.

—Martí Llaneras?

Eren dos homes, l’un ros, de mitjana edat; l’altre, més gran, que el seguia. En Martí no els havia vist mai. Fent una deducció apressada, els va relacionar amb algun antic detingut: potser amb els dos germans serbis que va enviar a la garjola per tràfic de drogues el 2008.

—En Martí no hi és —va mentir—. Es de vacances a Salou.

—Sabem que és vostè. Pot obrir la porta, sisplau?

—La veritat és que ara no em va bé. M’estava fent els engonals. O sigui que foteu el camp si no voleu que avisi els mossos d’esquadra. Vindran de seguida, eh? Tinc enchufe i…

Un fort espetec va fer callar en Martí i el va empènyer cap a la paret. D’una sola puntada de peu, el ros havia fet saltar la balda pels aires. La porta va quedar esbatanada i els dos estranys, amb les ulleres fosques posades, van envair el rebedor.

—Impressionant… Però no calia deixar-me sense porta, imbècil.

—Ho sento, però és que no tenim gaire temps —va dir el jove, amb exquisida cordialitat, però sense identificar-se—. Ens ha d’acompanyar. No li podem dir on ni per què, però li assegurem que si no s’hi resisteix tot anirà com una seda.

—D’acord. D’acord, sí… Vaig a posar-me un jersei… —va afegir en Martí, mentre marxava poc a poc cap a la seva habitació, on tenia guardada la semiautomàtica. Però abans d’obrir la tauleta de nit, va sentir un fort cop al clatell i va tenir temps de notar com el seu cos abraçava el terra amb un soroll sec.

Es va despertar ajagut en una sofà al bell mig d’una habitació opaca, escassament moblada. El primer que va notar va ser el contacte fred d’un mocador amarat d’aigua al front. Després va fixar la vista i se li aparegué una cara coneguda.

—Es troba bé?

Era la vicepresidenta Ballesta. Rossa, ulleres de pasta, llavis roig-incendi, barrocament maquillada i amb un aire de suficiència que li brollava dels ulls i d’uns llavis fins i permanentment premuts.

—Vaja, quin honor —va dir en Martí, amb un mig somriure frenat pel dolor al clatell. No havia parlat mai amb la vicepresidenta, només van coincidir a comissaria mesos abans, durant un acte protocol·lari.

—No sap el greu que em sap tot això. Però no podíem córrer cap risc.

—Veig que els rumors són certs.

—Quins rumors?

—Vostè és la Ballesta, ni més ni menys… A Interior es deia que vostè havia creat un nucli de seguretat que només responia davant seu. Com una, diguem-ne, central d’intel·ligència.

—Bé, central d’intel·ligència… això no és Amèrica, sap? Tenim pretensions més modestes. Es tracta d’un grup d’elit pensat per defensar els nostres interessos de manera… discreta.

—Ja, vol dir sense les limitacions legals dels mossos d’esquadra. I sense que ho sàpiga el president, potser?

—Diu que al departament d’Interior n’hi van parlar…

—Me’n va parlar un agent veterà. Algú que vostès van rebutjar, crec.

—Potser en recorda el nom.

—Potser sí, i potser no.

—Entesos.

La Mar Ballesta es va aixecar, i semblava disposada a anar al rovell de l’ou de la qüestió. En Martí va fer una ràpida ullada al seu voltant: a l’única porta de la sala, un agent barrava el pas, i el mirava amb severitat.

—Disculpi, vicepresidenta…

—Digui’m.

—Ja deu saber que no tenen cap dret a retenir-me. I que el primer que faré en sortir d’aquí és informar-ne els meus superiors.

—N’està segur? No s’ha ficat ja en prou embolics? —va respondre la Ballesta, somrient de manera satisfeta.

—No entenc què vol dir.

—Ho entén perfectament. El seu expedient és…, com l’hi diré…, divertidíssim. I en el seu cas, no són simples rumors… M’ho he passat molt bé llegint-lo.

—Vaja, ho celebro.

—Sé que ha tingut problemes. Però també sé que és un bon agent.

—Intenta ser la meva mare?

—Per descomptat que no. Necessita una mare?

—No sé ni tan sols què faig aquí.

La vicepresidenta va acostar-se a en Martí fins a fer-li notar el seu perfumat aroma corporal. El va mirar intensament durant uns instants, com si li volgués veure el cervell.

—Ha pensat quin horitzó desitja per Catalunya?

—Últimament no.

—El govern hi pensa constantment —va respondre ella, ignorant la ironia—. El govern vol que aquest sigui un país modern, lliure, respectat. Un país que esdevingui una referència. Un país del qual ens puguem sentir orgullosos.

En Martí va arrufar el nas. Polítics! Xerrameca de polítics! Ell tenia les seves idees, però molt rovellades. Els seus fracassos personals li servien de coartada per l’escepticisme. Feia anys que no se sentia d’esquerres ni de dretes. Qualsevol apel·lació als sentiments col·lectius el posava en guàrdia. Havia conegut l’administració prou de prop com per malfiar-se’n.

—Podria anar al gra, vicepresidenta? La política m’impacienta.

—Irritable, com diu l’informe —es va dir la Ballesta, mentre agafava un dossier de damunt la seva taula—. D’acord, sense preàmbuls: tenim una feina per vostè. Necessitem algú del seu perfil, algú sense por, disposat a esdevenir un pioner. Li asseguro que hi té molt a guanyar.

—Això ja ho decidiré jo, si no li importa. De què es tracta?

—Quan l’hi expliqui no s’ho creurà. Es millor que m’acompanyi.

—I si m’hi nego?

—En aquest cas, no podrem fer res per evitar la seva expulsió del cos. Ho sap, que és més fora que dins? —Això tant se me’n dóna.

—Segur? Jo crec que no: els deutes l’ofeguen. Quant fa que no passa la pensió a la seva exdona?

Feia cinc mesos. I encara bo que la Carla se’n compadia. Se’n compadia, o preferia no tenir-hi tractes. Com que ella sí que es guanyava bé la vida, a la farmàcia… Però tot plegat no impedia que en Martí se sentís com un drap brut i que cada cop li costés més demanar permís per veure el petit Oriol… L’últim cop que el va anar a visitar, el dia del seu tercer aniversari, l’havia mirat amb sorpresa, gairebé com a un estrany.

Tots aquests pensaments se li devien notar a la cara, perquè la Ballesta li va tustar afectuosament l’espatlla, mentre el convidava a sortir de la cambra. Ell se’n va apartar amb un gest brusc, ofès i emprenyat després que les misèries de la seva vida privada quedessin a la intempèrie de manera tan aspra.

Tres quarts d’hora després, en baixar del cotxe blindat de la vicepresidenta, un agent va retirar-li la bena dels ulls i en Martí va poder veure entre teranyines la silueta d’una antiga fàbrica abandonada. Ell no ho sabia, però es trobaven a la part sud del polígon industrial de Can Baliarda, a Sant Fost de Campsentelles, uns vint-i-cinc quilòmetres al nord de Barcelona.

—Per aquí, sisplau —va dir la vicepresidenta, que es fregava excitadament les mans—. Comprovarà que valia la pena venir.

Van accedir a una nau rectangular, desgavellada i buida, clivellada pels feixos de llum que entraven pels finestrals del sostre. Una porta lateral els va conduir a unes escales circulars que desembocaven en un petit vestíbul, des d’on s’accedia a un muntacàrregues. Hi van entrar, i un dels agents va prémer el botó que deia Nivell S5. Després d’un parsimònies descens, van topar amb l’entrada a una sala cuirassada.

A la porta, un home bru vestit amb una granota de color blau, sense distintius, va saludar marcialment el pas de la Mar Ballesta.

—Obri la porta, per favor.

—Enseguida, senyora vicepresidenta —va respondre l’agent, amb un marcat accent sud-americà. Ella se’l va tornar a mirar.

—Es… xilè, vostè?

—Peruano, senyora vicepresidenta. Però parlo català, i els meus f…

—Entesos, entesos —es va girar somrient cap a en Martí—. Ho veu? Aquesta gent és la força de Catalunya.

—Sens dubte —va respondre en Martí—. I a més, el ceviche està boníssim.

L’agent peruà va engrescar-se de cop:

—La meva mamita el fa molt bé, l’hauria de tastar, hi posa una mica de…

—Silenci! —va interrompre la vicepresidenta—. Està de servei, agent.

L’agent peruà va quadrar-se mentre en Martí, amb un gest de complicitat, li picava l’ullet. Tot seguit va entrar a la sala cuirassada, on es va veure agredit per un so intens i obsessiu, com el brunzit de moltes màquines escalfant-se alhora. A la sala, de seguida cridava l’atenció l’estampa heroica d’un home sol —un homenet, per ser exactes— enfrontat a un monstre metàl·lic, una baluerna imponent que devia pesar unes quantes tones i que, si s’havia de jutjar pel cablejat, els leds intermitents i els monitors digitals, contenia components d’alta tecnologia. Això és el que, si més no, va pensar en Martí, i no anava errat, tot i que enfront de la tècnica era un tipus força impressionable. Tot seguit va fixar-se en l’home, un ésser escanyolit, amb la cara prima i arrugada, cabells blancs esclafats sobre la part posterior del crani, i una bata que havia estat blanca, però que ara estava llardosa, plena de guixades i llànties de les menes més diverses. El científic seia embadalit davant la màquina, suportant la cara amb els dos punys, sense adonar-se de res del que l’envoltava.

—Observi aquest home —va xiuxiuejar la Ballesta—. Observi el geni en la seva plenitud. El seu cap és una batalla campal de xifres, percentatges, magnituds i proporcions. Res ni ningú no podrien distreure’l del seu objectiu. Es…

De sobte, en Joaquim Blat va alçar la mirada.

—Dispensin: el gol d’en Bakero, aquell de l’últim minut, contra el Kaiserlautern… allò era quarts de final o semis?

—Vuitens —es va avançar en Martí—. Vaja. Es del Barça?

—Com vostè, suposo.

—Sí, però no s’ho creurà: de jove vaig tenir una fase perica.

—No em digui!

Els dos homes van encaixar somrients. La vicepresidenta, relegada de sobte, es va plegar de braços.

—El futbol. Òbviament —va sospirar, amb cara de resignació.

Al cap d’un estimulant intercanvi de vivències futbolístiques, en Martí va pensar que era moment d’anar al gra.

—I així, per què m’han portat fins aquí?

—Ha vist quina meravella? —digué en Joaquim Blat, assenyalant la màquina.

En Martí havia observat que al bell mig de l’artefacte hi havia un receptacle cilíndric preparat per encabir-hi una persona adulta.

—No deuen voler que provi aquesta andròmina, suposo…

—Doncs sí —va respondre la Ballesta—, és exactament el que volem. I vostè també ho hauria de voler, l’hi asseguro. Es un privilegi.

—I perquè no hi puja vostè, vicepresidenta?

—Ella no tindria cap possibilitat —va interrompre en Joaquim Blat. Estem parlant d’una missió de risc, no l’hi nego. Però hem treballat molt per fer el viatge amb garanties.

En Martí es va impacientar de cop.

—Viatge? Missió? Això de què va? No en sé res, de vostè. Només que és del Barça i que es diu Joaquim… euh… Joaquim…

—Blat. No perdi els nervis. El neguit no l’ajudarà pas.

—El professor Blat és una eminència en el seu terreny. Ha deixat la NASA per desenvolupar amb nosaltres un projecte absolutament revolucionari. Una màquina que capgirarà els principis de la física. Fa dos anys que és aquí tancat per donar forma a aquesta bellesa que té davant dels nassos.

—La Harlan I. Ja està a punt per anar de viatge —va afegir el professor.

—Harlan? Aleshores es tracta d’un viatge pel temps, suposo.

—Veig que vostè també ha llegit Isaac Asimov.

—El final de l’eternitat. Però es tracta d’una novella, estimat. Ciència-ficció. Viatjar pel temps és impossible.

—Asimov no va ser a temps de conèixer les possibilitats de la física quàntica, aplicada a la tecnologia de la informació.

—Però el sentit comú ens diu que és impossible viatjar cap al passat.

—El que plantegem aquí no és un viatge a través del temps, sinó a través del multivers.

En Martí va mantenir un silenci escèptic.

—Si vol, l’hi resumiré —va dir el científic, iniciant un curt passeig al voltant de la taula—. La física quàntica es basa en la constatació que tota la matèria de l’univers està formada per partícules, capaces de coexistir, interactuar, o no fer-ho. D’acord?

—Suposo.

—Molt bé. Forçant l’aplicació d’aquesta teoria, un tal Hugh Everett va proclamar el 1957 que l’univers conegut també es divideix en partícules, dit d’una altra manera, només és un univers dins d’un nombre infinit d’universos que coexisteixen. Hi ha un univers en què Koeman marca el gol de Wembley, i un altre en què la pilota s’enclasta contra la barrera. Em segueix? Tots aquests universos formen el que s’anomena multivers. I no són simultanis. Es a dir, en un univers paral·lel, vostè acaba de néixer; en un altre, els seus besnéts moren en un accident; en un tercer, els seus besnéts sobreviuen a l’accident. Etcètera.

—Per tant, si ens desplacéssim per aquests universos paral·lels, podríem també moure’ns d’època.

—Podem fer-ho, efectivament. A través dels forats de cuc de l’espai-temps… Suposo que n’ha sentit a parlar, no?

—No. Forats del cul, diu?

El professor va restar mut i immòbil per dos segons. Després va aclarir-se la gola amb un gest greu.

—Bé, no intenti entendre-ho tot de cop. L’important és que podem intentar-ho. De fet… ja ho hem intentat.

—Com? —va interrompre la vicepresidenta.

—Calla un momentet, Mar…

—No se t’acudeixi fer-me callar.

Hi va haver un silenci incòmode, però no per en Blat.

—El que deia —va continuar—. Coneixem el camí i la manera de recorre’l.

—I com poden bellugar un ésser viu? No estem parlant d’energia, ni d’un feix de llum, sinó d’un cos humà com aquest…, amb ossos, greix, memòria…

—Són partícules! Informació.

—Informació?

—Sí, a una escala elevadíssima, però només és informació. Amb la tecnologia adient, es pot processar, comprimir… i transportar.

—Ja, entesos… No crec que el meu portàtil pogués fer tot això.

—No, només ho pot fer un ordinador quàntic, amb una potència inimaginable, capaç de traduir un ésser viu tridimensional en un feix d’electrons.

—No és una idea que em sedueixi… —va concloure, deduint que l’ésser viu del qual parlaven era ell mateix.

Es va alçar per caminar una mica, per pair tot el que acabava de veure i sentir. La Mar Ballesta va sortir de la sala, enfurismada: entre ella i en Quim Blat les coses no rutllaven. Ciència i política: aigua i oli. Sempre és així.

En segon terme, com si els prestés atenció, la silueta ovoide de la Harlan I apareixia als ulls d’en Martí com una amenaça i una temptació, tot alhora. Com un perill impossible d’evitar.

La conversa entre en Martí i la vicepresidenta va continuar en una sala adjacent, davant d’una tassa de cafè.

—Pensi-s’ho bé, pràcticament tindrà la vida resolta.

—Si és que sobrevisc.

—Sobreviurà. Prendrem totes les precaucions.

—No em digui. Però si ni tan sols sabia que havien començat les proves amb éssers vius!

—Tinc plena confiança en el professor Blat. El molt imbècil és un geni!

—Total, perquè en arribar a lloc em devori un dinosaure, o em peli un bandoler.

—I en tornar aquí es podrà oblidar del cos policial i dels seus superiors. Treballarà per nosaltres, només feines especials, les feines que mereix un agent d’elit. I amb un sou de… 200.000 euros anuals. Què me’n diu? Pensi en el seu fill!… Pensi en Catalunya!

—Catalunya?

La vicepresidenta es va treure les ulleres i va respirar fondo. Potser havia arribat l’hora d’explicar-li la resta.

—El nostre objectiu no és només científic. Aquest és un projecte estratègic nacional. Una operació que, a més de situar-nos a l’avantguarda del desenvolupament, ens pot ajudar a retrobar la dignitat com a poble.

—No li demana massa, a una simple excursió? En Blat m’ha dit que es tractaria d’una visita de metge, vist i no vist. I sense intervenir en el medi, per descomptat.

—En Joaquim Blat tampoc no ho sap tot…

En Martí va alçar la vista: la seva interlocutora somreia enigmàticament.

—Sóc política, Martí, i la política no es limita a contemplar la realitat… sigui present o passada.

—Vol… vol intervenir en el passat?

—Exacte.

—Calla que ho endevino: vol anar al 1714 i que guanyin els bons?

—Sé perfectament que no es poden modificar les línies mestres de la Història. Qualsevol intervenció podria tenir efectes inesperats en l’esdevenidor. Per això ens hem marcat un objectiu més modest en termes històrics, però dotat d’una gran força simbòlica… La seva missió, agent Martí Llaneras, serà una missió de rescat.

—Rescatar què? Rescatar qui?

—Rescatar el president Lluís Companys.

La nit del 14 d’octubre de 1940, Lluís Companys i Jover havia escoltat amb tota fredor la sentència que el condemnava a morir afusellat, pel delicte provat de rebelión militar. El president de la Generalitat no esperava altra cosa, i a més, estava convençut de poder afrontar aquesta última prova. A desgrat dels seus nombrosos defectes com a governant, en Companys era un home valent, que havia conegut la presó i les amenaces de mort des de ben jove, quan feia d’advocat de sindicalistes, i els pistolers a sou l’assetjaven pel carrer.

—No li puc pagar, però si no li importa acceptar aquest rellotge… —va dir en Companys a un emocionat Ramon de Colubí, el seu defensor, que s’havia esforçat inútilment per demanar la clemència del tribunal.

La sentència s’executaria a trenc d’alba. Havia estat una llarga nit pel reu de mort, una nit que transcorria lentament en un dels calabossos de la presó del castell de Montjuïc. Per ordre del comandant de la presó, José Urrutia, en Companys havia estat especialment ben tractat: tenia un llit, una taula amb cadira, vàter i lavabo. A la porta de la cel·la, dos joves soldats de lleva, catalans tots dos, vetllaven el president. Dos reclutes més feien guàrdia a l’exterior, davant de la finestra: formaven part d’un desplegament especial, decidit després que els militars descobrissin que algú enviava a en Companys missatges camuflats en el menjar. En aquests missatges, un altre pres republicà, en Jaume Fortuny, demanava al president que tingués fe perquè s’acostava «l’hora de la llibertat». El cert, però, és que el projecte de rescatar el president condemnat no havia superat la fase de les bones intencions.

En Companys no tenia cap dubte que estava consumint les seves últimes hores. Abans de la mitjanit li havien portat tot el que va demanar: paper per escriure cartes, tabac i una ampolla de conyac. A quarts de tres havien marxat les seves germanes, Ramona, Alba i Neus; en Companys els va entregar l’anell, la cartera i tres cartes: una per la seva filla Maria, resident a Mèxic; una altra per la seva segona esposa, Carme Ballester, exiliada a França; i una tercera que contenia el seu testament, dirigida al notari barceloní Ramon Faus.

—I aquesta altra? —li havia dit la Ramona, assenyalant un sobre tancat que romania sobre la taula de la cel·la.

—Això no és res. No pateixis. I ara, és millor que us en aneu.

En el moment del comiat, les germanes van omplir el presoner de petons i abraçades, mentre deixaven anar unes llàgrimes denses com la sang. Després van marxar, i en Companys, per primer cop, es va sentir trist i abatut; un calfred li baixava esquena avall, com un missatger de la mort que s’acostava. Però de seguida es va haver de refer, en veure que els dos soldats el miraven commoguts des del finestró de la porta.

—Vol alguna cosa més, president? —va dir el més gras, que era de les terres de Lleida com ell. L’altre, més jove i espantadís, el renyava:

—Xxxt! No li diguis així! Que vols que ens afusellin a nosaltres també?

—Té raó el xiquet, digue’m senyor Companys, i si pot ser en castellà. Ja veieu com les gasten, aquests… A mi tant me fa, però vosaltres sou joves i un dia haureu de refer aquest país.

—Ens sap molt greu tot això, president —li digué; i va afegir, en veu baixa:

—El meu pare el va votar sempre. Companys es va acostar a la porta.

—D’on ets, tu, nano?

—D’Agramunt.

—Bona terra. Bona xocolata. La mare me’n donava per berenar.

—A mi també. Cada dia.

—Cada dia? Això és estar de sort.

—Llàstima, la setmana passada en duia una rajola sencera.

—… però te la vas menjar tota. Ben fet… Escolta’m, Agramunt…

—Em dic Farrero, president.

—Molt bé, Farrero. M’has de fer un favor. Un últim favor. Podràs?

—El que sigui.

—Pren aquesta carta. Conté informació que només jo conec… i que no ha de conèixer ningú més que el seu destinatari, m’entens?

—Crec que sí, senyor.

—Molt bé. I ara escolta: l’hi has de lliurar en persona.

—En persona? —El jove soldat va mirar l’adreça—. Aquest senyor viu a França, veig…

—Només en persona. A casa seva. Ell t’ho recompensarà, no pateixis.

—Però jo… I si la faig arribar a la seva germana?

—No! A ella li vigilen el correu, n’estic segur.

—Es clar.

—Es molt important. Si no m’ho promets, no podré morir tranquil.

El soldat Farrero va veure a través dels barrots un parell d’ulls derrotats i tristos, aquella mirada melancòlica que en Companys havia exhibit fins i tot en temps millors.

—L’hi prometo, president. Ho faré, pot estar tranquil.

—Moltes gràcies. Es tot el que necessitava sentir. Quan el soldat Farrero va retrobar el seu company, semblava transportat per la responsabilitat.

—Què volia?

—No res, una altra ampolla de conyac… —va mentir, i es va posar instintivament la mà a la butxaca, per comprovar que el sobre no se li havia esmunyit. Després es va acostar a la finestra, i va veure com el silenci del pati d’armes es trencava pels udols d’un borratxo.

—En Medina s’ha tornat a engatar.

—Quin un, en Medina.

—Sort que n’hi ha un que l’ajuda, que si no, el veig dormint a la fresca.

—Qui és?

—No ho sé, no el reconec. Deu ser un dels nous… Un que encara no coneix en Medina.

El recluta Farrero va recordar que tenia pixera, i se’n va anar amb aire distret cap a les latrines.





2


La Mar Ballesta va deixar en Martí Llaneras allotjat en una de les cambres del complex industrial secret que, a falta de denominació oficial (el centre no existia oficialment, no figurava en cap document, no tenia assignat cap pressupost), era conegut com La Cova per part dels seus residents.

—No li faltarà de res. Deixi’s assessorar pel doctor Blat. I pensi, pensi detingudament tot el que li hem dit —li va recomanar en acomiadar-se.

—Sí, és clar, de fet hi he donat moltes voltes —va respondre en Martí—, i no acabo d’entendre per què vol veure en Companys aquí. Què pretén? Convertir-lo en una atracció de fira?

—Pretenc demostrar el poder de la tecnologia que ens ha estat confiada. I fer un cop d’efecte mediàtic, sí. Però també —va afegir, afectada— amb un profund sentit de reparació històrica.

—I els calés? Això deu costar un ull de la cara. La vicepresidenta va mirar el seu rellotge distretament.

—M’esperen a Palau. Espero que hi reflexioni.

—I si me’n vull anar? —va demanar en Martí.

—Podrà marxar d’aquí a uns dies, l’hi prometo. Però no permetré que ens digui que no a la lleugera.

«No permetré que diguis que no, i punt!», va pensar immediatament després. Certament, la vicepresidenta no tenia més candidats per al primer vol tripulat de la Harlan I. En Martí tenia el perfil ideal: audaç, temerari, amb l’aigua al coll. I deixar que fugis d’estudi i fes vida normal a l’exterior, amb la temptació de divulgar un secret de tal magnitud, era un risc inassumible.

La Mar Ballesta s’estimava massa la seva carrera per engegar-ho tot a rodar. I això que era una política de vocació tardana; abans, havia estat una brillant advocada, la més competitiva dins d’un bufet londinenc expert en dret internacional. Des d’allà (primer a l’oficina central de Leadenhall Street, i després a la sucursal de Barcelona) s’havia afartat de revisar tractats diplomàtics, acords aranzelaris i fins i tot avantprojectes de constitució per a països subdesenvolupats. Podia presumir de no rebutjar mai un encàrrec difícil, i a sobre ho feia amb decisió i un esmolat sentit de l’humor, sense deixar-se empipar per escrúpols del que solia anomenar ètica de saló. Era astuta i sentia una certa fascinació per la cosa pública, la façana i els lluentons. Per això la política la va entabanar amb una certa facilitat, un cop va arribar als cinquanta anys amb la vida resolta i els fills emancipats (excepte en Ron, de dotze anys, que va aparèixer per sorpresa quan el seu matrimoni amb el cirurgià gal·lès Ronald Giggs ja feia aigües pertot arreu).

No cal dir que, molt abans que la Mar es plantegés el salt a la política, tots els partits catalans se la rifaven: dona, de currículum aparentment net, professionalment sòlida i amb ambició… Una autèntica joia! A més era decidida, no li feien por els flaixos, la càmera estimava els seus ulls verds sempre humits, i fins i tot el seu simpàtic sobrepès. El seu atractiu era indiscutible, però no es podia detallar en una llista d’ingredients, per bé que molts homes s’esveraven amb la Ballesta simplement perquè feia cara de gaudir del sexe. No s’equivocaven. Especialment en els últims deu anys.

Per si tot això fos poc, la senyora era catalanista de fets i de tradició —el seu avi havia estat regidor republicà a Mataró, i els seus pares van participar a la Caputxinada—, per tant no és estrany que el nom de Mar Ballesta esdevingués una prioritat pels impulsors de la coalició Reagrupament Democràtic (RD), que van concórrer i finalment guanyar les eleccions al Parlament de l’any 2012.

La Mar Ballesta no es va presentar als comicis. Li van oferir el número dos per Barcelona, just darrere del candidat a president, però ella, per bé que demòcrata, se sentia incòmoda sotmetent-se al judici de la gent normal. La veritat és que s’ho podia permetre: sabia que, igualment, l’anirien a buscar. I així va ser. Però es va perdre la celebració de la victòria. El Reagrupament va obtenir la primera majoria absoluta en vint anys; la primera des de Pujol. Les claus de l’èxit: un candidat senzill i carismàtic, l’excatedràtic Àngel Patino, ja jubilat, i sense experiència política (un handicap que, en aquella Catalunya desanimada, no era tal); un programa electoral basat en conceptes abstractes com ara eficàcia, orgull i solidaritat; i un ventall de noms i idees tan ampli, tan heterogeni, que qualsevol català podia sentir-s’hi representat per poc decebut que estigués de tots els governs anteriors, tan sectaris, flonjos, queixosos, inactius, i sobretot covards; els governs que havien fet de la Catalunya de 2012 un país apàtic i una mica fart d’ell mateix.

Davant l’astorament de socialistes, convergents i republicans, que es van haver d’estrènyer als bancs de l’oposició, el Reagrupament va agafar les regnes de la Generalitat amb un ímpetu inèdit, fent diagnòstics realistes, presentant plans quadriennals, marcant metes ambicioses però possibles, i afrontant amb naturalitat els seus embolics interns que, per altra banda, es van solucionar a primers de 2013 quan el president Patino, ja septagenari, va decidir cessar els consellers de l’ala més esquerrana i nomenar la Mar Ballesta —fins aleshores titular d’Economia— vicepresidenta única i portaveu del govern. Els diaris no van dubtar a parlar de maniobra successòria i es van preguntar quins horitzons marcaria la nova número dos, considerada la cara més audaç del govern.

En aquelles dates, en Joaquim Blat va arribar a Barcelona i va posar els seus coneixements, el projecte Harlan, a les mans de la Mar Ballesta. Inicialment, no cal dir-ho, a ella li va costar creure’s que aquell home trist i despentinat fos capaç de traslladar la matèria orgànica, després d’esmicolar-la en un nombre infinitesimal de partícules. Però tenia massa ganes que fos cert; va pensar que seria una estupidesa renunciar a una oportunitat així. Per tant, va aprofitar els seus contactes a Londres per assegurar-se de la solvència científica d’en Blat. En aquest punt, no hi havia res a dir: segons els informants, el seu home era una autèntica eminència. A la NASA es feien creus que hagués marxat sense donar cap explicació, i es lamentaven de no haver-li fet prou la gara-gara. (La CIA, per cert, continuava preguntant per ell, però un cop a Barcelona havien deixat de seguir-lo; semblava que estava net). Després, la vicepresidenta va fer la seva part de la feina, es va embrutar les sabates de fang, com solia dir: primer va crear una cèl·lula de seguretat i intel·ligència, que només responia davant d’ella; aquests agents d’elit serien el braç armat del seu projecte, els que en garantirien el secret i l’èxit. De tot plegat en va dir Programa d’Anàlisi Quàntica (PAQ); el nom va fer tanta fortuna que, poc després, els seus membres s’anomenaven a ells mateixos paquis.

Després, amb les dosis justes de saviesa, paciència i seducció, i fent ús de la seva experiència com a consultora internacional, la Mar Ballesta va convèncer divuit grups empresarials i financers de tot el món (la major part amb interessos econòmics i immobiliaris a Catalunya i a les Illes Balears) per formar un pool inversor que garantís la suficiència econòmica del projecte. No era una tasca fàcil: tot just començar, en Joaquim Blat i el seu reduït equip li havien presentat una comanda valorada en 10.000 milions d’euros, gairebé un terç del pressupost total de la Generalitat per l’any en curs. I en Joaquim Blat es permetia fer-hi broma: «I si rutlla, encara serà més car…».

Els divuit benefactors, com se’ls va conèixer de seguida, van mossegar l’ham després que Ballesta apel·lés per igual a la seva fe i a la seva butxaca. Es a dir, d’una banda, els va prometre uns beneficis astronòmics quan Harlan fos una realitat (això obria la porta a l’explotació comercial de l’enginy, cosa que en Joaquim Blat desaprovava, però amb la boca petita; veia encara lluny el moment en què la seva màquina revolucionaria el món del transport i les comunicacions). D’altra banda, els va oferir un guany més tangible, i més immediat, en forma d’exempcions fiscals, concessions a dit, requalificacions de terreny i subvencions a fons perdut. A l’amo de Kyoto Entertainment, per exemple, la Generalitat li va facilitar la instal·lació d’un parc temàtic a la Costa Brava, a preu regalat, i garantint per llei que cap altra instal·lació de lleure no li faria ombra «durant vint-i-cinc anys». L’alemanya Schultze, líder europea en infraestructures, va obtenir la renovació total del parc ferroviari català en quinze anys. El grup francobelga Medinfo va obtenir sense concurs previ les llicències pel primer grup de canals privats de televisió i internet d’àmbit català. Etcètera.

Degudament explicades com una aposta per la modernitat i la internacionalització (i sense dir ni piu del projecte Harlan), aquestes operacions van obtenir la conformitat de l’opinió pública catalana, que després d’una dècada d’ensopiment i vacil·lacions, agraïa que el govern fos decidit i tirés pel dret. Els grans grups periodístics catalans, que també eren presoners de l’espessa teranyina de favors, deutes, regals i amenaces de la vicepresidenta, també hi van ajudar força. A la Mar Ballesta no se li escapava res… Però havia posat el seu futur polític en mans d’un sol home, un solitari amant del futbol i la ciència, que vivia com un anacoreta a La Cova que ell mateix va crear fora de Barcelona, per donar a llum la seva creació més sorprenent i abassegadora.

—Ho sento, però avui no et toca, ho saps prou bé… —va dir la Carla amb tota la fredor de què va ser capaç, i sense deixar de mirar-lo als ulls. (Temps enrere, li costava mirar en Martí de fit a fit; els seus ulls esmolats li encantaven i la intimidaven tot alhora. Però feia anys que aquella fal·lera era poc més que un record).

—No em deixis a la porta, dona. Només em quedaré deu minuts —va suplicar ell, amb la rialleta més seductora que va poder intentar.

—L’Oriol ja és al llit.

—També volia parlar amb tu.

La Carla va torçar el llavi i va obrir la porta de bat a bat, per deixar passar el seu exmarit. El va seguir pel passadís i va reconèixer el seu caminar arrossegat, aquella desesma que, al cap i a la fi, no era tal. En Martí, mentrestant, passava revista a les fotos i les aquarel·les que durant un temps van ser també seves.

—Cafè sol?

—Millor un got d’aigua. Tinc la tensió alta. Per cert, no tindries pas…?

—Només amb recepta… pesat.

—Coi de farmacèutica.

La Carla li va atansar el got i la gerra, i va seure al seu costat.

—Com està el nano?

—Cada cop pregunta menys per tu.

—No cal que siguis tan diplomàtica, parla sense embuts.

—Es la veritat, Martí. Però està feliç. I a l’escola va bé.

—I tu?

—Prefereixo no parlar de mi. Per què has vingut?

En Martí sempre apareixia per algun motiu, normalment alguna cosa relacionada amb l’Oriol. Un cop van anar a petar al llit, però des d’aleshores no s’havien vist mai a soles. La Carla i en Martí no eren d’aquelles parelles que es reinventaven en amics després del divorci.

—No res, que potser seré fora un temps.

—Te’n vas?

—Coses de feina. No és segur, eh? Però és una missió important. Important, arriscada…, ben pagada.

—Ara no em diràs que ho fas per nosaltres.

—Una mica sí.

—Doncs no m’ho crec. No recordo l’última vegada que vas fer una cosa que no et vingués de gust. Amb mi, vaja.

—Vam tenir l’Oriol.

—Tot un detall, per part teva.

—No me’n penedeixo, però el vam tenir per tu. La Carla va somriure amb tristesa.

—Aquesta conversa no porta enlloc. Quan marxes?

—D’aquí a una setmana.

—Dissabte podràs veure l’Oriol. I ara…, tinc son, estic cansada. Ahir vaig fer guàrdia. T’importa si… te’n vas?

Una vegada més (i no n’aprenia), en Martí va sortir d’aquella casa amb pitjor ànim que en entrar-hi.

Un vestit jaqueta vermell, fent joc amb el pintallavis, aconseguia que la Mar Ballesta estigués especialment resplendent, fins i tot carismàtica, aquell matí. Per contrast, l’entrada en escena d’en Martí va resultar del tot lamentable.

—S’acaba de llevar? O és que està malalt?

—Totes dues coses… —va dir ell. Però mentia. Malalt? Ni de conya, però era millor això que no pas dir begut, ressacós, acabat, deprimit, brut i ple de dubtes. Així és com s’havia quedat després de passar per la seva antiga llar…, i després d’una dotzena de xatos de vodka, consumits amb tota precisió, un cada vint minuts, en una bodega de Sants on per entrar a partir de les dotze s’havia de picar tres cops sobre una porta metàl·lica. Alguns capítols de la nit van ser compartits amb l’Onofre (l’amo de la bodega) i el seu mosso bolivià, que a estones mortes passava una cocaïna de primera a tot el jovent del barri. En resum: els paquis que havien de portar-lo a La Cova per iniciar el programa d’entrenament van arribar a casa seva quan en Martí tot just maldava, emboirat, per treure’s les sabates.

—Suposo que no ha dormit prou, avui —va assenyalar la Ballesta—. Però s’haurà d’espavilar, el compte enrere ja està activat.

En aquell moment es va obrir la porta i van irrompre cent vuitanta-dos centímetres d’imponent presència femenina.

—Martí, li presento la caporal Marieke Van Halteren —va dir la Mar Ballesta.

—Ah: és de la Garrotxa? —va respondre ell, amb ironia.

—De Spakenburg —va intervenir ella, en perfecte català—, però la Garrotxa m’entusiasma. Coneix la Vall del Bac?

—Algú he detingut per allà, sí. I vostè és…?

—Ella és una de les policies més condecorades d’Europa —va interrompre la Ballesta—. I a més és doctora en física. Serà la seva guia cap a 1940, li haurà de fer cas en tot. L’entrenarà, el prepararà per la transmigració, el guiarà en el seu destí temporal…

—I em canviarà els bolquers.

—El que més convingui —va afegir l’holandesa, amb un gest més desafiant que divertit—. Del que es tracta és que la missió tingui èxit i que vostè torni viu.

—Aquest és l’ordre de prioritats?

—Es la mateixa prioritat, Martí —va dir la Ballesta—. I no es posi càustic. L’èxit depèn de la confiança.

—Confiem, doncs —i va obrir teatralment els braços en direcció a la Van Halteren—. Caporal, sóc tot seu.

—Si m’acompanya… Li ensenyaré la seva cambra mentre li explico el programa.

La Van Halteren duia la granota reglamentària dels paquis i els cabells rojos recollits en una senzilla cua de cavall; era la mena de sobrietat que en Martí adorava en les dones (en les dones que eren prou atractives per permetre-s’ho, és clar). Amb gran talent, la Marieke aparentava no saber res del seu atractiu. I en Martí, per aquest motiu, va decidir no refiar-se’n. En silenci i sense mirar-se van enfilar-se a un jeep amb el qual van arribar a una instal·lació adjacent a La Cova, uns antics dipòsits que no semblaven acollir cap mena de presència humana. Però en baixar al nivell inferior,* en Martí va topar amb una sala de control on homes i dones d’uniforme —els paquis— aparentaven una activitat febril.

—El control central. Des d’aquí farem el seguiment del teletransport —va dir la caporal, mentre saludava (en holandès) un dels seus subordinats.

—Moltes tulipes, veig per aquí… eh… el teu nom era?

—Marieke.

—Marieke?

—Sí, com la cançó d’en Jacques Brel.

—Ah, sí, la conec —va mentir.

—Només els meus col·laboradors més pròxims són holandesos. Però la resta són del país, alguns formats a l’Agència Espacial Europea.

En Martí es va preguntar com la Mar Ballesta havia aconseguit bastir aquell petit imperi sense que ningú a Catalunya se n’assabentés. La seva curiositat va incrementar-se a mesura que s’endinsava per les instal·lacions del PAQ. Ara ho començava a veure clar, tot plegat anava de veres.

Finalment, al final d’un llarg passadís emmoquetat, es van plantar a la que seria la seva llar en els següents dies: una cambra d’una sola peça, amb cuina, sala d’estar i dormitori.

—Espero que hi estigui còmode, perquè no podrà sortir d’aquí sota cap concepte. Raons de seguretat, suposo que ho entén… —En Martí no va contestar, intentava engegar la tele—. Li serviran l’esmorzar a les set del matí, i el sopar a dos quarts de nou del vespre. Dinarà amb la resta de l’equip, a dos quarts de dues a la cantina.

—I la bugada?

—Vestirà només l’uniforme de paqui. En té quatre a l’armari.

—Aquest blau marí és molt afavoridor.

—M’alegro que ho pensi. A nosaltres ha acabat per cansar-nos… —va somriure la Van Halteren, mentre extreia un paper de la seva carpeta—. Tingui, aquest és el seu programa. Si té algun dubte…



PROGRAMA D’ENTRENAMENT PAQ:

8.00 Gimnàs.

9.00 Estiraments.

9.30 Xerrada tècnica.

11.00 Descans.

11.30 Simulació.

13.30 Dinar.

14.30 Descans.

16.00 Xerrada tècnica.

17.30 Proves de resistència.

18.30 Teràpia.

19.30 Descans.

20.30 Sopar.



—Tot correcte?

—Sí… Bé: el descans, en què consisteix? Vull dir, hi ha cinema, sala de bitlles, un bar on confraternitzar amb les… paquis?

—Si compleix el programa correctament, no tindrà gaire esma per diversions. I les paquis, com els paquis, no li faran ni cas: vostè és aquí en missió secreta i tothom té ordres de no molestar-lo.

—Jo em pensava que tots estàvem en missió secreta.

—El PAQ és un secret, però la seva missió és un secret també per al PAQ. Només dotze persones, a més de la vicepresidenta i jo mateixa, en coneixem tots els detalls.

En Martí va tornar a repassar el programa.

—La teràpia, doncs?

—No res, una mica de xerrameca amb un psicòleg que intentarà saber el màxim de vostè i del seu temperament, de cara a preveure les seves reaccions.

—Millor que no li ensenyin l’informe que em van fer els meus superiors. Es… D’això… —va fer un gest amb la mà, com d’espantar mosques—, molt poc imparcial.

—El seu informe? Se’l coneix amb tot detall, com es pot imaginar. Sabíem a què ens exposàvem, quan el vam triar a vostè. Bé, me n’he d’anar…

—Un moment. Les xerrades tècniques?

—La del matí és científica. La de la tarda és d’història. Bé ha de saber on es dirigeix… i quan s’hi dirigeix. I ara —va consultar el rellotge— el deixo sol. A les vuit menys set vindran a buscar-lo per iniciar el programa.

—Les vuit menys set?

La setmana se li va fer eterna. Sis dies d’enclaustrament, amb un horari estricte i sense cap altre contacte que els professors i els monitors del PAQ (que tenien instruccions de mostrar-se freds, respectuosos i professionals), tot plegat no s’esqueia amb la naturalesa d’en Martí; l’ensopia i l’irritava alhora. Tant enyorava la solitud com la companyia, perquè en aquella situació no estava mai sol ni acompanyat del tot.

Del programa establert, el que més li agradava eren les ses-sions físiques del matí, que el relaxaven i el conduïen a una dutxa reparadora. Després, tot empitjorava. Les sessions de teràpia eren d’allò més previsibles: per no parlar del que no volia, en Martí acabava referint-se a la mort dels seus pares, un caramel massa temptador per a un psicoanalista. Les proves de simulació eren útils però fatigoses; transcorrien davant d’un ordinador que reproduïa en tres dimensions l’itinerari a seguir dins del recinte de Montjuïc. Pel que fa a la xerrada històrica, no era tal: en Martí va ser conduït a una sala de projeccions, on cada dia va veure un documental de quaranta minuts sobre la Catalunya de 1940 (dilluns: el context polític; dimarts: la presó de Montjuïc; dimecres: perfil biogràfic de Lluís Companys; dijous: usos i costums de l’època). El divendres, finalment, en Martí va poder resoldre dubtes davant d’una especialista en història contemporània de Catalunya.

—Em dic Roser Jiménez —li va dir en entrar a la sala. Era alta i prima, amb els cabells esbullats i un vestit sense costures que evocava un passat hippie. En Martí estava de mal humor (des de dimecres), però no tant com per esquivar el fet que la profe no duia sostenidors.

—Bon dia —li va dir ell d’entrada—, però no tinc cap dubte per plantejar-li.

—Que presumptuós, no?

—Escolti, no penso fer-hi vida, al 1940. Ja li he dit a l’holandès. Doni’m un plànol del castell i parlem de com podem arribar a la cel·la d’en Companys. La resta, perdoni, és fullaraca.

Sense perdre el somriure, la professora va deixar el seu cabàs i es va escarxofar al sofà.

—Fullaraca, sí, suposant que tot vagi bé. Però això potser seria pecar d’optimista.

—Optimista?

—Ei: no vull espantar-lo, eh? Però podria aparèixer en una coordenada incorrecta, o davant d’alguna presència humana inesperada. Podria haver de fugir. Podria veure’s obligat a romandre al seu destí més estona del previst. Podria haver de fer ús de la violència. Podria haver de fingir, amagar el seu origen. Continuo?

—Ja m’he empassat els documentals. N’he vist més en aquests cinc dies que en tot el meu cony de vida.

—Vostè mateix… —la Roser Jiménez es va alçar, disposada a marxar.

—Tot i que…

—Sí?

—Potser em podria explicar quatre coses més sobre en Companys. M’agrada saber amb qui viatjo.

—No va veure el documental de dimarts?

—Dimecres. Sí, però no em refereixo a la trajectòria política, sinó als trets del seu caràcter. Segui, sisplau.

La professora Jiménez va demostrar de seguida que no sentia cap especial simpatia envers la figura de Lluís Companys. Més enllà de la seva mort —que tutta una vita honora—, la trajectòria de l’expresident li semblava erràtica, convulsa, plena d’estirabots i de febleses.

—En Companys va ser un home insegur, que buscava massa sovint l’aprovació dels altres. Tenia poc a veure amb en Macià o en Tarradellas, en aquest sentit.

—He llegit que tenia un costat cràpula.

—Més d’un. El deu haver vist en fotos, sempre despentinat, sempre malgirbat, amb el mocador de bohemi penjant de la butxaca superior de l’americana. Era un bon vivant, li agradaven les dones i la diversió. Però això no li resta ni una engruna de compromís polític i social, eh?

—Però a casa seva eren gent de peles, oi?

—Sí, de la petita noblesa rural. Però ell va ser un obrerista convençut des que va ingressar a la universitat. Després, força després, es va fer catalanista.

—Com creu que me’l trobaré, a poques hores de la seva mort?

—Segons els testimonis, serè i tranquil. Fins i tot content, diuen alguns: per ell, el martiri era la manera de salvar el seu paper històric.

—I una merda.

—Pensi que eren altres temps. En Companys va veure la mort de prop moltes vegades. Va estar a la presó. Va veure com queien a trets els seus millors amics… No sentia, davant de la mort, el mateix que podríem sentir vostè i jo. Escolti això… —La Roser va rebuscar en el magma del seu cabàs, fins a extreure’n un plec d’apunts arrugats—. Aquí ho tinc: és la carta que va adreçar a la seva filla Maria, poc abans de l’execució…

La ploma estilogràfica estava com nova, sense rascades ni osques. En mirar-la, en Companys recordava emocionat el moment en què la seva segona esposa l’hi va regalar… Era la ploma amb què va firmar decrets i nomenaments, proclames, com la del 6 d’octubre, i projectes de llei… I en aquella nit tan fonda havia de servir per acomiadar-se de la seva filla.



«Filla meva, no ploris ni t’entristeixis. Pensa en el teu fill, i en el teu marit, i segueix amb optimisme el camí de la teva vida. Et deixo un nom net de tota mala intenció i voluntat [sic]; i moriré per Catalunya i per lo que ella representa. Serà una mort bella, de la que donaré gràcies a Déu, i dignificarà la meva humil persona».

El rellotge del pati d’armes va tocar dos quarts de cinc. S’acostava l’hora de l’execució. En Companys va fer una calada del cigarret i, relaxat, s’empassà un bon glop de conyac: Havia complert ja amb gairebé tot el que havia de fer. Havia vist i confortat les seves germanes, havia escrit a la seva filla, i només li restava posar en lloc segur el més important, allò que —si tot anava bé— li permetria morir tranquil, i ajudaria el poble català a sortir del pou, en un futur que tan de bo no fos lluny; en qualsevol cas, en seria massa per ell.

A les xerrades tècniques, en Joaquim Blat estabornia en Martí amb inacabables explicacions teòriques, que només interrompia per parlar del Barca (no tant del seu moment present com dels èxits del passat: el Dream Team i els anys de Ronaldinho i de Messi, les fogarades de talent de Bojan abans que marxés al Manchester per una carretada de calés).

En la sessió del dijous, després d’una nit d’insomni, en Martí estava a punt d’engegar-ho tot a rodar.

—Si tornes a dir «àcid nucleic» me’n vaig.

—Es com parlar de Wembley sense citar Koeman!

—Doncs ho sento, ja en tinc prou. No en caço ni una i m’estic posant nerviós.

—Estàs nerviós perquè només falten tres dies. Relaxa’t, home. Has de saber què et passarà, quan el procés comenci. Saps? Això de descompondre’s en partícules no és una cosa que passi cada dia.

—Em farà mal?

—Mmm… No és fàcil de saber. Depèn de la morfologia de cadascú, de la densitat muscular, de la predisposició al dolor…

—D’acord: em farà mal.

—Mirem una mica més enllà. Seràs un pioner, un Gagarin quàntic, no ho entens? Parlaran de tu a les enciclopèdies.

—Jo em pensava que aquesta era una missió secreta.

—Només de moment.

—Ben mirat, quan aparegui per aquí en Companys, serà impossible mantenir el secret. Ben al contrari, suposo que la jefa voldrà treure’n tot el rendiment possible.

En Joaquim Blat va obrir uns ulls grans com taronges.

—Què has dit?

—Què he dit quan?

—Què has dit d’en Companys?

En Martí va entendre de seguida que l’havia vessada. En Blat no en sabia res! Però no va tenir temps d’intentar esmenar l’error. Una veu més autoritària que la d’ells dos va interferir en la conversa.

—No ha dit res. Res de res —va retronar la caporal Van Halteren, rígida al llindar de la porta. En veure-la, en Quim va semblar sobtadament alterat.

—Sí, sí que ho ha dit, Marieke. Ha dit «quan aparegui per aquí en Companys» —i en dir-ho, de seguida va buscar la confirmació d’en Martí; però aquest va preferir romandre impertèrrit.

—Em sembla que m’he perdut alguna cosa… Oi, Martí?

—No, no s’ha perdut res —va insistir la Marieke—. En Martí no es referia a en Companys, sinó al seu company, la persona que l’acompanyarà després de la transmigració.

Era una mentida tan tronada que en Martí va haver d’abaixar el cap per no riure. Però davant seu, en Joaquim Blat començava a semblar fora de si.

—Penseu portar Lluís Companys cap aquí? Es una barbaritat! Correm un risc enorme! —Mantingui la calma, sisplau.

—Per això 1940… és clar. Però no saben a què s’enfronten! Qualsevol canvi en el passat, encara que només sigui… no ho sé, matar un mosquit, pot portar conseqüències imprevisibles!

L’holandesa no movia ni un múscul, tot i que per dins pensava que la situació podia sortir de mare. El professor es va dirigir a en Martí, buscant una mica de complicitat.

—Que no ho entens? Tots els fets estan encadenats. Si hi interferim… pot ser el final de tot!

—El final de tot? No pas per en Companys, no trobes? A ell no crec que li sembli malament, escapar del paredón.

—Us heu tornat bojos!

En Joaquim va sortir de l’aula amb pas decidit i un sorollós cop de porta. Aparentment tranquil·la, la Van Halteren va dirigir-se a un intèrfon situat a la paret de l’aula.

—Atenció, atenció. Tenim un E4, repeteixo. Tenim un E4. Queda del tot prohibit abandonar el recinte. Assegurin les sortides.

En Martí se’l mirava amb aire burleta.

—O sigui: l’inventor de la màquina no sap per què la farem servir?

—Les decisions les prenen els polítics —va respondre la Van Halteren—. El professor Blat està al servei del projecte, com vostè o com jo. Crear no és el mateix que administrar.

—Interessant teoria.

—Que tingui bon dia… I, per cert —va afegir, mirant-li fixament els ulls—, li he de recordar que està prohibit practicar el sexe amb el personal del PAQ. Ja sap per què ho dic.

Ho deia per la professora Jiménez, l’antiga hippie sense sostenidors.

—Ah, això… La noia es va emocionar després de llegir una carta d’en Companys a la seva filla. Jo només vaig mirar de con-solar-la… —va justificar-se en Martí, amb una rialleta de murri.

La veritat és que, amb la Jiménez, va fer molt més que això: va grapejar-la i va mossegar-li el coll fins a fer-la gemegar contingudament; llàstima que, tot seguit, va sonar el comunicador intern. Quina maleïda casualitat, va pensar en aquell moment en Martí… De sobte entenia que la seva cambra estava plena de càmeres de vigilància.

—No esperi que li rigui les gracietes, Martí. Si es torna a produir un incident com aquest, el faré arrestar.

I se’n va anar com aquell qui res, deixant en Martí amb una desagradable sensació de nuesa.

Havia arribat el gran dia, el Dia de Tots els Dies, en què el temps esdevindria una joguina a les mans de l’ésser humà. I el gran dia s’escolaria sense que en Joaquim Blat, el geni instigador del miracle, en pogués gaudir ni una mica. Pocs minuts després de l’incident de dijous, en Blat va ser detingut quan intentava abandonar La Cova, i, previ consentiment de la vicepresidenta (que va firmar l’ordre amb una evident, continguda incomoditat), va restar incomunicat en una cel·la per temps indefinit. Es tractava d’una flagrant il·legalitat, una més d’una llista llarga que enterbolia la gloriosa història de Harlan I, la porta catalana al multivers.

No es pot afirmar que la Mar Ballesta convisqués alegrement amb aquest seguit de maniobres irregulars, a les quals havia donat cobertura com a número dos del govern. Però no va dubtar mai sobre l’ordre de les seves prioritats. El projecte Harlan passava al davant de qualsevol consideració. Quant als llepafils que feia anys que li qüestionaven la metodologia, millor que no en sabessin res, de tot plegat. Començant pels membres del govern.

Cuirassada, doncs, i amb una determinació sense esquerdes, la Mar Ballesta va rebre en Martí Llaneras hores abans d’iniciar el seu periple. Aquest va comparèixer a la cita amb la seva habitual deixadesa, que camuflava una excitació muda i freda, un temor resignat, com el dels condemnats; un temor que ja no fa xisclar ni protestar. En Martí se sentia per moments com un xai a punt d’anar a l’escorxador. Però en d’altres moments era un viatger pel temps i l’agent que salvava Lluís Companys de la mort. Aquesta contradicció el feia continuar endavant, en els moments en què l’ànima semblava voler-li sortir per la boca.

—Es l’hora dels herois, Martí… —li va dir la Ballesta, convidant-lo a seure.

—Es l’hora de berenar, vicepresidenta. Almenys jo sóc de berenar d’hora.

—M’alegro que conservi el sentit de l’humor.

—Es pura autodefensa, estic aterrit.

—Cregui’m que l’entenc, però també l’envejo. A partir de demà el seu nom serà recordat al costat dels d’Ulisses, Magallanes, Neil Armstrong…

—El doctor Blat va citar Gagarin. Ell, en Blat, vull dir, no tindrà aquesta sort. Oi que no? No va ser bon minyó i l’holandesa el va haver de posar a ratlla.

—Martí… —La Ballesta va fer que no amb el cap.

—No, si ja sé de què va: política. Per la política cal sacrificar el que sigui. Es un mal, però és pel nostre bé. En Blat ja ens ha fet la maquineta del temps i ara és una nosa. Per tant, el deixem fora. Suposo que és el que em passarà a mi tot just torni a casa.

—Si pensa això, per què s’hi embarca?

—Puc no fer-ho?

La vicepresidenta va treure’s les ulleres i es va fregar els ulls lleument, per no fer-se malbé el maquillatge.

—Tornem a començar la conversa, d’acord? Això no va enlloc.

—Com vostè digui.

—Una missió secreta com aquesta no és fàcil de portar. Es d’una magnitud que ens depassa, sap? Tots cometem errors. Però li puc assegurar que un cop garantit l’èxit, les coses es posaran a lloc. També pel doctor Blat. I ara… parli’m del seu entrenament. Ha anat tot bé?

—Sí.

—L’han tractat bé?

—Sí; fins i tot he lligat. Bé, quasi.

—No vull saber-ne els detalls. Està a punt pel viatge?

—Només un pèl estabornit. Els efectes de la medicació…

—Els informes mèdics són excel·lents i el psicotècnic és millor del que esperàvem.

—Perfecte, perfecte.

—Ha repassat els detalls de la missió amb la Marieke? Té cap dubte?

—Sí. Puc dir-li a en Companys qui sóc i qui m’envia?

—Si vol… Però no el creurà. Això és indubtable. Tot i que, pel que m’han dit, s’enduu algunes proves per convence’l, oi?

—Una mica de material gràfic. Però no em saben dir si l’MP4 sobreviurà al trajecte.

—El més pràctic és que utilitzi el somnífer si pregunta massa. Tal com diu el protocol d’actuació.

En Martí va restar embadalit durant un parell de segons.

—Sap què? El 1940 és l’any que va néixer el meu pare.

—Ah.

—La seva mare havia mort en el part, i a ell el va criar el borratxo del meu avi amb l’ajuda, si es pot dir així, d’una de les seves amants, que a més feia el carrer al Xino. No era mala dona, però entre el meu pare i els clients la van rebentar abans de fer-ne quaranta-cinc.

La vicepresidenta començava a incomodar-se.

—El meu pare va ingressar en un orfenat als set anys. No va tornar a veure l’avi. Suposo que tot això va contribuir al seu desequilibri.

—Per què m’ho explica, tot això?

—Perquè, fixi’s quina pensada, se m’acut que podria aprofitar la meva visita al 1940 per salvar la vida a la meva àvia, donar-li una mare al meu pare, i estalviar-me (a mi i la meva mare) tots els disgustos derivats de conviure durant dècades amb un pertorbat.

—Martí…

—Però no ho faré, no es preocupi. Es massa tard per arreglar el passat i el present. No existeix el pretèrit perfecte. Ja se n’adonarà.





3


A les dotze en punt del diumenge 9 d’octubre de 2015 en Martí va ingressar a la sala cuirassada on tot just deu dies abans havia conegut en Joaquim Blat i la seva filla predilecta, la Harlan I. La portentosa andròmina presidia la sala com un tòtem, lluent i ferotge, ornada amb un bosc de circuits i de quadres de leds que espurnejaven amb desfici. A la part frontal, al costat de la portella octogonal, hi havia una placa identificativa; s’hi llegia Harlan I al costat d’una petita senyera. Cinc tècnics del PAQ completaven la posada al punt amb una calma del tot fingida. Per la megafonia se sentien les Variacions Goldberg, però ningú no s’encomanava de la seva cadència: l’equip sencer era un sac de nervis. Darrere un vidre blindat, tres homes amb bata blanca, controlats per la Marieke Van Halteren, repassaven dades i itineraris en una gran pantalla digital. El silenci ho deia gairebé tot.

En aquestes circumstàncies, l’arribada d’en Martí Llaneras va ser una benedicció per tots. En veure’l, tothom va substituir la gravetat del rostre per una expressió de sorpresa enriolada (de fet, un dels tècnics es va girar d’esquena, incapaç d’aguantar-se el riure).

—Què? Què passa? —va dir en Martí, emprenyat.

En aquell moment van esclatar les rialles. En Martí estava realment ridícul amb l’uniforme de soldat ras de l’exèrcit espanyol de terra, de la lleva de 1940. Era una caricatura ambulant: el casc li anava petit, els pantalons dins les botes li donaven un aire ridícul, el fusell reglamentari —un màuser 98 que duia penjat del muscle— li relliscava cada dos per tres. Almenys la jaqueta li anava a la mida, però no impedia que el conjunt fes més pena que por.

En arribar, la Mar Ballesta es va sentir obligada a fer callar els seus subordinats, tot i que en compartia l’estat d’ànim.

—Silenci, senyors, estem en una missió d’alt risc… Marieke, m’ho sembla a mi o aquest casc és massa petit?

—Sí, però no és cap problema. L’encarregada de vestuari afirma que en la primera postguerra l’exèrcit espanyol anava curt de material i no era estrany veure soldats amb peces que no eren de la seva mida.

—Ja, molt bé, però a mi m’està agafant mal de cap —va intervenir en Martí, traient-se el casc. En aquell moment, van tornar les rialles. I ni tan sols la vicepresidenta en va quedar al marge.

—I ara què? Què tinc?

En Martí havia passat per la perruqueria. Duia els cabells ben arranats al clatell. I la clenxa al mig, estil 1940, no l’afavoria gens ni mica.

—Aneu a pastar fang, colla de cretins!

—Per l’amor de Déu! —bramava la Ballesta—. Quina estampa! Sembla… sembla…

—Sí, sí, això tampoc no hauria de ser un problema —somrigué la Marieke—. La presència d’homosexuals a l’exèrcit espanyol el 1940 no està documentada, però tot fa pensar que…

Van tornar les riallades, i en Martí se’n va atipar en aquell precís moment. Creia que aquella tulipa mereixia un bon cop de culata als morros, però es va conformar amb llançar-li a la cara el seu te amb llimona.

—Klootzak! Maleït sigui! —va exclamar l’holandesa, mentre es fregava els ulls adolorits.

—Apa, ja la tens.

La Marieke es va refer i es disposava a agredir en Martí, però la vicepresidenta es va interposar entre tots dos.

—Quiets! Martí, això és intolerable!

—Un perfil psicològic difícil, ja ho deia l’informe, no? —va respondre a crits—. Què? Em quedo sense passatge?

—No, ni parlar-ne. L’operació començarà a la una en punt, com estava previst! I se’n guardarà prou de provocar cap problema, o serà la seva última missió, entesos?

En Martí va veure com la Marieke, enfurismada, sortia de la sala de control, i va pensar en totes les vegades que el seu mal geni li havia portat problemes. «Però s’ho mereixia», es va dir, finalment.

Quan faltaven deu minuts per la una, en Llaneras es trobava palplantat davant la portella que l’havia de conduir a 1940.

—Ets religiós? Tenim un capellà per si… —va començar a dir la Ballesta.

—No caldrà, gràcies.

Va penetrar a l’interior de la Harlan I i es va deixar fer mentre dos paquis l’immobilitzaven sobre una planxa metàl·lica. Un d’ells li va mesurar el pols al canell dret.

—Una mica accelerat, però és normal —va dir—. Creu que podem començar?

—Endavant —va respondre en Martí amb parsimònia; els sedants començaven a fer-li efecte.

—Notarà un pessigolleig estrany i…

—… i després una forta convulsió, sí, sí. Som-hi d’un cony de vegada.

Els paquis van abandonar la Harlan I. En Martí, amb el cap immobilitzat, només podia veure davant seu un calendari digital que assenyalava les 12:58 del dia 9 d’octubre de 2015. I a través d’una finestreta, va poder veure com la Marieke, amb una samarreta taronja gloriosament ajustada, entrava a la sala de comandament i intercanviava comentaris seriosos amb els seus subordinats. Després el va mirar amb odi. I en aquell moment va sentir la veu de la vicepresidenta a través del circuit intern.

—Martí, confiem en vostè. Compleixi fidelment la seva missió i tot anirà bé. L’esperem d’aquí a una hora, espero que acompanyat.

Efectivament, en Llaneras tenia la instrucció de configurar el seu retorn per a les 14.00 del mateix dia de la seva partença. Era el temps necessari perquè la Harlan I es reconfigurés i perquè l’equip es preparés per rebre’l de nou. Per ell, seria una hora ben llarga: una hora de setanta-cinc anys.

Les 12.59. Un minut per l’inici del procés. També van ser seixanta segons llarguíssims, suficients per encabir la por, la resignació, el penediment, el pànic a no tornar a veure l’Oriol sense haver-li dit tantes coses… «Carla, encara t’estimo, no, no és la por el que em fa dir-t’ho…». El darrer que en Martí va pensar abans de desaparèixer del 2015 sense deixar rastre, és que poques coses de la seva vida havien valgut la pena. Immediatament després, un pilot verd es va tornar vermell, un terrible so metàl·lic va ensenyorir-se de la Harlan I, i en Martí, massa tens tot i la forta dosi de sedants, va començar a notar com la seva sang bullia i com tot el seu sistema nerviós esdevenia dolorosament tangible. Després va notar una escalfor agradable durant un segon, però al segon següent ja se sentia en flames, i quan va intentar cridar va ser impossible, perquè era incapaç de notar-se la llengua, ni la gola, ni tan sols la boca, i va maldar per, si més no, fixar la mirada, però davant seu les parets metàl·liques de la Harlan s’havien liquat, i ara només percebia un seguit de formes que esclataven i es recomponien sobre un fons d’un blanc increïblement intens; a partir d’aquell moment li va ser impossible reconèixer res del seu entorn, ni tan sols res del que ell mateix havia estat uns segons enrere, és a dir, un ésser viu basat en el carboni. No hi havia matèria ni distància, no hi havia dalt ni baix, ni velocitat ni formes estàtiques. No hi havia res, però a la vegada tot fluïa i tot estava a punt de succeir, o de deixar de fer-ho. Si hagués pogut pensar, en Martí hauria conclòs que s’havia fos en un univers immaterial.

La porta blindada de la cel·la on en Joaquim Blat pesava figues es va obrir amb un gran estrèpit, i la vicepresidenta va irrompre amb l’excitació escrita a la cara.

—Ja està.

—Ho heu fet? —va preguntar en Quim, alçant-se del llit.

—Sí.

—Amb èxit?

—Creiem que sí.

Durant una centèsima de segon, en Quim se’n va alegrar. Però va evitar que la Ballesta se n’adonés.

—Tant és —li va respondre secament—. L’experiment acabarà en desastre. Sort que serà sense el meu vistiplau.

—Està tot sota control, t’ho he dit cinquanta vegades.

—Hi ha coses que ni tan sols tu pots controlar. Com pots estar segura que en Llaneras no farà un disbarat? Qualsevol incident, una casualitat, un mal pas… tindrà un reflex al present. I no saps de quin reflex es tracta.

—Sé perfectament cada pas que farà en Martí. D’altra banda…

—Sí?

—Què notarem quan…?

En Joaquim Blat va fer algunes passes en direcció a la finestra, i va sospirar fondo.

—Quan què? Quan el multivers canviï?

—Exacte.

—No ho podem saber. No hi ha experiència prèvia. Però ho podem imaginar… A veure: pensa en un arxiu de text, d’acord? Un informe al teu ordinador. Pensa que hi vols fer un canvi. Inserir-hi una fotografia, per exemple.

—Entesos.

—Control X, control V. La fotografia ja és dins de l’arxiu. Però l’arxiu no resta intacte. El text es ressitua, algun paràgraf salta de pàgina, el total ocupa més espai. Durant uns segons, el teu arxiu de text fa una mica de pampallugues, a la pantalla hi apareix un rellotget, i al final és el mateix arxiu que tenies, però modificat i reordenat per la inclusió d’una dada nova, en aquest cas la fotografia. Seria una cosa així.

—Però ara no parlem d’una foto en un arxiu de text, parlem d’operar un canvi minúscul en el curs de la història universal.

—Potser no serà tan minúscul, ja t’he dit que les conseqüències són inabastables. Però en principi hem de pensar que sí, que serà un canvi modest i que la reordenació serà amb prou feines perceptible.

—Com ara…

—Una petita vibració, un alentiment momentani del temps, jo què sé. Et preocupa?

La Ballesta va alçar-se per marxar.

—Em preocupa haver d’esperar fins al retorn d’en Martí per saber si la missió ha tingut èxit.

—Això rai: estem parlant d’història. Consulta-ho als llibres… Els llibres d’història hauran de reflectir els canvis de manera immediata. Davant dels teus nassos, potser. Però t’hauries de fer una pregunta…

—Quina?

—Com rebreu el president màrtir, si quan arribi haurà deixat de ser-ho?

El va despertar un brunzit a dins del cap, un formigueig general i un desagradable regust de sang a la gola resseca. Sense saber si havia passat una dècima de segon o bé una vida sencera, en Llaneras va notar com si el seu cervell s’hagués inflat i pressionés el crani fins a esquerdar-lo. Va mirar d’obrir les parpelles, que li pesaven com si fossin de plom; tot seguit, la seva mà esquerra, encarcarada, es va moure molt lentament fins a fregar-li la cara; en aquell moment es va adonar del doll de sang que li rajava del nas. Pel que feia a la resta del cos, semblava que tot rutllava bé.

Uns segons després va ser capaç d’enfocar la mirada. Només va veure un tros de sostre amb voltes, i al costat un tros de cel opac, de tinta, un cel sense lluna ni estels, sense consol per als condemnats. En girar la cara, va veure el seu cos estirat a terra, a pocs centímetres del mur que envoltava el pati d’armes del castell de Montjuïc. Feia fresca. Se sentien llunyanes cantúries de borratxo. Era una nit ordinària, una nit de qualsevol època.

Era a l’extrem nord-oest del pati, sota un porxo, i a uns cinquanta metres de la porta d’accés als calabossos, on tres soldats —en aparença mig endormiscats— feien guàrdia. Al seu damunt, hi havia quatre finestres barrades; la més propera a la muralla, l’única on s’hi veia llum, era la d’en Companys.

En Martí era conscient que no tenia temps d’exclamar-se per l’èxit del seu viatge: li calia amagar-se abans que algú el veiés tombat per terra i el cosís a preguntes. Va girar el cap, doncs, i va veure al seu darrere, tot just a uns metres, un petit magatzem sense porta; tal com preveia el pla, s’hi va encabir reptant amb tot el sigil de què va ser capaç. En les proves de simulació, havia pretès irrompre directament allà, a cobert; però els tècnics ho trobaven massa arriscat. La transmigració era una operació de precisió, calia calcular el punt exacte d’aterratge amb unes coordenades d’espai traçades al mil·límetre; un error de centèsimes podria provocar que el subjecte es recompongués en un indret ocupat per un mur, un arbre, o qualsevol mena d’objecte sòlid, i el resultat seria fatal. Per això es va optar per fer aterrar en Martí en un espai obert, que no era zona de pas, tot i assumint el risc de ser vist immediatament (per bé que l’hora de destí, les 4 h. 45’ 00" de la matinada del 15 d’octubre de 1940, feia preveure que el pati del castell estaria desert). Ell hi va estar d’acord, però va suggerir que la nova posició d’arribada fos en un extrem del pati, sota els porxos, i al costat d’un petit magatzem de material que —segons havien contrastat els experts— el 1940 era sempre obert i poc concorregut de nit.

Va sentir una veu. Algú que cantussejava de manera vacil·lant i sincopada: era un soldat borratxo que sortia de la cantina, a només uns vint metres. Reptant cap enrere com un cranc, en Martí va entrar al petit magatzem i es va arraulir contra la paret. El soldat borratxo s’havia aturat a uns pocs metres, i semblava tenir arcades. En Martí ja havia pres consciència del seu destí temporal i la seva excitació era del tot descriptible. Immediatament va repassar el seu equip, que es limitava a un plànol del castell a la butxaca superior dreta, un reproductor MP4, el transmigrador portàtil amagat a la part superior de la cartutxera, dotze xeringues de morfina i la seva arma reglamentària amb silenciador (a més del fusell). Va treure a la llum el transmigrador, per assegurar-se que funcionava correctament: era el seu salconduit per tornar a casa. El dispositiu era quadrat, pla i tan senzill que semblava un portacigarrets dels d’abans. Però en passar-li el polze per damunt, en Martí va poder activar una pantalla tàctil dividida en quadrants: els dos de l’esquerra mostraven les coordenades d’espai i l’hora exacta en el punt on es trobava; en els de la dreta hi apareixia el lloc i l’hora del destí. Aquests darrers estaven configurats des de l’inici de la missió i no es podien modificar manualment. Per tant, en Martí només havia de prémer un dels dos botons vermells que hi havia al centre de la pantalla, el que duia el rètol de back (i assegurar-se d’estar en contacte amb el transmigrador), per tal de tornar a casa de forma immediata i sense deixar rastre.

El dispositiu assenyalava que eren les 4.49 del dia 15 d’octubre de 1940. La seva posició sobre la superfície terrestre era 410 21’ 49.832" latitud nord, 2° 09’ 57.685" altitud est. En Llaneras només disposava de cinquanta-cinc minuts per dur a terme la seva missió, ja que Lluís Companys seria convidat a abandonar la seva cel·la a les 5.45, per tal de ser executat a les 6.00 en punt (en cas que hi hagués prou llum, com així va ser).

Potser van ser les presses, justament, la causa de tot. El cas és que, en posar-se dret per travessar el pati d’armes, en Martí va provocar un accident inesperat. Jugant jugant amb el forrellat, se li va acabar disparant el màuser. Tota una imprudència, tenint en compte que l’home del futur es trobava en un magatzem ple de… munició.

—Hòstia puta!

—Qui em va parir!

Dos soldats que feien guàrdia a la porta de la cel·la d’en Companys es van dreçar precipitadament en sentir l’espetec i en veure com el sostre de l’armeria saltava enlaire.

—I guaita! N’hi ha un que surt corrent! El malparit! —va exclamar el més jove, que parlava amb un fort accent d’Agramunt.

—Sembla un dels nostres… Serà millor que avisi els de dalt!

El recluta d’Agramunt, en Farrero, va córrer cap al despatx del cos de guàrdia, però el cert és que no feia falta avisar ningú, perquè l’explosió havia despertat tothom, reclutes, oficials i presoners. El seu son era prim, perquè qui més qui menys tenia al cap la condemna a mort d’en Companys i les seves possibles conseqüències. El comandant Urrutia, que aquella mateixa tarda havia anul·lat tots els permisos, va comparèixer en batí davant del cos de guàrdia al cap de dos minuts.

—¿Que coño ha pasado aquí?

—Una explosión en la armería, mi comandante.

El militar va arrugar les celles en un gest de preocupació.

—Esto es por lo de Companys, seguro.

Els dos soldats es van mirar amb inquietud. Feia dies que se sentien rumors que un grup de resistents podria intentar alliberar el president català, però ningú no els havia donat crèdit. Ara, semblava evident que s’equivocaven.

—¡Recluta, dé la alarma general! ¡Todos a sus puestos! ¡Llamen a capitania! ¡lnformen de que estamos siendo atacados!

Fet un sac de nervis, Farrero va treure un fil de veu per interrompre els crits del seu superior.

—Eeh… Mi comandante… La ejecución de Companys está prevista para dentro de cuarenta minutos.

—¡Suspéndanla! Hable con el cabo de guardia. ¡Nadie se moverá de su celda hasta nuevo aviso! ¡Quiero a dos hombres ante la celda de Companys, de inmediato!

En Farrero va sortir esperitat del despatx del comandant, pensant que la seva mare tenia raó: la feina de soldat no feia per a ell. Havia crescut en un carrer que de dia feia olor de torró i xocolata. No coneixia altres amics que els del poble, ni altres neguits que els del seu pare quan havia de vendre l’ordi a un preu massa baix. I des que vestia uniforme resava cada dia per no haver de prémer mai el gallet del seu fusell.

Mentre travessava rabent el pati d’armes, en direcció al despatx del caporal, es va palpar la butxaca superior de la seva jaqueta: l’última carta que li havia lliurat en Companys tot just dues hores abans continuava al seu lloc.

El 2015, vint minuts després que es produís la transmigració, la vicepresidenta Mar Ballesta seia al seu despatx amb una tensió continguda que li feia repicar els dits sobre la taula amb obsessiva reiteració. No podia deixar de mirar el llibre que, des d’aquell matí, presidia la seva taula de treball: una vella edició de La tràgica mort de Lluís Companys, de Joan Llarch. Si enlloc es podrien constatar els canvis derivats de la missió d’en Martí, era a les pàgines d’aquest assaig que revivia, fil per randa, les últimes hores del president a la presó de Montjuïc.

Van passar uns quants minuts. Tot d’una, la vicepresidenta va intuir quelcom. No ho hauria sabut definir. Una petita ona gasosa, una lleugera sensació de mareig, un vaivé breu i llunyà… Mirava el llibre tan fixament que, per un instant, li va semblar que es movia, que fimbrava. De primer va atribuir l’efecte als seus ulls fatigats; però després de treure’s i posar-se les ulleres, la visió de la vicepresidenta va recuperar tota la nitidesa. I el llibre continuava al seu lloc.

La Marieke Van Halteren va aparèixer al seu despatx esbufegant i amb els seus ulls blau clar oberts com taronges.

—Ho has notat, Mar? Vull dir, vicepresidenta?

—No. Ha passat?

—Sí, n’estem segurs. Fa tot just uns segons. Ha estat gairebé imperceptible, com preveia en Joaquim. Però els aparells de mesurament han detectat una petitíssima variació de la pressió atmosfèrica acompanyada d’una vibració d’un parell de centèsimes de segon: és una modificació temporal.

—Es deu haver notat a la resta del món?

—Només allà on hi ha aparells de gran precisió, i sempre que s’hi estigui molt atent… Difícilment, vaja.

La vicepresidenta estava tan excitada que es va haver d’alçar. Es va col·locar bé les ulleres i va somriure tímidament.

—Bé, Marieke, ja està. Hem canviat la història. Hem salvat en Companys.

—Esperem que sí, vicepresidenta.

Tot d’una, la Mar Ballesta va buscar amb la mirada el llibre de Joan Llarch. Continuava al seu lloc, sense canvis aparents.

—Això no m’agrada… —va mormolar.

—Es refereix al llibre?

La vicepresidenta va agafar el volum amb una mà i va mostrar-ne la coberta a la Marieke.

—Si hem salvat el president, perquè continua existint un llibre que es titula La tràgica mort de Lluís Companys?

La vicepresidenta tenia ben fresc a la memòria el contingut del llibre, que havia acabat de llegir el dia abans. En va tenir prou repassant l’índex per adonar-se que, tot i que el títol romania sense canvis, el contingut presentava canvis significatius. I tot davant dels seus nassos, com havia predit en Joaquim Blat.



Capítol VI. Temptatives de rescat, va llegir. I després va respirar fondo, temorosa del que estava a punt de descobrir.

«Des del mateix moment que Companys va ingressar a la presó de Montjuïc, la notícia va ser coneguda per tots i cadascun dels soldats i el personal civil de la fortalesa (…) En els dies anteriors al consell de guerra, un pres republicà (l’excomissari Jaume Fortuny) va intentar fer arribar al president missatges d’ànim, camuflats dins del menjar. En aquells missatges es demanava a Companys que no perdés l’esperança, fent referència als plans de rescat que, deforma precipitada, havien començat a rumiar els escassos components de la resistència antifranquista a l’interior».



—Quins il·lusos… —va somriure la Ballesta.



«La intercepció d’un d’aquests missatges per part d’un dels guàrdies va posar en estat d’alerta la guarnició de Montjuïc i va acabar de desanimar els voluntariosos joves que, de fet, ja estaven prou pessimistes respecte de la possibilitat de dur a terme un rescat tan dificultós.

»(…) Però la temptativa més agosarada va tenir lloc la mateixa matinada del 15 d’octubre, poca estona abans de l’hora prevista per l’afusellament del president català. Es tracta d’un dels misteris sense resoldre més importants de la nostra història recent, sobretot pel fet que el seu protagonista —possiblement un membre de la resistència, un antic militant d’Estat Català, d’ERC 0 del PSUC— va desaparèixer del lloc dels fets sense deixar rastre, i quaranta anys després continuem sense saber res de la seva identitat, ni tan sols si és viu o mort».



—Ai mare de Déu —va mormolar la vicepresidenta.



«L’intrús es va esmunyir entre la nodrida presència armada als voltants del castell i, sense que ningú se n’adonés, va aparèixer al pati d’armes poc abans de les cinc de la matinada. Minuts després va sorprendre la guarnició fent esclatar les municions emmagatzemades a l’armeria del castell, situat a l’extrem sud del pati.

»La gosadia de l’acció va fer pensar al comandant Urrutia i als altres oficials que l’explosió formava part d’un pla més ampli per rescatar Companys i posar-lo estalvi fora del castell. Però no es va registrar cap altre moviment, els presos van romandre a les seves cel·les —també Jaume Fortuny, que es va quedar tan astorat com la resta— i ningú no va intentar acostar-se a la cel·la de Companys, que en el moment de l’explosió estava confessant-se amb el capellà castrense.

»L’intrús va ser detingut poc després. Anava vestit com un sol-dat de lleva i, segons l’informe de l’exèrcit, no va oposar resistència quan va veure que no menys d’una dotzena d’homes l’apuntaven quan intentava enfilar-se a la muralla sud. Conduït a una cel·la, es va negar a dir ni una paraula, ni tan sols el seu nom (…) Deu minuts després, quan el caporal de guàrdia, de cognom Zamora, va obrir la porta de la cel·la per interrogar-lo, va comprovar astorat que el detingut havia desaparegut sense deixar rastre».



«Encara bo —va pensar la Ballesta—. Ha fet servir el transmigrador».



«Els soldats van escorcollar la cel·la i van arrestar preventiva-ment els dos soldats que havien quedat de guàrdia, però no en van treure res. Quan el comandant Urrutia va assabentar-se de la situació, va ordenar als seus subalterns que guardessin un total secret respecte del que havia passat (…) L’informe oficial es va limitar a consignar l’explosió a l’armeria, que es va atribuir a un accident (…) La veritat dels fets només va constar en una memòria confidencial adreçada al capità general de la IV regió militar, general Orgaz, i no va veure la llum fins que un dels soldats que havia detingut l’intrús, el reusenc Ramon Vilaró, en va parlar en una entrevista al diari La Vanguardia, el 1977. L’estat major de l’exèrcit es va resistir afer pública la documentació secreta fins al 1979, data en què el jutge va atendre la sol·licitud formulada al respecte per l’historiador Josep Benet (…) A causa de tot plegat, l’execució de Companys es va produir la matinada de l’endemà, 16 d’octubre».



La vicepresidenta es va deixar caure sobre la seva butaca, amb aire derrotat. El fracàs era notable. Però en Martí Llaneras previsiblement tornaria sa i estalvi, i ningú més no estava al corrent de la situació real. Per tant, en termes polítics, el fracàs no era tal. Era només un contratemps. «Ho tornarem a intentar», es va dir a ella mateixa, posant a prova el seu reconegut optimisme. Després, va decidir seure i esperar que el rellotge assenyalés les 13:00. L’esbroncada que li fotria a en Llaneras seria de les que fan època.

«Em cardaran una esbroncada de les que fan època», es deia en Martí, sol a la seva cel·la. Per la finestreta s’albiraven les primeres llums del 15 d’octubre de 1940. El rellotge assenyalava tres quarts de sis. «Ara se sentiran els trets», va pensar, sense saber que l’execució d’en Companys havia estat posposada per culpa de la seva incursió.

Fins aquell dia havia rebut sancions per ser un agent polèmic, irreflexiu, indisciplinat. Però no per ser un sapastre que, en plena missió secreta i voltat d’enemics, fot un tret accidental dins d’un dipòsit d’armes. Quin descrèdit! I encara podia donar gràcies per continuar viu: va tenir el temps just per sortir al pati quan el primer barril de pólvora va saltar pels aires. Esclafat contra el terra polsegós, va dir alguna paraula gruixuda («Em cago en la puta hòstia santa de Déu i sa puta mare», per ser exactes). Va sentir la coïssor de les flames al seu braç esquerre, i va cuitar a apagar-les amb la mà nua. Va mirar a banda i banda i va veure reflectors encesos, alarmes sonant, lladrucs de gossos, crits de xafarranxo i una munió d’uniformes acostant-se cap a ell. Va dir una altra paraula gruixuda, de l’estil de l’anterior. Es va alçar amb penes i treballs i es va esquitllar cap a un estret passatge que separava l’edifici sud de la muralla. Va veure les escales de ferro que conduïen al baluard sud, però ja en baixaven dos soldats rifle en mà per empaitar-lo. Va girar cua i va entrar a l’edifici per la porta del darrere. Es va trobar l’amo de la cantina, que carretejava la brossa. Va entrar panteixant a la cantina, on quatre oficials mig borratxos van recuperar el seny de sobte (però no prou per intentar aturar-lo). Va fugir esperitat cap a l’exterior per una altra porta, i va topar de nassos amb un altre tros de muralla. Va mirar amunt i li va semblar massa alta i massa llisa per enfilar-s’hi. I en aquell precís moment va sentir com li cridaven l’alto i el forçaven a posar-se mans enlaire.

«Em cardaran una esbroncada que…», va tornar a dir-se. La cel·la era humida i fosca, només hi havia un matalàs a terra i un vàter esgrogueït que tallava la pixera en veure’l. En Martí sabia que aviat vindrien a interrogar-lo i que l’estomacarien a base de bé (els guàrdies que l’havien detingut ja l’havien colpejat amb les culates al cap i a l’esquena, i tenia un llavi partit). Havia d’aprofitar aquells minuts de solitud per accionar el transmigrador i tornar al present, on la Mar Ballesta i la tulipa imbècil li dirien de tot. L’apartarien de la missió i, potser, el degradarien per tota la vida.

No hi podia fer res. En un sospir, va agafar el transmigrador de la butxaca i va accionar la pantalla tàctil. Al panell de l’esquerra hi apareixien les coordenades de la seva posició actual, i a la dreta les del seu destí al 2015. Estava a punt per tornar a casa. Però no ho va fer. Havia tingut una idea millor.

Era ben senzill, de fet. No calia saber física quàntica per arribar a la conclusió que, quan hom la caga, la millor solució (si és possible) és rectificar. El transmigrador li oferia aquesta possibilitat, que la vida real, fins ara, li negava. Que refotudament collonut que era aquell invent. Si hagués pogut tornar a enrere per corregir tots els errors del seu passat! Si els mals moments, els atacs d’ira, els estirabots i les decisions absurdes es poguessin refer o esborrar com ho faria un escriptor amb l’argument d’una mala novel·la! En Llaneras va sacsar el cap com per foragitar aquests pensaments, que li produïen ofec. Li era més fàcil —com sempre feia— anar a pams, pensar en com resoldre el problema que se li plantejava en aquell mateix moment, la matinada del 15 d’octubre de 1940. Aquesta cagada sí que la podia corregir.

Va activar la pantalla del transmigrador, i va prémer la tecla ant, que servia per fer aparèixer els destins anteriors. Ja ho tenia: tornaria a les 4.45, la mateixa hora i el mateix punt exacte d’arribada, a l’extrem sud del pati d’armes, sota els porxos. 410 21’ 49.832" latitud nord, 2° 09’ 57.685" altitud est. I començaria de nou.

Hauria volgut preparar-se, rumiar-hi una mica, però va sentir repic de botes militars al passadís.

—Bon viatge, Martí —es va dir abans de tancar els ulls i prémer el botó.

Va ocórrer de nou, ben igual que abans, però a en Martí el periple li va semblar més curt: només s’havia mogut seixanta minuts i uns quants metres, era un trajecte de rodalia quàntica. En obrir els ulls es va trobar estirat a terra, sota el porxo i la negra nit, i ja no el van sorprendre els càntics roncs del sergent que abandonava la cantina fent ziga-zagues.

En Martí podia tornar a recular cap a l’armeria, però li semblava arriscat repetir la seqüència del seu primer intent; era com temptar el destí. Va preferir, en canvi, travessar la plaça d’armes arranat al mur i sense fer soroll; comptava que l’embriac estaria ensordit per la seva vomitera. Però s’equivocava.

—Eh, soldado.

En Martí es va quedar parat, i en un acte reflex va buscar el transmigrador a la butxaca de la jaqueta.

—¡Nene! Ven aquí, anda. Ayúdame.

S’hi va acostar fins a una distància prudencial. El borratxo era un sergent veterà (en Martí havia memoritzat els galons de l’exèrcit espanyol en la setmana de preparació), panxut i caravermell. Amb prou feines se sostenia, repenjant els braços sobre els genolls. Davant seu hi havia una vomitada d’un metre de diàmetre.

—Llévame a mi cuarto, anda.

—No puedo, mi sargento. Me… me reclamem en las oficinas —va improvisar.

—¡Que me lleves, te digo! O… o… o mando que te fusilen.

En aquell moment en Martí va tenir un rapte de lucidesa i va pensar que aquell desgraciat podria facilitar-li les coses: acompanyant-lo, tindria un motiu per entrar a l’edifici sud, el que donava al baluard de Sant Carles, sense donar més explicacions.

—De acuerdo. Apóyese en mi.

Esquivant les bafarades d’alcohol i de vòmit que expel·lia el coronel, en Martí va carretejar-lo fins a l’entrada, on dos soldats més feien guàrdia. Tal com s’esperava, aquests es van limitar a somriure i xiuxiuejar entre ells, en veure’l passar amb el coronel a coll.

—¡Silencio, hijos de puta! —va bramar l’embriac. Però els soldats encara van riure més.

—Déjelo, mi sargento.

—Hijos de puta. Estos no lucharon en la guerra como yo. Yo estuve en Brunete… y en el Ebro. ¡Yo, el sargento Medina! Aunque por entonces era cabo, mecaguendiez.

—Sí, mi sargento.

—¡Y podria mandarles fusilar a todos! Como al canalla de Companis.

A en Llaneras se li estava esgotant la paciència, i a més havia arribat al vestíbul, on no els veia ni els sentia ningú.

—¡Sabe, sargento Medina? —li va dir—. Companys no era ningún canalla. Los canallas son ustedes.

En sentir això, al sergent li va baixar el pedal de cop. Es va incorporar i va subjectar en Martí del braç.

—¿Qué coño has dicho, chaval?

—Digo que Franco es un fascista, y que dentro de algunas décadas apenas nos acordaremos de el. Ni de usted, por supuesto. Y ahora, sargento Medina, a dormir.

I el va estabornir amb un bon cop de culata al clatell.

Amb l’ajuda del plànol, en Llaneras va arribar a un llarg passadís mal il·luminat. Hi havia quatre portes al costat dret. L’última estava vigilada per un soldat que fumava mentre parava l’aire de la nit al costat de la finestreta. «Que estrany», va pensar en Martí. «Esperava trobar-me’n un parell». Però això feia la feina més fàcil.

—Que hay.

—Sin novedad.

—Soy el relevo.

—No sé nada de ningún relevo.

En Martí es va apropar al soldat, i va mirar atentament la seva espatlla, com si hi hagués alguna cosa estranya.

—¿Qué es esto de aquí?

—¿El qué?

El soldat va abaixar el cap imprudentment, i en Llaneras li va clavar al coll indefens una petita xeringa amb morfina (la dosi l’havia de fer dormir durant sis hores ben bones). El soldat va fer un so gutural i en un instant es va desplomar. En Martí el va estirar pels peus fins a un racó fosc. Començava a disfrutar. Decidit, li va agafar el joc de claus, que penjava de la traveta dels pantalons, i es va dirigir cap a la cel·la, tan excitat que les mans li tremolaven: estava a punt de trobar-se cara a cara amb Lluís Companys. Va trigar un parell de minuts a trobar la clau rovellada i posar-la al pany; i un cop fet va esperar deu segons abans de recobrar l’alè i sentir-se llest per obrir la porta de la Història.

En Companys va tenir un sobresalt en sentir el xerric de la clau dins del pany.

—¿Ya es la hora?

—Encara no, president.

—T’engarjolaran, xiquet, si continues dient-me així…

El vell president badava davant de la finestra, mirant sense mirar, buscant potser els primers símptomes de l’albada. En veure’l, en Llaneras se’n va compadir. Poc en quedava d’aquell Companys de pòster, el president màrtir, el vigorós líder republicà que esperona les masses amb la mirada encesa, els cabells esbullats i un mocador blanc penjant de la butxaca de l’americana. En aquells instants, mentre esperava la mort, en Companys semblava vulnerable i trencadís. La roba li anava baldera, la cabellera semblava atapeïda i esclafada sobre el crani. Tenia una cara esllanguida i plena de replecs, amb un bigotet esmorteït, i el llavi inferior penjant cap avall, fent joc amb la mirada baixa i sense llum, gairebé bovina. El Companys de 1940 era un home derrotat per les circumstàncies. Serè, però derrotat. Dels mites històrics sempre se n’espera més… Tot i que en Martí era massa iconoclasta per no veure davant seu res més que un home sol, en la seva última nit.

—President, em dic Martí Llaneras i vinc a rescatar-lo —li va dir, a raig, mentre tancava la porta amb clau—. Marxarem molt lluny d’aquí.

El va mirar per primer cop, i va somriure tristament.

—Mira, xiquet, ja he vist els missatges que m’heu fet arribar, però això no té cap sentit. Ens agafaran a tots i us fotran un consell de guerra. A mi ja m’és igual, però tu encara ets jove.

—Els missatges no eren meus. Però ara no tenim temps per discutir-ho, president.

—Això és veritat, falta poc per l’alba.

—L’hi dic de debò, ens en anem.

—Per on? Per la finestra? No em facis riure. En Martí va decidir jugar-se-la.

—No caldrà que fem ni un pas. Amb això —va mostrar-li el transmigrador— apareixerem sans i estalvis en un lloc segur…, i en una època segura. Concretament, l’any 2015.

—Li has fotut a l’absenta, noi?

En Llaneras va mirar de trobar el to més convincent possible.

—En el futur seran possibles els viatges pel temps. El govern català del 2015 m’ha enviat per alliberar-lo de la mort.

En Companys reia per sota el nas, mentre es servia una copa de conyac.

—Ja és trist, que l’únic que vingui a salvar-me estigui tocat del bolet.

—Es normal que reaccioni així. Però s’hi posi com s’hi posi, vindrà amb mi. Tot està previst.

—Cony de llunàtic.

—President! No ho faci difícil, que ja ho és prou.

—I si, per exemple… no vull que em rescatin? —va respondre, seient tranquil·lament al seu llit.

—Què vol dir?

—Exactament això. Fins i tot acceptant que aquestes bajanades que m’expliques siguin certes, el cert és que no vull anar amb tu enlloc.

—Li estic oferint una oportunitat per continuar viu.

—De vegades una mort honrosa, una mort pels ideals, és millor que fugir com un conill i viure uns anys de propina.

—A vostè li agrada viure, president.

—Ja he viscut, xiquet. He viscut una pila… —i va semblar que la mirada se li perdia en un instant pels carrerons de la Barcelona vella, els camps de vinya poblats pels rabassaires, els passadissos de les Corts de Madrid…—. Sí, he viscut molt. Però en aquest moment, amb els feixistes manant a tot Europa, ja no hi ha res a fer. Només morir dignament i esperar que el país conegui temps millors.

—I no li agradaria coneixe’ls, aquests temps millors?

—Torna-hi! —va exclamar, fatigat—. Xiquet, ets un cas clínic. Em recordes el meu pobre fill.

Es van sentir corredisses a l’exterior. La plaça d’armes es va il·luminar i de seguida va sonar l’alerta.

—Ja vénen cap aquí. President, faci’m el favor —va insistir en Martí, prement-lo fort del braç. Però ell se’n va desfer i va recular cap a la paret.

—No estic per pallassades. Seré el màrtir que Catalunya necessita, recony!

—Ja ho ha sigut! Li han dedicat versos, pel·lícules, carrers i places. Fins i tot l’estadi de Montjuïc porta el seu nom.

—L’estadi de Montjuïc?

En Llaneras va treure l’MP4 de la butxaca i el va engegar davant dels ulls incrèduls d’en Companys. La idea d’emportar-se un reproductor d’imatges va ser d’ell, i no acabava d’entusiasmar la Van Halteren (deia que qualsevol prova de la seva procedència podria esdevenir un problema, en cas que anessin mal dades). Però en Martí sabia que un cop d’ull a la Catalunya de 2015 dissiparia els dubtes d’en Companys.

—Miri atentament aquesta pantalla. I prepari’s per al·lucinar…

El president, en efecte, va quedar trasbalsat en veure el clip que en Martí li havia preparat. Les imatges del Concorde aterrant a l’aeroport del Prat, la inauguració dels Jocs del 92, la mort d’en Franco, la frapant recreació del seu afusellament a la pel·lícula Companys, procés a Catalunya… Van ser cent dotze segons d’autèntic xoc.

—Però… però què…

En Companys palpava amb els dits la pantalla tàctil del reproductor. Ho feia com si toqués una relíquia, i els seus ulls, revifats de sobte, tenien aquella brillantor aquosa que precedeix el plor.

—Hòstia santíssima, sóc jo! Jo, en una pel·lícula! I a més és en colors, recony.

En Llaneras, paternal, li va posar la mà a l’espatlla.

—L’estan esperant al 2015, president. Ja ha donat la vida pels seus ideals… Ara es mereix una altra cosa. No té ganes de visitar la tomba d’en Franco?

Per fi en Companys el mirava amb una espurna desconeguda.

—El que em ve de gust és fotre’m un anís al Paral·lel. Creus que això seria possible, l’any 2015?

En Martí va somriure amb complicitat: més enllà de la gravetat amb què el retrata la història, Lluís Companys semblava tenir traça per fer saltar pels aires els moments d’emotivitat tot dient qualsevol poca-soltada, i això a en Martí li semblava una gran virtut, que el feia molt més planer i més pròxim que el seu propi mite. «Aquest home —va pensar— és dels meus».

L’intercanvi de somriures entre el condemnat i el seu salvador va quedar congelat en sentir-se de nou la clau rovellada furgant el pany de la porta. En Llaneras va empunyar la pistola i va parapetar-se al davant d’en Companys.

—¡Alto! ¡Manos arriba!

Un recluta que caminava encorbat i amb mans tremoloses va entrar a la cel·la, apuntant-los amb el rifle.

—Farrero! —va cridar en Companys. El jove soldat tremolava com una fulla.

—Ho sento, president, però tinc ordres de disparar si no…

—Soldat, surt del calabós ara mateix o morirem tots —va intervenir en Llaneras—. Només volem uns minuts per estar sols.

—Ni parlar-ne. Deixa la pistola a terra i posa les mans enlaire.

—Farrero —va dir en Companys, acostant-se-li—, deixa que el noi s’estigui amb mi cinc minuts… No fem res de mal. I d’altra banda… On vols que anem? —en fer aquesta pregunta, el president va mirar en Llaneras de reüll, com si fossin còmplices d’una malifeta.

—Cinc minuts? D’acord, però… —el pobre Farrero no va completar la frase. Darrere seu van aparèixer dos reclutes més cridant ferotgement.

—¡Rendíos, rojos! ¡Rendíos o disparo!

En Martí es va abraçar a en Companys i ja no el va deixar anar: sense estar en contacte, no podrien sortir d’allà. A la mà esquerra hi duia el transmigrador, a punt per ser accionat. A la dreta, l’arma carregada. I en aquell moment va sonar un tret. En Martí no va poder deduir amb exactitud qui els havia disparat, però sí va que va notar de seguida que el van tocar al muscle dret. Va sentir la sang brollant i el dolor intens produït, possiblement, perquè la bala li havia fracturat la clavícula. Emboirat, va tenir temps de veure com els soldats se’ls abraonaven, i va témer veritablement per la seva vida. No havia d’intervenir, no havia d’intervenir, no havia d’intervenir. Però tot i això va disparar. A la babalà, però mirant d’apuntar a les cames. Els soldats van retrocedir cap a la porta: un d’ells s’arrossegava per terra entre esgarips.

En Llaneras, persuadit que era aquell moment o mai, va comprovar que en Companys —lívid, més espantat del que mai ho estaria davant de l’escamot d’afusellament— seguia arrapat a ell, a punt per marxar. Tot fent un esforç salvatge per no perdre el coneixement, en Martí va accionar el transmigrador. En un instant, una llum blanca, benefactora, li va inundar la vista, i es va fer el silenci.

El rellotge de la Mar Ballesta marcava les 12.42. Divuit minuts pel retorn. La vicepresidenta no recordava una hora tan feixuga ni tan desesperadament llarga des del part d’en Ron. Es va alçar. Va recol·locar-se un floc de cabells davant del mirall. Va treure el nas per la finestra. Va tornar a seure. Feia estona que feinejava nerviosament, però la seva taula ja era ben neta de papers. I no atenia trucades, ni tan sols les del president. Sobretot les del president.

En aquell instant la porta del despatx es va tornar a obrir, i la Van Halteren va aparèixer encara més seriosa que abans, més suada i amb la mirada encesa.

—Ha tornat a passar!

—El què?

—Un canvi temporal. Fa cosa d’un minut. Ho has notat?

—No. No estic per res, els nervis em tenallen. N’estàs segura?

—Seguríssima. Allà ho hem percebut tots, i els indicadors atmosfèrics ho confirmen: s’ha produït un canvi en el passat.

La vicepresidenta es va aixecar de la butaca i va avançar fins a situar-se a pocs centímetres de l’holandesa (la qual cosa, a ella, la incomodava).

—Però això només pot voler dir una cosa…

—Nosaltres no hi tenim res a veure. Creiem que en Martí ha manipulat el transmigrador per moure’s en el temps i…

—I corregir el seu error, espero. Es prou capaç de fer-ho, i prou imbècil… —va respondre la Ballesta, com admetent que confiar en en Martí havia estat un error—. Hauria d’haver tornat amb la cua entre cames, esperar instruccions, i no actuar per lliure. I ara, a què ens exposem, Marieke? Com podrem saber com ha canviat la història?

Sense esperar una resposta, la Ballesta va girar la vista cap a la taula, on havia deixat el llibre de Joan Llarch. No va trigar ni un segon a adonar-se que la portada, aquest cop sí, havia canviat. La foto i el disseny eren el mateix, però allà on abans hi posava La tràgica mort de Companys, ara s’hi llegia L’enigma Companys. Els punts foscos d’un crim d’Estat.

Així doncs, el president màrtir continuava essent-ho. La missió d’en Martí havia tornat a fracassar… tot i que havia alterat el passat. Però, en quina mesura? Quin era l’enigma Companys? I ell, en Martí? Venia cap al present, o havia estat víctima de la seva temeritat? La vicepresidenta va obrir el llibre i es va aturar al capítol 3, que duia per títol: Un rescat fallit i una mort inexplicada.

—Aaaaaag… merda, hòstia de Déu… estic mort…

—¡Deja de gritar, coño! ¡Que se te abre la herida!

El recluta Farrero jeia sobre la seva pròpia sang, que amarava el terra del passadís que duia a la cel·la d’en Companys. En l’intercanvi de trets, una bala disparada per l’intrús l’havia ferit a la zona dorsal. Al seu costat, un caporal amb la mirada injectada, de cognom Zamora, mirava d’obturar la ferida amb la seva jaqueta feta un manyoc, mentre repartia ordres i desordres.

—¡Vosotros dos, parapetaos ante el calabozo, coño! ¡Y si intentan salir, disparad a matar! Tu, avisa a la enfermería. Que traigan una camilla. ¡Venga, coño, venga, que esta perdiendo mucha sangre!

Al cap de pocs minuts es van presentar dos portalliteres i el metge de guàrdia. En Farrero, després d’una estona de crits i tremolors, havia perdut el coneixement. El caporal el va veure desaparèixer passadís enllà, desmaiat sobre la llitera, i es va preguntar si se’n sortiria: durant la guerra havia vist moltes artèries seccionades i sabia que els pròxims deu minuts serien decisius.

De sobte es va sorprendre de la calma que l’envoltava. Del calabós d’en Companys només en sortia un silenci inquietant. Es va girar, i davant seu hi havia dos soldats que no gosaven posar-se a parlar.

—¿Qué coño ocurre?

—Pues… eeeh… una cosa mu rara, mi cabo… —va mussitar el jove soldat, amb un fil de veu.

—Habla, puñeta.

—Companys y el otro no estan.

—¿Como que no estan?

—No estan en el calabozo. Se los ha tragao la tierra.

En Zamora ho va poder comprovar en persona. La cel·la era buida. Els barrots de les finestres al seu lloc, les parets intactes, el terra polsegós i ensangonat, però sencer. Un cigarret mal apagat era l’únic record del pas de Lluís Companys per aquella trista estança.

—Mecagüen Dios santo bendito! —va exclamar, mentre pensava en la que li queia a sobre.

A la infermeria del castell, el metge va necessitar Déu i ajuda per tallar l’hemorràgia, però ho va aconseguir, i al cap d’una hora en Farrero romania estable, però sense recuperar el coneixement. En Zamora va passar a veure el cos de guàrdia, per dir-los que mantinguessin l’alerta fins a nova ordre. Després va pujar les escales que conduïen al despatx del comandant Urrutia. El veterà militar duia la jaqueta sense cordar, mostrant una samarreta imperi i la cadena amb la medalla de la verge del Pilar. Tenia la son marcada als ulls i a l’esguard.

—¿Que coño ha pasado con Companys?

—Ha desaparecido, mi comandante.

—Es absurdo.

—Lo es.

—¡Y usted es un inepto!

—Lo que usted diga, però Companys no està.

Van repassar els fets, minut a minut. Urrutia semblava no creure-s’ho.

—El soldado que intento el rescate, ¿a que unidad pertenecía?

—No lo sabemos. Ni siquiera estamos seguros de que fuera un soldado. Se ha mandado formar a la tropa, y no falta nadie.

—O sea, que entró desde el exterior.

—Es imposible, mandamos doblar la guardia.

—¿Se sabé ya quien mandó los mensajes a Companys hace un par de días?

—La verdad es que no.

—Cojonudo.

—Lo único que sabemos es que el intruso llego de uniforme, se colo en la celda de Companys, y allí le sorprendimos. En el tiroteo, el individuo resulto herido. El hirió al soldado Farrero en la espalda, pero al parecer se está recuperando.

—¿Y después?

—Salimos para atender a Farrero, y cuando los hombres vol-vieron a asomar la nariz en la celda, esta estaba vacía.

—¿No pudieron salir en un descuido?

—Imposible, imposible. Estábamos ahí, cerrándoles el paso.

—¿Un túnel, una trampilla secreta?

—Nada de nada.

—¿Y la ventana?

—Los barrotes estan en perfecto estado, nadie intento forzarlos.

—Joder. Joder. Es una putada —va mirar el seu rellotge—. A esta hora, ese cabrón de Companys ya tendría que estar muerto.

—¿Aviso a capitania?

—¡No! Ni se le ocurra. Estos tios apareceràn tarde o temprano.

Van trucar a la porta. Era un dels portalliteres de la infermeria.

—Con su permiso, comandante. El doctor Pazos ha encontrado este sobre en la chaqueta del recluta herido. Cree que puede ser de su interés.

—¿Ah, sí? —va dir Urrutia, mentre examinava el sobre blanc—. No es muy correcto interceptar la correspondència privada de la tropa. ¿No cree?

—No se trata de correspondència privada. El sobre contiene una carta escrita por Companys.

Urrutia va girar la mirada vers el caporal Zamora. Aquest va arronsar les espatlles:

—Farrero es buen chico, pero es catalàn, y lleva una semana montando guardia en la celda de ese cabrón…

Finalment, el comandant va deixar el sobre sobre la seva taula, i es va dirigir al portalliteres.

—Gracias por su celo. Estudiaré el contenido del sobre mas tarde…

Tornaven a estar sols. Urrutia, Zamora, i un enigma que podia acabar amb les seves respectives carreres.

—Y ahora, Zamora, vamos a ver como salimos de este jodido embrollo…



Extracte del llibre L’enigma Companys, de Joan Llarch, editat a Barcelona el 1976:

«Capítol VI: Un rescat fallit i una mort inexplicada.

»(…) Com és sabut, la versió oficial difosa i acceptada els últims trenta anys és que el president de la Generalitat va ser abatut a trets quan intentava fugir Però tenim indicis sobradament fonamentats per dubtar d’aquesta versió, deixant a part el fet que Companys semblava absolutament resignat a la seva sort, i que estava massa debilitat per intentar participar en un rescat (…)

»Com va morir realment Companys? De Vinforme oficial no se’n desprèn tota la veritat. Les contradiccions i els punts foscos són massa evidents. El que sí sembla objectiu és que, al voltant de les 4.45 de la matinada, un intrús vestit amb uniforme d’infanteria[1] va aconseguir arribar fins al calabós del president Companys, després d’estabornir un dels soldats que en custodiaven la porta (l’altre havia anat a orinar). Un cop dins, és possible que expliqués a Companys el seu pla de rescat, si és que en tenia algun. En qualsevol cas, quan els van sorprendre, estaven parlant i prou. “Xerraven tranquil·lament, l’intrús dret i Companys assegut al llit, fumant un cigarret”, segons el testimoni del recluta Arseni Farrero, que és qui els va enxampar.

»A partir d’aquí, la recerca de la veritat es complica. La resta de la declaració de Farrero va desaparèixer de l’expedient d’un dia per l’altre. I en la concisa descripció dels fets que trobem en Y informe oficial, se’ns diu que l’intrús va disparar sobre Farrero, ferint-lo a l’esquena, i que en aquell moment van arribar al calabós dos soldats més a les ordres del caporal Zamora, el qual va ordenar obrir foc “en defensa pròpia”; de resultes de l’intercanvi de trets, l’intrús i Companys van resultar morts.

»Aquesta versió dels fets contrasta amb la declaració feta anys després pel pres republicà Jaume Fortuny, que estava tancat en un calabós a pocs metres del de Companys, i que assegura que, aquella nit, desvetllat per l’alarma i les corredisses, va sentir només DOS trets en un lapse de mig minut. Tenim un tret confirmat, que és el que va ferir Farrero. L’altre tret hauria d’haver causat simultàniament la mort de l’intrús i la de Companys, la qual cosa es podria considerar, sense cap mena de dubte, un miracle de la balística.

»Però el que mou a la desconfiança és, sobretot, el fet que els cadàvers de Companys i el seu alliberador (del qual no ha estat possible saber ni el nom) desapareguessin sense deixar cap rastre. Aquella matinada, quan les germanes de Companys van arribar al castell, se’ls va informar de l’incident i se’ls va dir que no podrien tenir el cos fins passades unes setmanes, perquè se li havia de practicar l’autòpsia.[2] Però després d’una angoixosa espera, el 18 de novembre van ser informades que el cadàver havia desaparegut, i que s’obriria una investigació oficial.

»Aquella investigació, iniciada amb total secret, es va tancar el 30 de desembre de 1940, i va concloure que els cossos de Companys i de l’home que havia intentat salvar-lo de la mort van ser incinerats la mateixa nit del 15 d’octubre, de manera que no en van quedar més que les cendres. Segons l’informe, el responsable de tal barbaritat va ser un sergent anomenat Juan Pedró Medina, que aquella nit havia begut més del compte i que va decidir calar foc als dos cadàvers “porque esos dos rojos no merecían ser enterrados como cristianos”, segons va declarar en el consell de guerra. Medina, prou conegut pels seus excessos amb la beguda, va ser condemnat a deu anys de presó per un tribunal militar. Va morir al penal d’Aranjuez, dos anys després, a causa d’una cirrosi. (…)

»Els altres protagonistes de la història no van tenir gaire més sort: Farrero va llicenciar-se el mateix 1940 i va desaparèixer sense deixar rastre, Zamora va ser expulsat el 1941 per un intent de desfalc que ell sempre va negar, i va marxar a França, on va morir el 1944 en un accident de cotxe. El comandant Urrutia va abandonar Montjuïc el 1942, de forma precipitada, amb destí a la guarnició de Melilla, on va morir poc després en un atemptat atribuït al braç militar del moviment independentista marroquí Istiqlal.

»No sembla que resti cap testimoni viu per refutar les imprecisions de l’informe oficial. L’enigma Companys, doncs, continuarà sense resoldre».





Part II

EL POU DE GLAÇ





4


—Es viu, i el tenim aquí. En el present. Això és el que compta.

—Jo t’estava parlant d’en Llaneras.

—Ah.

La Van Halteren va balancejar el cap, com indicant que no les tenia totes. Al seu costat, la Mar Ballesta feia petits passeigs circulars, com una fera engabiada, mentre es rosegava una ungla (cosa que havia aconseguit no fer des de la nit de les eleccions). Mentrestant, a l’altra banda del vidre, submergit en un sotabosc de tubs i cables, en Martí maldava per continuar viu. Els metges no gosaven anar més enllà dels pronòstics vagament optimistes, tot i que la vicepresidenta els exigia detalls i terminis a cada moment.

—No ha arribat a estar conscient? —va preguntar a l’holandesa.

—En tornar al present estava en aturada càrdiorespiratòria. La reanimació l’ha fet tornar a la vida, però continua en coma. No sabem si hi ha danys cerebrals.

El que tampoc no sabia ningú, en tot el 2015, és que en Martí havia fet la transmigració amb una ferida oberta, la clavícula estellada i un projectil de 8 mil·límetres allotjat al muscle dret, que s’havia descompost i recompost al mateix temps que tota la seva estructura cel·lular. Podria haver estat un desastre, podria haver matat en Martí o tornar-lo convertit en un manyoc deforme i ensangonat. Però per alguna afortunada casualitat bioquímica, en Llaneras se’n va sortir amb un col·lapse neurològic temporal, i una malformació a l’espatlla que un virtuós cirurgià va resoldre amb notable èxit (tot i que caldria esperar que en Martí es despertés per saber si tindria plena mobilitat al braç dret).

Si en Martí es despertés essent-hi tot, es podria afirmar que l’operació Harlan havia acabat amb un èxit gairebé complet, sobretot perquè Lluís Companys i Jover, president de la Generalitat, de cinquanta-vuit anys, i nascut el 1882, estava viu, sa i estalvi, a la Catalunya del 2015.

En Martí va recuperar el coneixement el matí del 10 d’octubre de 2015. Havia sortit del coma unes hores abans, superant les previsions més optimistes dels metges. En el moment de despertar, sense saber molt bé per què, va tenir plena consciència d’estar al present. No era cap percepció objectiva, només una intuïció clara i transparent. Ho notava a l’aire i en el tacte dels llençols. Potser els éssers vius, al cap i a la fi, tenim un sisè sentit que ens diu quan som a casa. Ens diu on i també quan és casa nostra.

En Llaneras era un tipus dur. En deu anys i escaig de servei acumulava quatre ferides de bala —una de les quals, greu—, vuit lesions per arma blanca, una dotzena de fractures i una intoxicació severa per gas. Per tant, aquell matí no es va deixar impressionar pels estralls que la transmigració li havia provocat. Tenia un mal de cap paorós, les extremitats adormides i la boca plena d’aftes. Notava punxades molt agudes al braç dret. Però sabia qui era i on era, i recordava perfectament com s’havia desenvolupat el seu pas per 1940; no hi havia rastre del desconcert (potser fins i tot amnèsia) que els metges li havien predit abans d’emprendre el viatge cap al passat.

Va alçar mitja parpella i es va deixar enlluernar pels raigs de sol que es filtraven per les escletxes d’una persiana mal abaixada. De seguida va veure, als peus del llit, una infermera jove, de somriure maternal, que esperava en silenci. Simultàniament va notar que estava trempat de feia estona —trempat d’inèrcia matinal, no de res més— i, avergonyit, va abaixar la mirada per assegurar-se que no estava nu. I no ho estava, però l’erecció formava una lleu piràmide al llençol. Va tornar a mirar la infermera.

—No es preocupi, és normalíssim —li va dir amb professionalitat—. Com es troba? Té gana?

—Mmm… una mica…

—No s’esforci a parlar encara. Potser té pipí? Ja fa dues hores que li hem retirat la sonda.

En Llaneras va fer que sí amb el cap, i va provar d’incorporar-se. Però en recolzar el colze dret al llit, un dolor intens el va fer xisclar.

—No es mogui, home, que el seu braç encara no està a punt. Deixi que l’ajudi.

En una fatigosa operació que va durar diversos minuts (durant els quals —encara bo— el seu penis va tornar a l’estat de prostració), la infermera va aconseguir alçar-lo i acompanyar-lo al lavabo amb passes curtes i arrossegades. En passar davant del mirall, es va veure tou i envellit. Al cap li lluïa una ridícula cresta de pèl encartonat; la cara era un foc creuat d’arrugues; tot el seu cos apuntava al sud. I, per postres, els glutis pàl·lids feien tat! entre les vores de la bata descordada. Per sort, la infermera, que el conduïa de bracet, mirava pudorosament el terra.

En Martí va desitjar que el seu cos no li oferís cap altra sorpresa desagradable, ara que sabia del cert que el seu retorn al 2015 havia estat, com a mínim, accidentat.

La infermera el va tornar a ficar al llit i li va preguntar si estava en condicions de rebre una visita. En Martí va trigar un parell de segons a articular un «sí» poc entusiasta (estava impacient per saber, però massa feble per expressar-ho). I es va disposar a posar a prova la seva capacitat oral.

—Però porti’m… porti’m un cafè, sisplau. O un suc. O… em sento molt feble.

—Un cafè no podrà ser, però té el dinar a punt —va dir ella, assenyalant amb el dit una safata que contenia una tassa amb puré i un suc de poma—. Mengi a poc a poc. O potser vol que l’hi doni jo?

Sí, ho volia.

—No… no caldrà, gràcies.

Va menjar sense ganes, però s’ho va acabar tot, ansiós com estava d’agafar forces i posar-se al dia de la situació. No trigaria a saber-ho. Al cap de pocs minuts, la vicepresidenta Mar Ballesta va entrar a l’habitació amb un somriure d’orella a orella. Duia una jaqueta grisa, ben discreta, per no eclipsar el fulard florejat, que semblava obra d’un expressionista daltònic.

—Bon dia, viatger del temps. Et trobes millor?

—Bon dia, vicepresidenta.

Ella es va asseure a la voreta del llit, tan cordial com va poder semblar.

—Estic molt satisfeta, però t’hauria escanyat unes quantes vegades.

—El viatge va tenir… alguns imprevistos…

—Ho sabem… L’espatlla, què tal?

—Em fa mal quan moc el braç.

—Amb una mica de rehabilitació, tot s’arreglarà. Has estat un temerari, Martí, però un temerari amb sort… Què va passar? Un tiroteig?

—Una cosa així.

—Vas ferir algú?

—No —va mentir—. I en Companys?

La Ballesta va mirar-lo uns segons, jugant amb el seu neguit.

—Es aquí? Es viu? —va insistir ell.

—Sí, és aquí. Et vol veure. I jo necessito que el vegis. Està una mica… alterat.

—Què vol dir?

—Vull dir que ningú no pot ser segrestat, lliurat de la mort i traslladat setanta-cinc anys en el futur sense tenir un atac de nervis. En Companys no es fa càrrec de la situació, i ens acostem al dia 15.

—Què passa, el dia 15?

—Farà setanta-cinc anys de la seva mort, i és la data perfecta per la seva reaparició.

—Potser… ens precipitem. No és… Deixi’m parlar amb ell, vam simpatitzar.

—Ho sé. Però no tenim temps per perdre.

—Tenim tot el temps que calgui. Tenim una màquina del temps! I a més…

En Martí no va poder acabar la frase per culpa d’una dolorosa arcada que li va fer vomitar tot el puré. La vicepresidenta va fer avisar la infermera.

—Tornaré aquesta tarda, segur que et trobaràs millor —va dir en acomiadar-se—. Benvingut a casa.

Les següents vint-i-quatre hores van ser de les pitjors que en Llaneras era capaç de recordar. Els vòmits i les diarrees no li permetien retenir cap aliment, ni tan sols l’aigua. Ni, evidentment, els calmants. La febre li va pujar fins als 40,5 graus i el van haver d’envoltar de gel. Però l’endemà al vespre la situació va millorar i el seu cos debilitat va poder amb el sèrum, els analgèsics i una forta dosi de metaclopramida per evitar les nàusees. A la nit va dormir profundament, i al matí següent es va sentir com un home nou. Va endrapar un esmorzar amb pa amb tomàquet inclòs, i fins i tot va ser capaç de passejar una mica. Cap al migdia, va parlar per telèfon amb la vicepresidenta i li va dir que estava en condicions de veure en Companys.

La trobada es va produir en una sala de reunions a la planta baixa del centre mèdic (a l’edifici sud del complex de La Cova), i en Martí hi va acudir encara feble, però amb una excitació gens dissimulada. S’havia dutxat i vestit, se sentia de nou una persona. I el braç dret, que duia protegit per un aparatós embenatge, no li feia mal si no el doblegava.

Quan va entrar a la sala, en Companys ja hi era. Li havien posat una granota de color beix i unes sabatilles Munic que, òbviament, no li esqueien. Però els presents no se li acostaven a menys d’un metre, el tractaven com una veritable relíquia. Ell estava callat i seriós. La Mar Ballesta, en canvi, somreia com una mala relacions públiques.

—Ja el tenim aquí! Passa, Martí…

En acostar-se a en Companys, en Martí va sentir-se intimidat per la seva mirada, que mostrava desemparament i rancúnia a parts iguals.

—President, ja veu que no li vaig dir cap mentida. Enhorabona!

En Companys va defugir els compliments.

—Recordo haver-li dit que no volia moure’m de la meva cel·la. Se’n recorda, vostè, jove?

—Home, ja el tenia mig convençut, no? A més, ja ho va veure: ens anaven a cosir a trets.

—Si vostè no hagués aparegut per allà, no hauria passat res.

La Mar Ballesta assistia amb astorament a aquesta viva discussió. Ella no havia aconseguit arrencar d’en Companys més que quatre frases buides, pronunciades sense esma.

—Si no fos per la meva intervenció —insistia en Martí—, ara vostè seria mort.

—Doncs sí, és el que em tocava. El que esperava.

—Ara l’espera un anís al Paral·lel. Se’n recorda?

—Miri, jove, jo sóc un home polític. Vaig lluitar durant quaranta anys pels drets dels obrers i per la llibertat de Catalunya. I hauria preferit passar a la història com una persona coherent, que va saber afrontar la mort, i no pas com un saltamarges que fuig i desapareix amb un truc de màgia.

—Disculpi, president, però no és això el que diu la Història… —va interrompre la Mar Ballesta, mostrant-li el llibre de Joan Llarch—. Els militars no van voler admetre la seva fuga, i van donar a entendre que vostè va morir, ben dignament, durant un intercanvi de trets.

—Fugint com un conill!

—Però com van tenir tanta barra? —va exclamar, sorprès, en Martí—. Com van explicar la desaparició del cadàver?

—Mentint com malparits. Jo ho comprovaran. Però no es preocupi, president. Aquesta vegada, la història l’escriurem nosaltres.

—Insisteix a fer-me creure que som a l’any 2015?

—Sí.

—I que la vicepresidenta de la Generalitat és vostè? Una dona?

—Exactament.

—Ridícul! —En Companys es va alçar, impacient de cop—. Vull que em deixin anar. No em quedaré amb vostès ni un minut més!

En Llaneras va decidir agafar les regnes de la situació.

—Fa tres dies que és aquí, president. Ja ha pogut fer un bon àpat?

—No és moment de parlar de menjar, no troba?

—Sopem junts a Barcelona. A Les Set Portes. Què li sembla?

En Companys va acotar el cap, encara dubtós.

—A Les Set Portes? No em voldria trobar cap dels capitostos de la Lliga.

—No crec que en trobem cap, de dirigent de la Lliga. Vicepresidenta, creu que podríem tenir un reservat a Les Set Portes, posem… a les nou en punt?

—Però…, tu encara no estàs fi… I a més, no és segur… Haurem de…

—Perfecte! —va fer-la callar en Martí—. Que ens hi portin d’incògnit i que ens recullin tres hores després.

La Ballesta va fer un apart amb en Llaneras.

—No t’embalis. El protocol estableix que ningú no entrarà ni sortirà de La Cova fins al dia 15. No podem córrer riscos!

—Es un sopar i prou. Perquè es relaxi. Aquest home confia en mi, no ho veu?

—Ell potser sí. Jo no les tinc totes.

—Farem bondat. Oi que sí, presi?

En Companys es va limitar a arronsar les espatlles. Però per dins s’estava engrescant. Venia de molts mesos de reclusió, només esperava la mort i… què carai, sempre li havia costat dir que no a un bon sopar.

Al cap d’un parell d’hores, un Audi negre blindat travessava l’autopista en direcció al districte de Ciutat Vella de Barcelona. Als seients del davant hi havia dos paquis en trajo fosc i amb cara de pomes agres. Al darrere, en Martí amb els seus texans, camisa caqui i jaqueta de pell un xic gastada. I al seu costat, Lluís Companys, afaitat, clenxinat i encoloniat, amb un trajo gris, camisa blanca i el proverbial mocador brollant de la butxaca superior de l’americana.

—La noia que m’ha portat la roba diu que el mocador ja no es porta, però jo no sabria sortir de cap altra manera…

—Ha fet bé, li dóna un aire.

En Companys havia corregit l’expressió trista i greu de condemnat amb una mirada cada cop més brillant i encuriosida. Semblava haver superat el tràngol inicial, la por al desconegut, la desorientació; aparentment, es mostrava disposat a explorar la seva nova realitat.

—De nou a Barcelona. No m’ho puc creure!

—El seu ànim ha millorat, m’equivoco?

—Es pels calçotets.

—Perdoni?

—Els calçotets que tenen aquí són una meravella. Que bé que es posen! I que suaus que són! Em sento, i perdoni la grolleria, com si m’estiguessin fotent mà tota l’estona.

En Martí va fer-se un tip de riure.

—I de sabates normals, no en tenien?

I és que, en efecte, en Companys complementava el seu trajo Zegna amb les mateixes sabatilles Munic —de colors groc, verd i grana— que li van oferir en arribar al 2015. El conjunt era sorprenentment modern.

—Es que aquestes se’m posen tan bé… I fan bonic, no troba? Estic fart d’aquells sabatots de cordons de la meva època!

—En tot el que té a veure amb la comoditat de la roba, hem avançat bastant. En d’altres coses potser no tant.

—No cal que ho juri. Una dona, vicepresidenta!

En Companys va somriure. I feia mesos que no somreia. Va girar la mirada cap a la finestra del cotxe i, extasiat, va veure Barcelona de nit com no l’havia vista mai, com un oceà de llum i de ciment, bategant i salvatge…

El primer cop que hi va arribar, essent encara un ingenu vailet de pagès, Barcelona despertava de la ressaca de l’Exposició Universal de 1888, que l’havia confirmat com la fàbrica d’Espanya i com a pol de creixement industrial, on aviat coincidiria la burgesia dinàmica i enfebrada d’or, i un proletariat cada cop més pobre i combatiu. Tot i ser de casa bona, en Companys de seguida es va deixar seduir pels moviments d’esquerra obrera, mentre que el catalanisme burgès no li feia ni fred ni calor. Durant els anys terribles que van de la Setmana Tràgica a la dictadura de Primo de Rivera, en Companys va conèixer la clandestinitat, la presó, l’agitació, la mort dels seus millors amics —Salvador Seguí i Francesc Layret— a mans del pistolerisme, i esdevindria un dels principals dirigents del republicanisme. També va conèixer la nit barcelonina, el billar i l’absenta, les cases de barrets del Paral·lel, tot això combinat amb una esposa que no estimava i amb un fill, en Lluïset, que aviat mostraria símptomes d’esquizofrènia.

No es va fer mai de la CNT, tot i que, com a advocat, s’afartà de defensar els seus membres davant la justícia. I continuà menyspreant el catalanisme fins que, el 1931, va unir el seu destí al de Francesc Macià per formar una coalició d’esquerra catalana. El 14 d’abril, havent guanyat les eleccions municipals, l’intrèpid Companys va proclamar la República a Barcelona, sense dir res a en Macià, que s’hi emprenyà com una mona. Quan VAvi va precisar que el nou règim era una república catalana, en Companys arrufà el nas. Tot i així, va ser el cap de la minoria catalana que pactaria l’Estatut a les Corts. El gener de 1934, mort Macià, esdevingué el seu successor, i nou mesos després, el 6 d’octubre, revoltà la Generalitat contra el govern dretà de Madrid, la qual cosa el va dur de pet a la presó, amb tot el seu govern. Alliberat pel Front Popular, l’esclat de la guerra el superà i es convertí en ostatge dels anarquistes, els quals no podria (o no sabria) reprimir a temps. En aquella situació límit van emergir totes les seves febleses. Va passar els primers mesos entre la noblesa i el patetisme, intentant recordar a tothom que continuava essent el president, i salvant víctimes dels excessos de la CNT i del PSUC. Després, quan el govern republicà s’instal·là a Barcelona, s’enfrontà diàriament amb el president Negrín, que el detestava i que detestava també l’autonomia catalana. Amargat i aïllat, en Companys va esdevenir un catalanista sincer, però ja era massa tard: les tropes franquistes van entrar a Barcelona el gener de 1939, i en Companys va fugir a França; tot i la invasió alemanya, no se’n va anar a Amèrica, com la majoria d’exiliats catalans, perquè tenia el fill malalt i extraviat. Per això els nazis el van enxampar i entregar a les autoritats franquistes. I va poder tornar a Barcelona, sí, però només per ser jutjat i condemnat a mort.

El cotxe va entrar al centre de la ciutat per la Ronda Litoral, que a aquella hora del vespre anava força plena. El soroll, la lluminària i la velocitat havien trasbalsat en Companys fins a tal punt que va fer el tram final del trajecte agafat del braç d’en Martí. «No t’importa, oi? No he anat en cotxe des de 1940», es va justificar rient. I no parlava de la mateixa mena de cotxe: quan era president, el seu vehicle oficial era un elegant Citroen pato que semblava trencar-se quan circulava sobre les llambordes dels carrers de l’Eixample. Ara, al 2015, solcava l’asfalt dalt d’un imponent Audi en el qual, tot i la velocitat endimoniada per al seu gust —80 quilòmetres per hora—, no hi havia soroll, ni sacsejos, ni batzegades. I a sobre, els vidres s’obrien i es tancaven automàticament!

En entrar a la Barcelona vella, semblava que el president es veuria superat per l’emoció. Arrapat al vidre de la finestreta, es mantenia en un silenci carregat de records. Li havien vingut al cap, inevitablement, els seus últims dies com a president en exercici, i la precipitada fugida cap a l’exili, la nit del 24 de gener de 1939. Els ulls se li van entelar quan va reconèixer l’Estació de França, la Ciutadella i els edificis neoclàssics del Pla de Palau.

—Barcelona! —va exclamar, com si se sorprengués—. Es Barcelona!

Content i alleujat, li va semblar que la seva ciutat era la mateixa. El destarotaven els cotxes, els anuncis llampants i les construccions modernes, però Barcelona era ben bé allí dins. Més lluminosa i atabalada, potser, però amb idèntic esperit. La mateixa pell, sota un mantell més nou i sofisticat.

—Barcelona. Sembla mentida… Que bonica! —va murmurar.

—Quan faci quinze dies que hi és, veurem què n’opina… —somrigué en Martí.

Però en Companys encara no les tenia totes. Les ciutats són la seva gent, i ell ho sabia prou bé. Els barcelonins que el van aclamar el 1936, en tornar de la presó, no eren els mateixos que el 1939 el veien marxar amb indiferència, resignats a la victòria franquista, atipats de bombes i de fam. Tot havia canviat, només en tres anys! I ara n’havien passat setanta-cinc.

En Martí va poder notar com la mirada d’en Companys agafava un to descendent, a mesura que deixava de mirar els edificis i començava a fixar-se en la gent que passejava per les voreres. Com temia, en Companys es va sentir de seguida molt lluny d’aquells barcelonins del 2015, homes i dones nous, estranys, de races diverses, amb el seu caminar nerviós i la seva indumentària bigarrada. Què hi faria, ell, enmig d’aquell formiguer?

Per sort, van arribar a la plaça de Sant Jaume, i en Companys va notar un calfred: tot estava com ho havia deixat l’any 39. Bé, gairebé tot: en un dels màstils del Palau de la Generalitat hi havia una novetat.

—Hosti! La bandera monàrquica, a Palau.

—Sí, és clar. Espanya és una monarquia.

—Hi ha monarquia? Però, aleshores, com és que hi ha Generalitat?

—La monarquia és constitucional, i va restaurar la Generalitat.

—Ai cony. I el rei, és un Borbó?

—És el nét d’Alfons XIII.

—Carai, el cametes.

El cotxe va girar cua, va tornar a enfilar la Via Laietana cap a mar i els va deixar al davant de Les Set Portes. Aquest restaurant del Pla de Palau era un dels pocs locals que sobrevivien de l’època republicana; per això en Llaneras el va triar. Pensava que seria un lloc adient perquè en Companys ingressés de forma poc sobtada en el seu nou present. Tot i així, el president va entrar al saló principal cohibit, per por que el reconeguessin; però hi havia pocs clients, la majoria turistes, i ningú no s’hi va fixar. Pel que fa als cambrers, tots eren nouvinguts, un fet del tot habitual a la Barcelona del 2015, i no s’haurien interessat per en Companys encara que portés un rètol lluminós amb el seu nom.

—Saps que el 14 d’abril del 31 vaig passar per aquí davant, just abans de proclamar la República?

—No, no ho sabia.

—Però saps que vaig ser jo, qui va proclamar la República, no?

—Home, evidentment.

—Ah, pensava. Algú més ho sap? Aquesta gent, em sembla que no —va dir, fent un gest displicent cap a les taules veïnes.

—Veig que conserva la vanitat de tot bon polític.

—Ni vanitat ni punyetes, em sembla que aquí no hi pinto res. Ningú no em recorda.

—Si vol, tornant passarem pel Passeig Lluís Companys, i li cauran els collons a terra.

—Passeig Lluís Companys? Tinc un passeig?

—Cap allà l’Arc de Triomf.

—I en Macià? També té un carrer?

—Una plaça.

—Ha! Només una plaça —va somriure, tot murri.

—Es una plaça gran. I també té un monument a la plaça Catalunya.

—Això li envejo, veus?

—Quan vegi el monument, potser no l’envejarà tant.

En aquell moment va irrompre la maitre. Tenia trets orientals, però parlava català.

—A part de la carta, tenim sashimi, salmorejo, taboulé i gambes en tempura.

—Ai cony —va ser l’únic comentari d’en Companys.

—Es cuina internacional —va explicar en Martí—. Altres coses no, però cosmopolita, aquesta ciutat ho és bastant.

—Si demano trinxat i mandonguilles, quedo malament?

—Al contrari. Pràcticament, són plats exòtics…

En Martí, per la seva banda, va demanar un filet a la planxa i una ampolla de vi del Priorat, tot i les protestes d’en Companys, que hauria preferit un Rioja (en el seu temps, els vins del Priorat només es bevien a la taverna, en porró).

—Expliqui’m, expliqui-m’ho tot —va exclamar nerviosament—. En Franco no va durar gaire, dedueixo…

—Que no? Quaranta anys de no res. Fins al 1975. I va morir al llit.

—Qui el va parir. Quaranta anys —es va lamentar—. Per tant, la pobra gent que va anar a l’exili com jo… no devien poder tornar.

—Alguns… Que jo recordi, la Pasionaria, en Ventura Gasol… i en Tarradellas, és clar. Com a president.

—President? No fotis.

—Sí, el van fer president a l’exili. I un cop mort en Franco, el nou rei va restablir la democràcia i el va fer tornar.

—Com devia disfrutar, en Tarradellas. Tant que li agradava manar! Té una plaça, també?

—Una avinguda.

—Merda!

—I el van fer marquès.

—La mare d’en Tano!

En Companys preguntava i preguntava com se sol fer després d’una llarga absència. En Martí no parava de dir-li que no era historiador, i que tingués paciència; aviat el posarien al dia de tot. Però res no podia aturar l’efervescent curiositat d’aquell homenet que acabava de sortir de la mateixa gola de la mort, i que segurament se sentia més viu que mai.

—Recony, el Priorat! Que bé que entra! —va brindar, exhibint el seu somriure desordenat.

—Ja l’hi havia dit.

—I ara qui mana, a la Generalitat? La rossa?

—La rossa és la vicepresidenta. Mana una coalició de partits.

—D’esquerres o de dretes?

—No l’hi sabria dir… Això de les esquerres i les dretes s’ha complicat molt. No és blanc i negre com abans, sap?

—Ah, no?

—Els polítics d’avui prefereixen fer servir termes com ara progrés, futur, feina ben feta, conceptes abstractes que agraden a tothom. Les ideologies estan passant de moda i la gent vota uns o altres segons li bufa. O segons com va l’economia.

—Però tu, ets d’esquerres?

En Martí va escurar la copa amb una bona glopada.

—Jo crec que ser d’esquerres és un estat d’ànim.

—Ha ha ha! Tens més raó que un sant! Jo solia llevar-me de mal humor i conservador. Però a mesura que avançava el dia m’anava engrescant i a la nit ja tornava a ser revolucionari!

—Ja no hi ha revolucionaris, a Catalunya.

—I a Rússia?

—A Rússia tampoc. Els únics residus comunistes són Vietnam, Corea del Nord i Cuba. I van de baixa.

—Cuba! Sempre he volgut anar a Cuba. Un cosí de la meva mare hi va anar a fer fortuna, i quan tornava al Terròs ens explicava històries al·lucinants, facècies de sol, rom i mulates zumbonas. I ara, a sobre, és un país socialista! Es la Meca!

—No ben bé. Ha degenerat molt. Hi ha pobresa i la gent en fuig.

—Bah! Mentre hi hagi obrers i patrons, la lluita política serà la mateixa. Tant a Cuba com aquí.

—Les coses han canviat.

—I el catalanisme? I les relacions amb Espanya?

—Això es manté igual, veu? Sap aquell bolero que fa: Ni contigo ni sin tí…

—Als anys 30, més que el bolero, ballàvem un tango. ¡La mate porque era mía!

—Però Catalunya no és la mateixa. Com ja ha notat, el paisatge humà és molt divers.

En Martí es va sorprendre parlant de temes que havien deixat d’ocupar la seva ment molts anys abans. No es podria dir que, de cop, el tornessin a interessar, però sentia molta curiositat per les reaccions d’en Companys, la interacció real entre el present que ell representava i aquella relíquia vivent que devorava el trinxat a grans forquillades. Descrivint el món real davant d’aquell nàufrag del temps, aprenia a ubicar-se ell mateix.

—I ara què? —va mastegar en Companys, mentre arrasava el plat de mandonguilles—. Què se suposa que volen de mi?

—D’això no n’hi puc parlar. Són coses del govern. Jo havia de portar-lo cap aquí, i ja ho he fet.

—No t’interessa saber per què fas les coses, xiquet?

—Sóc un policia, no pas un polític ni un historiador.

—Bah!

—Però si l’interessa… em sembla que el volen per lluir-lo.

—Lluir-me?

—Com a objecte d’un acte de propaganda patriòtica. D’aquí a tres dies farà setanta-cinc anys de la seva «mort», i la Ballesta vol aprofitar els actes commemoratius per presentar-lo, i per presentar al món aquesta gran descoberta, la màquina del temps.

—Propaganda? —el president va fer una rialleta molesta—. Només això? Em sembla, Martinet, que ets una mica ingenu. Es nota que no t’has ficat mai en política.

—Ara no l’entenc.

—Jo ja sé el que em dic. I crec saber exactament per què m’han fet tornar… Però ara no és el moment de parlar-ne. Ara estem de xeflis… La senyora aquesta xina, sabrà què és un carajillo?

En Martí no tenia el cos per excessos. No temia la ressaca de l’endemà —per desgràcia seva, no en patia mai—, però el muscle li feia molt mal i si prenia més alcohol la cortisona no li faria efecte. A més, s’havia saltat el règim prescrit i temia una nit agitada. Hi va haver cigaló, però la nit es va acabar de seguida.

En abandonar Les Set Portes, en Companys va insistir a fer un tomb pel Gòtic, els voltants del carrer Escudellers, on deia conèixer un parell de salons de categoria. Però en Llaneras es va mostrar inflexible. Normalment, ell era sempre el més tronem. Però aquella nit els riscos eren enormes, i el vell president no tenia ni idea de la mena d’ambient que s’havia ensenyorit de la zona. Els dos paquis tampoc semblaven especialment motivats. I havien promès tornar a La Cova abans de la una.

—Encara ens ho passarem bé i tot, aquí… —va ser l’última frase que en Companys va balbotejar, abans que un paqui fornit l’acompanyés a la seva cambra.

En Martí no sospitava que trigaria uns quants dies a tornar-lo a veure.

Perquè, en efecte, després d’una mala nit de dolors i diarrea, l’endemà al matí es va despertar amb una trucada matinera, en què la Marieke Van Halteren li oferia un bon dia pronunciat sense vocals, i li bramava noves instruccions: havia de personar-se al mòdul B, per respondre les preguntes de l’equip de seguiment del projecte Harlan. Pel que feia a en Companys, passaria tot el dia, i l’endemà, en destí desconegut, preparant-se per la seva presentació pública, que tindria lloc tres dies després, coincidint amb l’aniversari de la seva mort.

En aquell moment, en Martí va recordar el que li havia dit en Companys («sé perfectament per què m’han portat aquí») i va convencé’s que li amagaven alguna cosa, que l’operació Harlan entrava al terreny de la política i que en aquella festa no hi era convidat. Si la Mar Ballesta havia tret del mig en Quim Blat per simple conveniència, no podia esperar que tingués més miraments amb un simple peó com ell.

Va demanar per fer una trucada, però li van dir que les comunicacions amb l’exterior estaven prohibides fins al dia 15. No podia sortir de La Cova ni rebre visites. Un paqui l’acompanyaria en tot moment per fer-n’hi memòria. Ja era a la porta de la seva cambra, mastegant xiclet.

Lluís Companys vivia en un sobresalt continu. La calefacció central, el telecomunicador, el desodorant i el microones havien convertit el seu matí en un devessall de sorpreses. N’hi esperaven moltes més, i de molt grosses, però mentre es desplaçava a l’edifici central de La Cova —dalt d’un carro elèctric d’última generació, conduït per la Van Halteren— el president pensava més aviat en la seva insòlita situació. Només uns dies enrere estava pres, esperant la mort, i passant balanç de la seva trajectòria (un balanç més agre que dolç, tot i que sempre havia confiat que la mort davant de l’escamot li asseguraria l’aprovat final). Ara, totes les seves reflexions se li engrunaven entre els dits. Les velles batalles quedaven enrere. Tenia anys de vida per endavant, i els havia d’afrontar sol, i amb tot per aprendre, com un infant. Estava content de ser viu; però vivia de propina, per una decisió de persones que ni tan sols coneixia, que no li havien demanat el consentiment. Sentia que la seva vida no li pertanyia, continuava en mans d’altri, abans en Franco, ara la rossa manaire, i aquesta constatació l’irritava. Ja no seria més el president afusellat, sinó el primer turista temporal, un cobaia. I ho seria per sempre, a menys que agafés les regnes de la seva existència.

—Està capficat, president? —va preguntar la Van Halteren, tallant-li les oracions.

—Estic perfectament —va respondre ell, amb una ganyota d’enuig.

La Marieke va percebre que entre ell i el seu hoste s’alçava una barrera invisible, i es va preguntar per què l’idiota d’en Martí Llaneras l’havia pogut traspassar.

La vicepresidenta els esperava al seu despatx. S’havia alliberat el matí, i havia activat les suspicàcies dels seus subordinats de Palau, i de bona part dels seus companys de gabinet, que no entenien les seves reiterades desaparicions en les últimes setmanes. Però ella rai: tenia la situació controlada, i només havia de mantenir el secret tres dies més.

—Bon dia, president. Ha dormit bé?

—Molt bé, tenint en compte que no jeia en un llit decent des que em van detenir el juny passat… El juny de 1940, vull dir.

—Segui, sisplau.

—Falta en Llaneras, no?

—No, no falta ningú —va interrompre secament la Marieke.

—En Martí ha complert la seva missió i intentarem que no el molesti gaire més —va matisar la Ballesta.

—No ha estat cap molèstia, al contrari. Aquest noi m’és de gran ajuda.

La Ballesta va expel·lir un somriure fastiguejat. Es va treure les ulleres i les va deixar sobre la taula. Ho feia sempre quan s’enfrontava a entrevistes delicades, que ella solia anomenar, sorneguerament, converses d’home a home.

—Bé, president, està a punt de convertir-se en un pioner de la tecnologia quàntica. Tecnologia catalana, per cert.

—Me’n faig creus. A la meva època, l’últim crit eren les pastilles Juanola. Qui cony l’ha feta, aquesta maquinota?

—Un equip molt ampli i molt ben preparat. Al capdavant hi ha un científic català amb anys d’experiència a la NASA.

—La què?

—Ja l’hi explicarem. De moment, ha de saber que, quan vern tenir a l’abast la possibilitat de viatjar pel temps, vam tenir pocs dubtes del destí del primer viatge. El seu afusellament era un greuge que calia esborrar de la història.

—Per tant, vaig morir…

—En l’anterior decurs de la història, que acabem d’invalidar, vostè va morir afusellat la matinada del 15 d’octubre de 1940.

—Vaig dir alguna cosa, abans de…?

—Va cridar «Per Catalunya».

—Ah, encara bo. Ho duia preparat, sap? Però en un moment de tanta tensió, un es pot quedar en blanc.

—No va ser el cas. Va morir molt dignament i es va convertir en un símbol. Quan la Generalitat va ser restaurada, el seu nom va començar a omplir el nomenclàtor de ciutats i viles a tot Catalunya.

—Sí, com en Tarradellas, ja m’ho han explicat.

El to de disgust amb què en Companys es referia al seu antic rival va encantar a la Ballesta: l’home que tenia al seu davant continuava essent un polític. Un col·lega.

—I ara, es deu preguntar què volem de vostè.

—Doncs sí, ja que ho diu.

—D’aquí a tres dies fa setanta-cinc anys de la seva… eeh… mort. Hi ha previst un acte institucional. Res de l’altre món, a Montjuïc, una parada de mossos d’esquadra, ofrena floral, discursos… Però ens agradaria aprofitar l’ocasió per presentar-lo al món. Explicarem a tothom que Catalunya ha desenvolupat una màquina del temps, i que l’hem utilitzat per rescatar-lo de la mort.

—M’està dient que això de la maquinota no ho sap ningú?

—Ho saben unes vint persones, comptant en Martí, la Marieke i jo.

—I el president de la Generalitat? Perquè hi ha un president, suposo.

La Ballesta va preferir no respondre directament.

—Aquesta iniciativa és del meu departament. Però el govern estarà tan entusiasmat com la resta del país, l’hi asseguro.

—I què hauré de fer, jo?

—Existir, romandre viu. Però estaria bé un petit parlament. Vostè era un orador excel·lent. Si ho vol, però, li podem preparar un petit esborrany.

—I després?

—Després? El que vulgui —la Ballesta va mostrar-li els palmells de les mans—. Pot incorporar-se a la vida ciutadana, com un català més. Sabem que no li serà fàcil, però l’ajudarem en tot moment.

—No sóc un català més, sóc un nàufrag. On viuré? De què viuré?

—No s’haurà de preocupar de res. Podrà retirar-se, o viatjar, o bé treballar pel govern, assessorant, fent conferències… ja ho veurem.

En Companys mirava a terra, capficat. La Mar Ballesta va pensar que era el moment de mostrar-se humana. Es va alçar i va rodejar la taula fins a situar-se davant seu. Aleshores, li va posar la mà sobre l’espatlla, afectuosament.

—La vida li ha donat una altra oportunitat, Lluís. Aprofiti-la!

—Vol que aprengui a viure de nou, als cinquanta-vuit anys…

Es va fer el silenci. La Van Halteren va mirar la vicepresidenta i va alçar una cella, com reclamant-li prudència. Però va fer tard.

—D’això, president… Hi ha un tema que… els nostres historiadors tenen algun dubte…

—Sí?

—No voldria atabalar-lo, però… ha sentit a parlar del Pou de Glaç?

I tant, que n’havia sentit a parlar.

La va mirar de fit a fit durant uns quants segons. I ella? Què en sabia, ella?

—La veritat és que no hi caic. Si m’ajuda a fer memòria…

—Segons alguns historiadors que hem consultat, la Generalitat va fer els deures abans d’emprendre el camí de l’exili. Sap per on vaig?

En Companys no va contestar.

—El Pou de Glaç, un amagatall secret, fora de l’abast dels franquistes.

—Ho sento —va dir sense deixar de mirar-la—, però no sé de què em parla.

—N’està segur?

—Estic cansat. Si no els importa, m’agradaria anar a la meva cambra.

La vicepresidenta va notar de seguida que en Companys fugia d’estudi, però va saber contenir-se com la gran actriu que era.

—Es clar. Perdoni, no he estat gens considerada —va disculpar-se, melosa.

En Companys va sortir sense dir adéu, i va retornar a la seva cambra acompanyat per un paqui. En el mateix moment d’abandonar el despatx, la Ballesta va torçar el gest.

—T’has precipitat —va dir-li la Van Halteren.

La vicepresidenta, poc avesada a les opinions contràries, la va fulminar amb la mirada.

—Tu no en tens ni idea, Marieke. Ni idea!

—Li has de donar temps.

—Hem esperat setanta-cinc anys! —va bramar, mentre colpejava la taula amb el puny. I tot seguit, va tenir una pensada—. Canviarem de plans. Avisa en Llaneras. Digues-li que a partir d’ara serà el responsable de la seguretat d’en Companys. Que no se’n separi ni per anar a pixar.

—En Llaneras?

—En Llaneras, pel que sembla, s’ha guanyat la seva confiança.

—Però no en sap res, de…

—Millor. Deixarem que es facin amics. Au, afanya’t.

La Marieke va sortir enrabiada, mentre la vicepresidenta, sense tan sols mirar-la, es deixava caure a la butaca.

—De vegades —es va dir—, per arribar a un destí molt desitjat cal fer una mica de volta.

La idea de dir-ne Pou de Glaç va ser del mateix Companys, que era de pagès i recordava com era d’isolada i d’inaccessible la vella cava de gel del Tarròs, el seu poble; ningú no sabia en quin segle l’havien excavat; però l’avi Companys recordava haver vist com els homes del poble l’omplien de neu en els severs hiverns urgellencs, per tal de poder-ne disposar a l’estiu, que era igualment rigorós. En temps del petit Lluís —pels volts de 1890— el pou ja era inservible, però ell solia acostar-s’hi per amagar en el seu interior una galleda vella amb els seus petits tresors: bales, postals, caramels, cromos, o un gripau més mort que viu. No és estrany, doncs, que el 1936, poques setmanes després de l’esclat de la guerra, a en Companys li vingués aquest nom al cap, quan el seu govern va decidir crear un refugi cuirassat que protegís els seus béns i els seus secrets de tots els enemics potencials, ja fossin els folls anarquistes, les impertinents autoritats del govern de la República, o els franquistes que avançaven en tots els fronts.

El Pou de Glaç, sempre sota el control dels mossos d’esquadra, va encabir diners, documents secrets, relíquies religioses i fins i tot, en ocasions, va servir de refugi temporal per exdiputats de la Lliga i altres partits de dreta, fabricants del ram del tèxtil, monges i capellans que fugien de la repressió dels grups incontrolats. Tots hi van anar i en van tornar amb els ulls embenats. De fet, només dues persones en coneixien la ubicació exacta: el conseller de seguretat interior, Artemi Aiguader, i el mateix Companys. Un reduït escamot de mossos d’esquadra, de l’estricta confiança de l’Aiguader, tenia cura del refugi i havia jurat mantenir-ne el secret fins a la mort.

Tanta discreció estava més que justificada, perquè en aquell govern català, de tall unitari, hi havia membres del PSUC —més lleials al cònsol soviètic que no al mateix Companys—, i també de la poderosa CNT, que no responia davant de ningú, i que en aquelles dates continuava essent la mestressa dels carrers a través de les seves patrulles armades.

Però el Pou de Glaç hauria tingut una importància històrica relativa, si no fos per l’increïble incident produït a primers d’octubre de 1936. El dia 10 havia sortit de l’estació d’Atocha de Madrid, en direcció al port de Cartagena, un tren carregat amb la totalitat de les reserves d’or del Banc d’Espanya. Eren unes 600 tones d’or pur (majoritàriament en monedes) valorades en més de 720 milions de dòlars de l’època. En aquelles dates, a causa del seu imparable avanç des d’Extremadura i Andalusia, semblava que la capital de la República cauria en mans dels franquistes en qüestió de pocs dies. El govern que presidia Francisco Largo Caballero pretenia assegurar-se el control de l’or per comprar armes a l’estranger, i de fet, inicialment, la idea era traslladar el comboi a França; però el govern comunista de l’URSS, única potència disposada a vendre material de guerra a l’afeblida República espanyola, va pressionar perquè les divises fossin enviades a territori soviètic.

S’havia previst que el que després es coneixeria com Vor de Moscou embarqués repartit en quatre vaixells russos des de Cartagena fins al port d’Odessa. Però el 9 d’octubre, el ministeri de defensa soviètic va informar a les autoritats espanyoles que s’havia detectat la presència de submarins italians a uns cent-cinquanta quilòmetres de la costa valenciana. Per evitar riscos, el govern va decidir traslladar l’or fins a Barcelona, on el transport cap a Odessa es podria realitzar amb més garanties i amb l’escorta de diversos navilis de la flota republicana, ancorats al port de la capital catalana.

Com ja venia essent habitual des de l’inici de la guerra, que era també una guerra freda entre els governs de Madrid i Barcelona, la República va decidir no informar la Generalitat de l’arribada del transport. Va ser un error absurd perquè, sense el concurs de les forces de l’ordre del govern català, el comboi tenia poques possibilitats d’arribar al seu destí. Efectivament, el tren va ser interceptat a l’Hospitalet de Llobregat per tot un regiment de milicians anarquistes que van desarmar els carrabiners republicans que custodiaven els vagons, sense cap mirament i sense atendre les histèriques imprecacions del delegat del Banc d’Espanya. En descobrir l’or, van decidir requisar-lo, amb l’argument que «pertanyia al poble», i en qüestió de dues hores se’l van emportar en una flota de camions cap a un destí desconegut.

En assabentar-se’n, el govern de Largo Caballero es va estirar els cabells, però de portes enfora va encobrir els fets, per tal d’evitar un escàndol que segurament hauria ensorrat el prestigi de la República —i el seu crèdit— a tot el món. Als russos se’ls va dir que el trasllat de l’or quedava ajornat sine die, amb l’excusa de no alarmar França, Gran Bretanya i el comitè de no-intervenció. Stalin, sempre malfiat, va pensar a tancar l’aixeta, però els interessos estratègics del Komintern es van imposar: els avions i els tancs russos eren el principal argument amb què els comunistes espanyols iniciaven un gradual però imparable assalt del poder republicà. El gener de 1937, la presència militar soviètica als camps de batalla espanyols era tan nodrida com ho hauria estat previ pagament.

L’incident va enverinar les relacions entre el govern central i la Generalitat, que ja estaven sota mínims des de l’inici de la guerra. El ministre d’Hisenda, Juan Negrín (futur primer ministre) va instar Companys a personar-se davant d’ell a València —que en aquells moments era la seu del govern republicà—, i se li va queixar iradament, en un to que destil·lava prepotència i menyspreu. Li va dir, més o menys, que la Generalitat era can pixa, que Catalunya estava essent deslleial amb la República, mentre Madrid estava a punt de caure a les mans dels feixistes, i que no hi hauria més transferències econòmiques cap al govern català mentre no aparegués el maleït carregament.

Companys va aguantar el xàfec amb cara de ximple; per dins, però, vessava satisfacció. En aquell moment, ja sabia exactament on era l’or del Banc d’Espanya. I el menyspreu amb què li parlava en Negrín el convidava a no dir-n’hi res de res.

Per primer cop des de l’inici de la guerra, en Companys donava gràcies al cel pels seus contactes amb el món anarquista. Des del 18 de juliol, la CNT s’havia apropiat de les armes i havia fet seus els carrers de Barcelona. En Companys no s’hi havia enfrontat, i va restar lligat de peus i mans mentre a tot Catalunya la sang es vessava a dojo. El president només havia pogut ajudar individualment algunes personalitats de la dreta política i econòmica, les quals havia amagat al Pou de Glaç i enviat posteriorment a l’estranger. En molts casos, aquestes persones es van poder salvar perquè en Companys coneixia exactament i en temps real els itineraris de les patrulles cenetistes, gràcies a un infiltrat que li passava informes diàriament. Es tractava d’un peó d’Hostafrancs que Companys, essent advocat laboralista, havia tret de la presó de Montjuïc en els difícils anys vint. L’home, anarquista de pedra picada, professor d’esperanto i tota la pesca, se sentia en deute amb en Companys i des del 18 de juliol li feia de confident.

Pocs dies després de l’assalt al tren de l’Hospitalet, l’infiltrat va trucar al conseller Aiguader —el seu interlocutor habitual— i li va demanar de parlar directament amb en Companys per fer-li una revelació important. En Companys el va rebre al cap de poca estona i va saber de la seva pròpia boca que una quantitat ingent d’or pur, que possiblement procedia del Banc d’Espanya, era en poder de la CNT, en una deixalleria prop de Montcada i Reixac, i que la cúpula anarquista esperava poder-lo utilitzar per comprar armes de cara a un futur cop de força contra el govern republicà, que cada cop estava més controlat pels comunistes, en aliança amb els republicans burgesos.

En Companys va esperar el moment idoni per actuar. Sortosament per ell, al cap de pocs mesos —durant els tristament famosos fets de maig de 1937— la CNT va perdre el control de Barcelona, després d’una setmana de sagnants enfrontaments amb les forces d’ordre públic de la Generalitat i les mílicies comunistes. Els seus militants van ser desarmats, bona part dels seus dirigents van ingressar a la presó. El 7 de maig, mentre les txeques s’omplien de presos anarquistes, Aiguader enviava una companyia sencera de mossos d’esquadra cap a Montcada i Reixac; es va fer càrrec del carregament d’or sense disparar un sol tret. Les caixes es van amagar immediatament al Pou de Glaç, i ningú tret d’en Companys i l’Aiguader no ho va saber mai (a en Tarradellas, de qui en Companys es malfiava, no li van dir res), perquè el preuat carregament no va ser inventariat, ni fotografiat, ni esmentat en cap document oficial.

L’octubre de 1937, el govern Negrín es va instal·lar a Barcelona, i va assumir bona part de les funcions que, fins aquell moment, havia desenvolupat el govern de Companys. Ho va fer barroerament i sense donar explicacions. Aquest fet, a més de l’animadversió manifesta de Negrín («si esta gente va a descuartizar a España, prefiero a Franco», li va dir a Azaña per aquelles dates) i el convenciment que la guerra acabaria amb derrota, va fer que el president català es mantingués ferm en el seu silenci sobre el destí final de les reserves del Banc d’Espanya. Mentrestant, Negrín i els seus guàrdies d’assalt detenien i torturaven militants cenetistes, a la recerca d’informació sobre l’or; quan finalment algú els va parlar de la deixalleria de Montcada, ja no hi van trobar res.

A primers de 1939 la derrota republicana semblava qüestió de temps. En Companys estava convençut que s’acostava un llarg exili per ell, per la Generalitat i per milers de catalans; que no podia comptar amb l’ajut de Negrín; i que sense diners serien tots uns nàufrags pidolant per Europa. Tenia molt clar, doncs, per què havia de servir l’or de Moscou: per sobreviure a l’exili i per no començar de zero si —com confiava— el franquisme durava poc temps i la Generalitat era restaurada. Però les coses no van anar bé, perquè el gener de 1939, quan els franquistes ja avançaven cap a Barcelona, en Companys va intentar traslladar el contingut del Pou de Glaç i es va trobar que la Generalitat no tenia ni un sol camió per fer-ho; tots havien estat requisats pel govern espanyol o pels partits polítics. La via fèrria cap a la Jonquera estava triturada pels bombardeigs alemanys, i al port no hi havia ni un sol vaixell al qual confiar-li un material tan sensible. Desesperat, en Companys va haver de resignar-se a marxar cap a l’exili i deixar el Pou de Glaç intacte, ple fins al capdamunt de riquesa i secrets, però fora de l’abast de l’exèrcit invasor. Se n’anava sense diners, però amb l’esperança de poder recuperar l’or quan les circumstàncies fossin propícies. O, si en Franco s’eternitzava, esperava poder retirar l’or de mica en mica a través d’algun resistent de l’interior.

Però la invasió alemanya de França li va capgirar els plans, un cop més. El juny de 1940, els nazis el van entregar a les autoritats franquistes i ja només podia esperar una condemna a mort. L’altre dipositari del secret, Artemi Aiguader, havia fugit a Mèxic i no hi tenia contacte des del final de la guerra; aparentment, la depressió de la derrota l’havia dut a abandonar tota activitat política. Podia confiar que miraria de recuperar l’or? La por d’emportar-se el seu secret a la tomba va fer que Lluís Companys decidís, en vigílies del seu afusellament, confiar en una tercera persona.

Aquesta era la història del tresor amagat del govern català, de la qual en Llaneras, com la resta de ciutadans d’aquest país, no tenia ni la més remota idea. Al 2015, només una persona en tenia coneixement, i encara difús: la vicepresidenta Mar Ballesta. El seu avi Carles havia esmentat el Pou de Glaç de forma críptica en més d’una ocasió (segons li havia testimoniat el seu pare). El vell Carles Ballesta, regidor republicà a Mataró, s’havia exiliat a Mèxic el 1939, i allí, a través dels cercles de refugiats catalans, havia travat una forta amistat amb l’exconseller Artemi Aiguader. Aquest va morir el 1946, però poc abans va confessar al seu amic que els béns i els secrets de la Generalitat, incloent-hi l’or de Moscou, romanien en un amagatall secret a l’interior de Catalunya. Per desgràcia, en aquella conversa de cafè no va parlar de l’emplaçament, i al cap de pocs dies queia fulminat per un atac de cor. Semblava, doncs, que amb en Companys hauria mort tota esperança de recuperació del tresor ocult… Però ara el president era ben viu. I la Mar Ballesta estava disposada a qualsevol cosa per tal que el seu govern, i ningú més, obtingués un botí tan llaminer. No pensava en res més des del dia en què en Quim Blat va trucar a la seva porta per parlar-li del projecte Harlan. Quina refotuda bona sort: gràcies a la tecnologia quàntica, el Pou de Glaç tornava a ser a l’abast.

Com la lletera del conte, la vicepresidenta havia fet grans plans: Vor de Moscou es transformaria en una pluja d’inversions, despesa social, obres públiques, macroconcerts i megaexposicions, pa i circ per acontentar els electors que, de ben segur, li donarien la majoria absoluta en les eleccions previstes per a la tardor següent. Després, sense escarafalls, dedicaria un tracte ben obsequiós als lobbies internacionals que podien ajudar Catalunya a fer-se un lloc en el club dels països poderosos. Caldrien diners, i no pas pocs, per assolir un nou estatus confederal a Espanya; un seient —encara que fos de segona fila— al consell europeu; un salconduït per entrar en l’eix econòmic més progressiu del món. Catalunya seria una icona del segle XXI; un territori avançat, l’economia més pròspera d’occident, i també un referent espiritual: seria als ulls del món el país que domina la física quàntica i la utilitza per salvar els herois del seu passat. La tècnica i els mites junts a la Califòrnia d’Europa. Catalunya, la Nova Icària, la Terra Promesa.

I tot gràcies a ella. Només a ella.





5


El dijous 15 d’octubre, el president de la Generalitat, Àngel Patino, va arribar a Palau a les 10.35 del matí, quan tots els seus col·laboradors feia estona que treballaven. El veterà president no era matiner, i a més s’ho podia permetre: la seva agenda presentava cada cop llacunes més profundes. En l’últim any s’havia acostumat que la Mar Ballesta i el seu totpoderós gabinet de la vicepresidència es fes càrrec de tot.

No tenia simpatia envers aquella dona expeditiva i pedant; però n’apreciava les virtuts polítiques. I a més, la Ballesta era també la filla d’un estimat company de lluita a la clandestinitat (que havia tingut el temps just de veure com la seva primogènita, la nina dels seus ulls, s’enlairava fins a la vicepresidència; dues nits després va aclucar els ulls per sempre). Per tots aquells motius, i perquè no tenia esma de fer que les coses anessin d’una altra manera, el catedràtic Patino havia esdevingut una mena de monarca que feia poca cosa més que rebre visites, inaugurar equipaments i presidir unes reunions de govern on tots els afers hi arribaven retocats, recosits i adaptats a la conveniència de la Mar Ballesta.

Però aquell dia d’octubre, la voraç vicepresidenta es va extralimitar.

—La Mar Ballesta és aquí —va avisar el cap de gabinet, quan no feia ni deu minuts que Patino estava assegut rere la seva taula de treball.

—Fes-la passar, i que em portin un cafè llarg. Per ella un te vermell —va afegir, considerat, i tot seguit va obrir una carpeta que era a la seva taula des del dia abans, amb el títol Acte commemoratiu del 75è aniversari de la mort del president Companys.

El furiós trepig dels talons de la vicepresidenta sobre el marbre del passadís, que feia girar tothom al seu pas, es va apagar en arribar a la moqueta del despatx presidencial. La Ballesta somreia pretensiosament, com gairebé sempre.

—Bon dia, president.

En Patino va trigar un parell de segons a contestar: la jaqueta rosa fúcsia de la Ballesta no es podia pair tot d’una.

—Bon dia. Estàs molt… —va deixar la frase penjant; no se li acudia l’adjectiu adient.

—Moltes gràcies.

—Bé, véns una mica d’hora… El cotxe ens portarà a Montjuïc a dos quarts de dotze, tinc entès.

—Ja ho sé. Es que volia parlar amb tu d’un assumpte important.

—Podem esperar a la tarda? No he tingut temps ni tan sols de llegir el diari.

—Em sap greu, però…

—D’acord, seu, sisplau. Està tot a punt, per l’acte d’avui?

—Sí, que jo sàpiga.

—El ministre ha arribat?

—A les onze arriba el seu vol, el rebrà el president del Parlament.

—Molt bé.

Uns segons de silenci. La Ballesta es va posar les ulleres a lloc, nerviosament.

—Però Tacte no serà com esperes.

—Ah, no?

—En absolut.

—Vaja.

—Bé, Àngel… —va balbotejar la Ballesta, buscant la manera de resultar creïble—, el que t’explicaré ara és un secret que, fins avui, estava a l’abast de molt poca gent. Es un fet que tindrà impacte mundial i que marcarà per sempre més el nostre pas pel govern.

—No deu ser tan important, si jo no en sé res —va replicar ell, ingènuament.

—Sí, és clar… Escolta’m bé i no m’interrompis, encara que el que et diré et sembli inversemblant.

—M’estàs espantant.

La vicepresidenta va explicar-li, a raig, tot el projecte Harlan, l’arribada d’en Companys sa i estalvi, i la seva intenció de presentar-lo públicament en l’acte que havia de començar una hora i mitja després. El vell professor no va poder dissimular el seu astorament. No perquè se’n cregués un borrall, sinó perquè li semblava impossible que la Ballesta, aquell iceberg amb vestit jaqueta, pogués verbalitzar una tal bajanada.

—Pretens que m’ho cregui, tot això?

—M’és igual que no em creguis, ho comprovaràs amb els teus propis ulls.

—Encara que jo m’ho cregués, ningú més ho farà.

—Hauran de fer-ho: és la veritat. En Companys existeix i la màquina del temps també.

Davant l’atzucac dialèctic, en Patino va canviar de ruta.

—Suposem-ho —va concedir—. Però en aquest cas, t’hauré de demanar la dimissió, no trobes? T’has extralimitat d’una manera inconcebible.

—M’ha sabut molt greu no poder dir-te’n res. Però havia de ser un secret. I a més, no ens enganyem… T’hi hauries oposat, Àngel.

Quan li deia pel nom de pila, ell solia posar-se en guàrdia.

—D’on has tret els diners?

—Això no t’ha de preocupar.

En Patino, ofès, va alçar-se per remarcar la seva autoritat.

—Sóc el president de Catalunya! Sóc Túnica persona amb qui estaves obligada a comentar una cosa així!

—President, saps perfectament que la cap del govern sóc jo. Es a mi a qui demanen comptes. I a tu t’ha semblat bé que fos així. Ets un president amb honors i sense maldecaps. No em vinguis ara amb qüestions jeràrquiques.

—No puc creure el que estic sentint!

—D’altra banda, la cosa està feta i no hi ha marxa enrera. Et demano, per responsabilitat, que…

—Responsabilitat! Com tens els pebrots de parlar de responsabilitat!

La discussió va continuar en aquests termes al cotxe oficial que duia els dos dirigents cap al castell de Montjuïc.

—No m’esperava aquesta deslleialtat —va insistir en Patino.

—Àngel…

—Sóc el president! Jo et vaig nomenar!

—Si tant t’agrada el poder, hauries d’haver fet més per retenir-lo! —va respondre la Ballesta, traient el mal geni—. I no em diguis deslleial, podria ocupar el teu lloc només fent petar els dits. Ho saps molt bé, el govern i el partit són a les meves mans.

—Si ni tan sols ets militant!

—Que poc en saps de política, catedràtic.

Es va fer un silenci incòmode.

—Tot això són ximpleries —va dir finalment la Ballesta—, el que és realment important és que tenim una màquina del temps, i que Lluís Companys és aquí.

No podia creure’s que la Ballesta li estigués mentint. No pas de manera tan contundent i reiterada.

—Deixa’m-hi parlar —va concedir en Patino, abaixant el to—. Si realment és ell, el reconeixeré de seguida. Deixa’m presentar-m’hi com qui sóc, el seu successor.

—D’acord, crec que tindrem uns minuts abans de començar.

En arribar a la fortalesa de Montjuïc, que setanta-cinc anys enrere havia de veure’l morir, Lluís Companys va sentir una forta emoció que el va dur fins al plor. Es va esvair el to foteta, les bromes, el relativisme, i va brollar sense oposició el neguit acumulat durant els dies previs al seu rescat, en què no havia fet altra cosa que preparar-se anímicament per afrontar la mort. En Martí ho va saber entendre i va demanar a la Marieke que els deixés sols. Ella va remugar una mica, però finalment va sortir de la sala noble que, el 1940, acollia el despatx del comandant del castell. En marxar l’exèrcit, la sala havia esdevingut una petita biblioteca de temes històrics i militars. Era freda i desangelada, i es notava que no havia rebut visites durant una colla d’anys.

—Es troba millor?

—Sí.

—Lamento no poder-li portar el conyac. No hi ha ni una trista màquina de begudes, en aquest búnquer.

—Tant li fa. Un cigarret sí que el tindràs, no?

Els dos homes van posar-se a fumar en silenci, fins que en Companys, després d’alguna vacil·lació, va mirar en Martí cara a cara.

—No m’agrada.

—A mi tampoc, és una dictadora en potència.

—No et parlo de la Ballesta, ara, tot i que a mi també em sembla un espàrrec. Em recorda la meva primera dona… Em refereixo a la situació, tot plegat, aquest nume-ret que em volen fer fer…

—Home, vostè és polític, ja entendrà que no hauran gastat tant de temps i diners per portar-lo, i després renunciar a a treure’n profit.

—T’ho torno a dir: ets un ingenu. Aquesta gent no em vol només per fer propaganda. El que volen és el Pou de Glaç.

—El Pou de Glaç?

—No saps de què et parlo?

—No.

—Es l’amagatall secret de la Generalitat. Es ple de secrets, i més or del que tu puguis comptar. De debò que no en saps res?

En Martí va romandre callat, esperant que en Companys li expliqués el gruix de la història. A mesura que escoltava, la seva indignació es multiplicava.

—Aquests cabrons m’ho han amagat tot.

—Normal. Jo no ho vaig dir ni tan sols als membres del meu govern.

—Doncs va per aquí, perquè em sembla que el president d’ara ni tan sols sap que existeix la Harlan I. I el creador de la màquina està retingut perquè no se’n vagi de la llengua.

—La mala pècora! Ho vol tot per ella…! No vull que foti les urpes al Pou de Glaç!

—Però… Bé, jo no hi entenc, però suposo que si algú té dret a disposar-ne és la Generalitat actual, no?

—Sí, és clar. Però no em refio de la Ballesta. Com creus que invertirà els diners? I si en treu només un profit personal? Les dones…

En Martí va girar la mirada al cel, com demanant misericòrdia.

—Li torno a repetir que amb aquesta mena d’arguments no anirà enlloc. Aquesta és una altra època, hi ha igualtat entre homes i dones.

—Sí, ja vaig veure per la tele que fins i tot juguen a futbol. I ben curtes que van, per cert.

—Canviï el discurs, vostè és el president màrtir! —Bé, què puc fer?

—Es l’únic que coneix la situació del Pou de Glaç?

—No, hi ha una altra persona. Li vaig fer arribar una carta poc abans de… En fi, la nit del 15.

—Doncs, fos qui fos, no ha trobat l’amagatall.

—O això, o bé es va quedar el botí ell solet. Però no crec que ell…

La Marieke va obrir la porta del despatx sense avisar. Va trobar els dos homes repenjats a l’ampit de la finestra, mirant el pati d’armes.

—Senyors, tenen visita.

Enretirant-se, l’holandesa va obrir pas al president de la Generalitat. Amb les seves petites passes d’ancià, Àngel Patino va entrar a la sala. Darrere seu hi havia una taca rosa fúcsia que, passat l’enlluernament, prenia la forma de la Mar Ballesta.

—Bon dia… president —va saludar-lo, indecís.

En Patino es va dirigir cap a la finestra, contenint l’emoció perquè, tot i que encara el tenia a uns metres, estava ja del tot segur que l’home que li clavava la mirada bonhomiosa i expectant era Lluís Companys i Jover, el seu antecessor en la presidència de la Generalitat. El coneixia prou bé; havia vist desenes de fotos seves, milers de vegades, en revistes, llibres i pòsters. N’havia parlat als seus alumnes durant una colla de cursos. Era ell. I era viu.

En Patino va mirar enrere, cap a la Ballesta, com esperant instruccions, i ella li va pregar amb un gest que s’acostés a en Companys. Ho va fer obrint a poc a poc els braços, mentre en Companys continuava immòbil.

—President, és un honor saludar-vos. Sóc Àngel Patino, president de la Generalitat.

Sigui per les emocions del matí, o per una sobtada assumpció del pas del temps, a en Companys se li van entelar els ulls i va obrir el braços per estrènyer en Patino amb totes les seves forces.

—No sap com m’alegro de poder-lo abraçar, president! Gràcies!

Els dos venerables polítics es van fondre en una llarga abraçada, com si estiguessin esperant aquell moment des de feia un segle. En Martí i la Marieke es van mirar, commoguts, davant de l’espectacle de la Història feta carn i feta sentiment. La Mar Ballesta va començar a vessar llàgrimes d’alegria, llàgrimes de cocodril eufòric, perquè sabia que aquella escena era només un anticip de la gran riuada d’emocions que l’esperava. Ah, si hi hagués una càmera de televisió per plasmar tants sentiments desbordats… Ara n’estava segura, el projecte Harlan seria un èxit absolut.

L’acte commemoratiu havia estat planejat amb tota cura pel servei de premsa i protocol de la vicepresidència, que des de l’estiu era en mans de la Rhimou Osman, una jove i brillant executiva de Manlleu, filla d’uns immigrants marroquins que amb prou feines se’n sabien avenir. Després d’obtenir una beca per graduar-se a Princeton, havia fet carrera en diverses agències de comunicació internacionals, abans de convertir-se en la cap de gabinet de la Mar Ballesta. El seu toc professional i descaradament apolític s’adeia més amb el que la Ballesta esperava de la imatge externa del govern. També hi ajudava la seva biografia, els seus trets aràbics, els ulls grans i negríssims, combinats amb una frivolitat típicament occidental. Per això la va ascendir així que en va tenir ocasió (de fet, li va anar molt bé que l’anterior cap de premsa, aquell sòmines xirucaire, es fiqués de peus a la galleda en l’afer de les concessions de llicències de televisió). La Rhimou, tan decidida i ocurrent com implacable en la seva relació amb la premsa, era tota una altra cosa. No tenia mai dubtes, podia ser dura com el ferro o emmotllar-se com la plastilina. I a més, li devia el càrrec a la vicepresidenta; mai no faria res que la pogués perjudicar… la qual cosa no li impedia mostrar-s’hi exageradament sincera. Com aquell matí, a les portes de la fortalesa de Montjuïc:

—L’acte d’avui és com una festa major de poble, i a sobre tu, vicepresidenta, sembles un papagai.

—Gràcies, Rhimou, jo també t’estimo.

—Ets a temps de canviar-te la jaqueta? Només la jaqueta.

—Es una jaqueta Hermès.

—Doncs no t’està bé. Es massa fúcsia.

—No és massa fúcsia. Es fúcsia.

—Però…

—Ja n’hi ha prou! No som al Marroc. Deixa’m vestir com vulgui.

—Aquesta broma em semblaria racista, si no et conegués.

—És racista. Sóc racista des que treballes amb mi.

La Rhimou encaixava tots els comentaris maliciosos amb la mateixa alegria amb què disparava les seves opinions; això és el que tenia de bo.

—Vicepresidenta, distorsionaràs l’escenari, i semblarà que vols que tot el protagonisme sigui per tu.

—El protagonista serà en Companys, això t’ho asseguro. I prou de xerrameca, explica’m com anirà això, que només queden deu minuts.

La Rhimou va projectar els ullassos negres cap amunt, carregant-se de paciència. Després va recitar el programa com qui repassa les taules de multiplicar.

—A les dotze en punt en Màrius dóna la benvinguda, a les dotze i deu el quartet de corda toca El cant dels ocells, a un quart…

—Un moment, un moment. Qui és en Màrius?

—En Màrius Duarte, el que fa d’advocat a Vents de discòrdia.

—El dolent? El que té un fill autista?

—El del fill autista, evidentment, és el bo. Però vaja, sí, en Màrius és el que fa de dolent. Continuo. A un quart d’una, discurs del president de la Generalitat. Vint minuts després…

—Que siguin deu.

—Deu minuts —va dir la Rhimou, mentre corregia el text amb el boli—, molt bé. De seguida, ofrena floral. Després, discurs del ministre de l’Interior.

—Bah.

—I finalment…

—La bomba!

—La bomba. Poc s’ho esperen, que la cosa acabarà amb la irrupció d’un mort vivent, com en un xou de la tele. Per cert, què passa si li fiquen la carxofa al davant?

—Mmmm… potser avui no és el dia, serà un xoc per ell. Hem acordat que farà un petit parlament, però el veig alterat, no sé… —va consultar el rellotge—. Precisament he d’anar a assegurar-me que tot està bé. Fins ara.

Va sortir rabent, tota fúcsia, i el despatx va semblar enfosquir-se. La Rhimou es va posar l’intercomunicador i va saber per boca dels seus col·laboradors que el pati d’armes era ple com un ou, amb els més de dos-cents convidats i uns quants centenars més de devots, patriotes i curiosos. A la part frontal, la tribuna; un xic a la dreta, la tarima de premsa, on un núvol de fotògrafs, càmeres de televisió i reporters competien a cops de colze per garantir el seu camp de visió (tot i que la majoria no hi era per l’acte en si, sinó per poder abordar el ministre, de qui es deia que podia deixar el govern espanyol). El teló de fons de l’escenari era una immensa pantalla de leds on, de moment, s’hi projectava la imatge d’una senyera onejant; però de seguida hi apareixerien imatges en blanc i negre d’en Companys en acció, amb en Macià, a Palau, en un míting, al front de guerra. La Rhimou, en veure-ho als assaigs, va sentir un calfred. «Quan aparegui de debò, serà l’hòstia». En Companys accediria a l’estrada per una escletxa al centre de la pantalla; la gent tindria la sensació que s’encarnava directament des del cel·luloide, que sorgia de dins d’una pel·lícula documental; no hi havia millor manera de mostrar l’autèntic significat d’un viatge en el temps.

En aquells moments, però, el vell president no estava per orgues: els nervis el feien tremolar com una fulla. No se sentia així des del primer cop que el van detenir, quan era universitari. A través dels finestrals de la biblioteca havia vist com el pati s’anava omplint de gent, de banderes i de soroll. Pensant-ho fredament, no s’hauria d’espantar: durant dècades, en Companys havia parlat davant de gernacions molt més grans i no tan ben disposades. Ho solia fer a crits i sense llegir ni un paper, i el discurs sempre li acabava en punxa. Però avui tot era diferent. Els cotxes eren estranys, les cares eren estranyes, la música l’eixordava. I estaven a punt de mostrar-lo al món com una relíquia, un dinosaure rescatat de l’extinció.

—Em sembla que no sortiré —va confessar a en Martí.

—D’això en diuen por escènica, és normal. Vol un altre cigarret?

—Vull un conyac, recony.

—Hi haurà de fotre collons, que no n’hi ha per tant. Què se n’ha fet, d’aquell home que desafiava l’escamot d’execució?

—Així és com em sento, com si m’anessin a executar, mecagoncony. I a sobre he de fer un discurset.

En Martí li va posar la mà afectuosament a l’espatlla.

—Els encantarà. I sortirà per la tele.

—He vist una estona la tele, i tots els que hi surten semblen idiotes.

—Va, home: serà divertit!

—Divertit?

En Companys no el va entendre: havia mort massa d’hora per conèixer de prop l’imperi del lleure. Al seu temps, els homes adults només se sabien divertir il·legalment, sobretot de nit. La política, en canvi, era la seva passió, però l’havia divertit poques vegades. Mentre era president, tenia la carregosa mania d’oferir la seva vida per a la salvació de totes les causes. Havia estat un tronera i una au de nit, sí, però sentia que ho necessitava per compensar el dramatisme amb què havia viscut el seu pas per la política, la mort dels amics, la presó, l’ensorrament inevitable dels ideals. Però ara, en canvi, no s’hi jugava res. Ara el poder el tenia un altre, no hi havia guerra, ni feixistes, i en Companys estava de rellogat en el món dels vius. Potser sí que s’ho prendria tot d’una altra manera. Potser la política el podria divertir.

Pensava en això quan, a l’altra banda del finestral, la veu de baríton d’en Màrius Duarte va saludar la concurrència, que el fotografiava i el saludava dient-li Cosme (el nom del seu personatge televisiu).

—Bon dia, senyores i senyors. El govern de Catalunya us dóna la benvinguda a l’acte de commemoració del 75è aniversari de la mort del president Lluís Companys, vilment assassinat per la dictadura franquista el 15 d’octubre de 1940.

A primera fila, la llampant jaqueta fúcsia de la vicepresidenta empal·lidia la resta d’autoritats, començant per l’escanyolit president Patino i el rabassut ministre de l’Interior, de nom Alfredo García Lara, un liberal català (de Reus) però amb orígens murcians, que havia vingut amb poques ganes i amb el vol de tornada confirmat per aquella mateixa tarda.

—Gràcies per venir, ministre —el va saludar la Ballesta—. Com està el president?

—Refredat. L’aire de Hèlsinki no li va provar. T’envia records.

—Es veritat que plegues?

—Ballesta, Ballesta… no em facis parlar.

No calia que parlés. La vicepresidenta estava al corrent de tot. Sabia que García Lara tenia un peu a fora, i que la seva gran rival —la ministra d’Afers Exteriors— maldava per carregar-se’l, però que es pensava defensar amb les urpes. De moment tenia la confiança del president, l’andalús Mateo Genil, però les coses podien canviar. En qualsevol cas, guanyés qui guanyés, el govern espanyol quedaria tocat, i això, de cara al que havia de venir, era una bona notícia per la Mar Ballesta.

Es preguntava quina cara posaria el ministre quan en Companys li plantés el bigoti davant del seu. Sortiria per cames? Afrontaria els micròfons? El fet de deixar-lo en calces li semblava perversament engrescador.

L’acte va començar amb deu minuts de retard i va transcórrer amb una avorridíssima eficàcia. No hi van faltar els agitadors de torn, en aquesta ocasió uns ecologistes empordanesos que protestaven per la construcció del parc temàtic de la Kyoto Entertainment, en l’antiga zona protegida del Cap de Creus. Davant la mirada condescendent de la Ballesta, els mossos d’esquadra els van desactivar amb rapidesa i finor, però l’incident havia restat lluïment al vague discurs d’en Patino. Mala sort, president.

Després de l’ofrena floral, el ministre es va alçar per recitar el breu text que li havien escrit a la delegació del govern a Catalunya. Com marcava el protocol acordat dos anys abans per ambdós governs, la meitat de la seva intervenció seria en català.

—Espanya —va començar— està en deute amb tots els qui, com Lluís Companys, van oferir la seva vida per la llibertat i la democràcia. El seu exemple ens omple d’orgull i ens convida a fer el possible per treballar plegats en la construcció d’aquest Estat federal que garanteix la unió i la diversitat de tots els pobles que l’integren. El gobierno que represento —va continuar, com aquell qui res— está realizando un esfuerzo inversor en Cataluña, de común acuerdo con la Generalitat, para garantizar que esta comunidad siga ejerciendo el papel de motor económico y social que…».

La Mar Ballesta va rebre un sms de la Rhimou: tot anava bé. En Companys estava serè i esperava el moment entre bastidors, sense separar-se d’en Martí. I el moment s’acostava: després d’aplaudir educadament el discurs del ministre, la dona de fúcsia va ensenyorir-se del faristol. Va mirar a banda i banda amb parsimònia, per guanyar solemnitat. I tot seguit, sense papers al davant, va prendre la paraula.

—Bon dia a tothom. President, ministre, autoritats, amics i amigues, gràcies a tots per ser aquí en un dia tan important per a tots, i especialment pel govern que represento. Avui fa setanta-cinc anys, el feixisme va pretendre acabar amb la dignitat de tot un poble, afusellant el seu president. Lluís Companys va ser l’únic cap de govern assassinat pel feixisme en tot Europa, la qual cosa ens entristeix, però ens omple d’orgull, com també omple de vergonya aquells que van dictar una ordre tan infame, que Lluís Companys va assumir amb una enteresa exemplar, digna del gran estadista que va ser.

Darrere l’escenari, en Companys assentia amb fervor.

—Molt ben dit, oi que sí? —va comentar alegrement, mentre en Martí s’arronsava d’espatlles—. S’explica bé, la paia!

—Se’ns ha ensenyat —va continuar la Ballesta— que hem de recordar la nostra Història per no veure’ns condemnats a repetir-la. Que hem d’aprendre del passat i que els èxits del present són la millor vacuna contra els pecats i les ofenses d’ahir. Però nosaltres no ens conformem amb recordar. No en tenim prou. Volem justícia, volem reparació. Volem evitar les injustícies del passat tal com ho fem amb les del present. Em direu que no es pot tornar enrere; i això era veritat. Ho era… fins avui.

—D’això… a la Ballesta avui se li’n va una mica l’olla —va comentar en García Lara al president Patino, que seia al seu costat i estava aterrit.

—Us dic això perquè, en aquest sentit, en el sentit de reparar les injustícies del passat, el govern de la Generalitat ha actuat. Ho ha fet en el terreny científic, amb uns resultats espectaculars. Per això estic en condicions de fer-vos un anunci important.

En sentir-se aquesta frase, es va activar una mena d’interruptor col·lectiu, i un estrany silenci ho va ofegar tot. La gent ni tan sols parpellejava. Els objectius de les càmeres buscaven el fúcsia a l’uníson. A primera fila, les patums intercanviaven mirades expectants, especialment en García Lara, que ja no dissimulava la seva inquietud.

—El departament de la vicepresidència ha aconseguit, amb el suport de científics de primera línia, desenvolupar una tecnologia quàntica capaç de desplaçar éssers humans a través del temps. Un portentós enginy de transmigració es troba plenament operatiu des de fa uns quants mesos, en territori català, i ens ha permès dur a terme proves de tele-transport amb resultats totalment satisfactoris, sense riscos i sense cap perjudici de la seguretat del territori, la seva gent i el seu medi ambient.

—President, de què collons està parlant? —va xiuxiuejar el ministre.

—D’una cosa que canviarà el món per sempre més —va respondre en Patino, amb tota gravetat.

En aquell moment, l’ambient a la porta de Montjuïc ja era difícil de contenir. Els presents es miraven estranyats i s’exclamaven, tot i que molts escèptics reien, fotetes. Els periodistes, parant l’orella al que deia la Ballesta, feien servir l’altra per parlar amb les respectives redaccions, i anticipar-los que aquell matí podia saltar un scoop imprevist.

—O la Ballesta s’ha tornat boja, o tenim notícia! —comentava un jove redactor de la televisió pública—. En qualsevol dels dos casos, haurem de connectar en directe així que puguis…!

Mentrestant, davant del faristol, la vicepresidenta assaboria l’expectació i subratllava melindrosament cada paraula, cofoia de veure tants ulls desorbitats davant seu.

—Els prego que prestin atenció a la pantalla —va dir aleshores. I immediatament es va començar a projectar un vídeo que, durant tres minuts, va mostrar als presents imatges inèdites de la Harlan I i la seva posada en funcionament, mentre una veu en off parlava de teoria quàntica, els feixos de partícules i els forats de cuc en el multivers. En Joaquim Blat havia estat curosament eliminat del vídeo, mentre que la Mar Ballesta hi apareixia com l’ànima del projecte. En Martí Llaneras va respirar alleujat en veure que la seva cara botida i malhumorada amb prou feines apareixia en segon terme. Entre els assistents van començar a proliferar els murmuris i algun «oh» d’admiració, mentre el ministre, cada cop més agitat, parlava per telèfon, presumiblement amb la Moncloa. I encara no sabia el més important.

—Està a punt, president? —va preguntar en Martí, mentre li adreçava la corbata.

—Ara sí —va respondre en Companys—. Del tot. I a més, ja sé què diré.

—Però li han preparat un discurs, no?

—Ja ho sé, home, però també tinc dret a dir la meva, no? A la meva època només llegien el discurs els talossos. Un ha de dir el que li surt de dins!

—Ja tremolo… —va somriure en Martí.

El vídeo es va acabar i una part del públic assistent va aplaudir, tot i que encara eren majoria els incrèduls. La Mar Ballesta va tornar al faristol, i es va aclarir la gola. Va dirigir una mirada fugaç a la Rhimou, que es mossegava un llavi, i al president Patino, que es removia al seient amb una barreja d’impaciència i pànic.

—La tecnologia quàntica ja és una realitat —va dir— i Catalunya la vol posar a disposició de la comunitat internacional, com una contribució al progrés científic global. Però abans els he d’anunciar que la Harlan I ja ha aconseguit el seu primer èxit. Una missió tripulada ha completat el primer viatge temporal de la història. I no és casual que ho fem públic aquí, i avui, en l’acte de record d’una injustícia històrica. Perquè el govern que m’honoro a representar va decidir, a proposta meva, que el primer viatge fos una missió carregada de simbolisme: una missió de rescat.

«Decisió del govern? Quina barra!», va pensar en Patino tot fent un gest de disgust, per no dir de fàstic. La resta dels presents va contenir la respiració.

—Hem portat fins aquí, salvant-lo de l’escamot d’afusellament, el molt honorable president de la Generalitat, Lluís Companys. Es aquí, sa i estalvi, i té moltes ganes de retrobar-se amb el seu poble.

—No pot ser —exclamava el ministre—. Deu ser un actor. Està boja!

Exultant, inflada, la Ballesta va posar-se teatralment la mà sobre la pitrera, abans de dir les paraules somniades:

—Amb tots vostès, el president Companys!

La megafonia va fer sonar Els Segadors a tot volum, i la figura escardalenca d’en Companys va aparèixer a l’escenari. Una càmera el seguia per tot i projectava el seu esguard, espantat però somrient, a la pantalla de leds, on es fonia hàbilment amb antics primers plans de color sèpia; gràcies a aquest recurs, la major part dels presents va comprovar instantàniament que l’home que tenien al davant era realment Lluís Companys. Ell, amb els moviments nerviosos que, de ben jove, li van valer el sobrenom de l’ocellet, es mostrava tímid i emocionat, i no va conquerir el centre de l’escenari fins que la Mar Ballesta, protagonista sempre, el va agafar de bracet i el va conduir al davant del públic, que aplaudia amb fervor i fotografiava el vell president amb el telèfon mòbil.

Al cap d’uns segons, superat l’enlluernament dels flaixos, en Companys es va veure amb cor de començar a saludar amb timidesa, i la gentada va bramar de satisfacció. La tribuna de premsa havia embogit literalment; els mossos amb prou feines podien contenir els micròfons i les càmeres que maldaven per fixar la millor instantània. A primera fila, el ministre feia que no amb el cap. La Rhimou plorava sense amagar-se’n. La Marieke detestava aquella emotivitat encartonada, però ella mateixa feia uns minuts que estava immòbil, mossegant-se els punys tancats. En Martí es debatia entre l’enuig per l’espectacle mediàtic de la vicepresidenta i l’empatia cap al vell republicà que es retrobava amb la gent, amb la vida, tants anys després.

Passat el primer impacte, la Mar Ballesta va fer unes petites passes amb en Companys cap al faristol, i va demanar silenci.

—Amics i amigues, comprenc l’emoció del moment, però el president us vol dir unes paraules.

En Companys va quedar sol i nu davant del finíssim micròfon de metacrilat, que observava com si fos un insecte exòtic. Davant seu veia rostres somrients, paternals, i fins i tot algunes llàgrimes: la gent havia captat la transcendència del moment. Indecís, va fer un petit gemec abans de posar a prova la seva veu enrogallada:

—Catalans! —va cridar, fent tremolar els altaveus—. Ja sóc aquí!

I va alçar el puny esquerre —el puny de la revolució— vigorosament cap al cel, mentre la Mar Ballesta, cosa rara en ella, es quedava sense saber quina cara posar. Per sort, les càmeres ja no la seguien; només estaven pendents d’en Companys. Tal com ella havia predit.

L’aclamació de la gent va esperonar en Companys, cada cop més alliberat. Recolzava els braços al faristol amb tota frescor, i mirava de fit a fit la gentada, allò que a la seva època en deien les masses. Potser les coses no havien canviat tant des de 1936. O potser sí:

—Catalans! —va retronar, amb el seu característic accent ponentí—. En aquesta hora gloriosa, retornat de les tenebres del feixisme gràcies al geni científic de la raça, quan ja em disposava a lliurar la meva ànima a l’altar de la pàtria, saludo el poble autèntic que sota el guiatge del nostre cabdill Àngel Patino, i de la simpàtica i bufona senyoreta Ballesta, encapçala les legions de la llibertat i del progrés humà!

—Bufona? Li ha dit bufona! —va exclamar en Martí entre riallades. Fins i tot la Marieke no va poder evitar de somriure. Com el president Patino.

La Ballesta, en canvi, se sentia vexada. Des que estava en política s’havia sentit dir de tot: bruixa, ambiciosa, trepa, calculadora, barjaula, fura, farsant, mala pècora, xoriça, inepta i fins i tot malvada. Però bufona, mai de la vida: era una humiliació en tota regla.

En Companys, no cal dir-ho, pensava que estava quedant com un cavaller. Se sentia cada cop més com un peix dins de l’aigua. Després de proferir un parell de visques, va deixar una pausa pels aplaudiments, però aquests no es van produir: la gent estava massa astorada. El to inflamat, la cantarella ondulant, i els gestos grandiloqüents, propis del seu temps, havien convertit el discurs d’en Companys en un espectacle desoncertant, fins i tot grotesc. Per sort, la Rhimou, amb bons reflexos, va arrencar a fer de claca, i en pocs segons es van sentir uns aplaudiments carregats de dubtes.

—Gràcies, germans —va continuar en Companys amb grans esgarips, i les mans encreuades sobre el pit—, gràcies per aquesta rebuda que la meva humil persona no mereix ni ambiciona. Amb el vostre suport, el suport de les masses obreres i el poble humil, continuarem la lluita sagrada contra els enemics del progrés i les oligarquies reaccionàries i monarquitzants. Quedo a la vostra disposició com un soldat més en aquesta lluita secular. He dit!

En acabar, panteixant i tot, en Companys es va sentir assaltat per centenars d’ulls incrèduls que el miraven en silenci. Aquella gent no havia sentit mai res d’igual. Però aquest cop no va caldre la claca; l’ovació va arrencar entre els qui estaven drets, al fons de tot, i va créixer en pocs segons com una onada sincera i eixordadora. I no és que el públic fos proletari. Majoritàriament eren activistes de diumenge a la tarda, un producte típic de l’indret i l’època. Però tots ells van simpatitzar amb el personatge i amb el seu abrandament, tan passat de moda. Fins i tot en Martí, escèptic militant, va ser dels qui va aclamar amb més força; al seu costat, la Marieke va substituir la flegma neerlandesa per un entusiasme tan sincer com irracional. Tots dos, des de la part posterior de l’escenari, observaven amb delit com en Companys es fonia amb la multitud, i com la Mar Ballesta maldava per fer-se un lloc prou destacat en cada foto i en cada pla mig.

Fidel als seus interessos, la vicepresidenta no se separava ni un pam d’en Companys; li passava el braç per l’espatlla, li somreia amicalment, li atansava criatures perquè les besés. Però l’entusiasme era diferent. Alguna cosa s’havia trencat entre en Companys i ella: havia gosat dir-li bufona.

Els mossos d’esquadra van estar a punt de carregar per evitar un avalot. Enmig del fervor de la gent, els periodistes empaitaven en Companys per obtenir una imatge o una declaració, per minsa que fos. Molts continuaven pensant que era un muntatge, però per si de cas… Amb prou feines s’hi van conformar quan la Rhimou els va convocar per una roda de premsa que tindria lloc a Palau al matí del dia 17. Tampoc no van tenir sort amb el ministre García Lara, que va sortir disparat cap a l’aeroport, apartant-se els micros del davant com si fossin borinots.

Un cop a l’avió, en Lara va trucar a la Mar Ballesta per transmetre-li que el president del govern espanyol l’esperava a la Moncloa aquella mateixa tarda, sense excuses.

—No hauríem de treure les coses de mare, ministre.

—Ballesta, esta vez te has pasado de la raya. Te recomiendo que no faltes a la cita.

El ministre solia usar la seva llengua materna quan volia mostrar-se imperatiu.

—Ho sento, però en Patino vol que es reuneixi el govern, aquesta mateixa tarda. Digues a en Mateo que…

—¡A la mierda Patino! Ens hem fotut en una crisi d’Estat! —va bramar en García Lara, mentre colpejava el braç del seu seient. Després va penjar amb gran estrèpit i sense esperar resposta.

La Ballesta es va felicitar per aquell atac de nervis. En política —solia dir el seu pare— sempre guanya el qui té el cap més clar. I ella, a més del cap clar, tenia un trumfo incomparable: una tecnologia única al món, que li posava a l’abast de la mà trenta segles de possibilitats i recursos. No, el govern espanyol no podria pressionar-la. Per tant, res d’anar a Madrid: es limitaria a trucar a la Moncloa per exigir a l’irascible Mateo Genil calma i diàleg. I així no hauria de desairar en Patino ni els seus envejosos companys de gabinet, que segurament l’avorririen a base de retrets, gemecs i queixes estèrils.

Pel que fa a en Companys, va ser conduït de nou a La Cova en un estat que tan aviat semblava pròxim al col·lapse com a l’èxtasi. En Llaneras va arribar a pensar que li agafaria un atac de cor o una embòlia, de tan alterat com el veia.

—La meva veu sonava eixordadora. I aquella pantalla gegantina, quina meravella! I el poble, entusiasmat!

—Que sí, presi, jo també hi era —el calmava en Martí.

—Si ho veiés l’Azaña! O el malparit d’en Negrín! Us ha agradat el «ja sóc aquí»? Punyent, eh?

—Sobretot, molt original —va ironitzar la Marieke.

—Prengui-s’ho amb calma, presi, que ja no té edat. —En Martí va fer un esforç de càlcul immediat—. De fet té… cent trenta-dos anys.

—No em trobava tan bé des que en tenia divuit. I ara què farem?

—Una mica de descans, sisplau —va intervenir la Marieke, que era al volant.

—Res de descans. Vull veure-ho tot, saber-ho tot. Quan tornarem a Barcelona?

—De moment anem a La Cova. Aquesta tarda la Rhimou vindrà a explicar-li el que tenen preparat per vostè, començant per la roda de premsa de demà passat.

—Una roda de premsa! Amb televisió i tot! Vindrà La Vanguardia?

—No crec que hi falti.

—I els de La Humanitat? I La Sol?.

—Aquests diaris ja no existeixen, diria —va contestar en Martí.

—Però no es preocupi, tindrà més audiència de la que es pugui imaginar —va concloure la Marieke, enriolada.

En Martí li va mirar els ulls a través del retrovisor, i li va semblar que eren extraordinàriament bonics i profunds. Vés a saber si, al final, aconseguiria veure la Marieke com una dona.

La notícia del retorn d’en Companys i l’èxit dels viatges temporals va córrer com un llamp a través de la televisió i internet, i va deixar un rastre de perplexitat en les redaccions, les ambaixades, els mercats i els despatxos de tot el món. Hores després, la Generalitat va divulgar unes proves d’ADN que confirmaven la identitat del seu nou hoste. La foto d’en Companys pletòric, amb els braços alçats, va ocupar la portada de tots els diaris europeus, que no van escatimar adrenalina a l’hora de fer els titulars. «Miracle», «L’invent del segle», «La conquesta del temps», exclamaven, amb lletres de pam. Els informatius televisats van fer grans desplegaments, i els programadors van espolsar velles pel·lícules com ara Rescat en el temps i Retorn al futur per emetre-les aquella mateixa nit. En totes les informacions, la Mar Ballesta era esmentada en un lloc preeminent, com esperava, mentre que la premsa de Madrid es delia i s’indignava, tot alhora, amb una instantània que va fer la volta al món: la del ministre García Lara en la inòpia, palplantat, amb la boca oberta, just en el moment de la irrupció d’en Companys.

A la resta del planeta, els mitjans de més tirada s’esforçaven a explicar al seu públic qui era en Companys, on era Catalunya i per què en aquell cul del món havia tingut lloc la principal descoberta tecnològica del segle. En aquells primers dies, els mitjans nord-americans encara no sabien que l’ànima del projecte havia fet la major part de la seva carrera en un centre d’investigació de la NASA. No trigarien a descobrir-ho. I a fer-se preguntes.

Les borses de tot el món van fer pujades espectaculars, empeses pels bons resultats dels benefactors, les corporacions que havien ajudat a finançar el projecte Harlan. Algunes, com la Kyoto Entertainment o el grup francobelga Medinfo, no van trigar ni vint-i-quatre hores a publicar anuncis a tota plana on explicitaven el seu suport a aquell projecte revolucionari. La comunitat científica, en canvi, va reaccionar amb tota prudència, o fins i tot amb hostilitat, davant d’una troballa que era, en si mateixa, una autèntica amenaça. «El passat, el present i el futur de la humanitat poden estar en seriós perill —va emfasitzar l’Acadèmia de Ciències Físiques de Chicago—, sobretot si el control de la nova tecnologia no es posa a les mans de la comunitat científica».

A nivell polític, inicialment, no es van produir reaccions virulentes. Els governs occidentals no van badar boca, a l’espera de tenir més dades, per bé que gairebé tots els ambaixadors espanyols van ser cridats a consultes (de la mateixa manera que els cònsols dels països europeus a Barcelona, obeint les instruccions dels respectius governs, van apressar-se a fer cua per reunir-se amb la Mar Ballesta i obtenir dades de primera mà). Tot i el mutisme oficial, els contactes diplomàtics van multiplicar-se, i l’OTAN va moure fils per tal de convocar una cimera extraordinària. Les Nacions Unides van instar el govern català a donar explicacions del seu projecte en la pròxima assemblea, a Nova York. Rússia va callar, però no va trigar ni un dia a destituir el cap de la secció europea dels serveis d’espionatge. I el govern comunista de Corea del Nord va fer pública una nota en què assegurava que estava treballant en la fabricació d’un enginy molt similar a la Harlan I.

A nivell espanyol, la sorprenent aparició d’en Companys va deixar el govern central en estat de xoc. Tothom es feia creus que un simple govern federat com la Generalitat hagués pogut patrocinar una operació d’aquella envergadura, que segurament comportava una despesa multimilionària, sense que, a sobre, els serveis secrets espanyols se n’haguessin assabentat. La situació era humiliant: els governs de tot el món trucaven a Madrid per demanar informació, i a la Moncloa no sabien què respondre. El ministre García Lara, tot just arribar a la capital, va presentar la dimissió, que va ser rebutjada. El president, emprenyat i confós, va demanar a l’estat major de l’exèrcit que estigués ben atent als esdeveniments. I després va tenir un esclat d’ira en saber que la Mar Ballesta havia decidit no fer cas de la seva ordre —sí, era una ordre— de presentar-se al Palau de la Moncloa immediatament.

La vicepresidenta va arribar a la plaça de Sant Jaume a dos quarts de cinc tocats, després de jeure una horeta amb un diplomàtic portuguès que havia esdevingut un dels seus amants habituals. Sempre havia estat de migdies. Fins i tot aquell migdia, el més important de la seva carrera, havia trobat el temps i el lloc (les ganes rarament li fallaven) per esbargir-se una estona i expel·lir la tensió, mentre la resta del món se sacsejava a causa de l’huracà que ella mateixa havia alliberat.

De nou impecable, potser massa perfumada, la Ballesta va respirar fondo unes quantes vegades abans d’obrir la porta de la Sala Tàpies, a Palau, on el govern en ple l’esperava.

—Bona tarda —va dir secament, en entrar.

—Seu, vicepresidenta —va respondre en Patino, que normalment li deia Mar.

Els onze membres del govern català van ocupar els seus llocs en complet silenci; la Ballesta va tenir la desagradable sensació d’haver interromput una conversa de la qual era —previsiblement— la protagonista destacada. Va esforçar-se per aparentar seguretat. Intercanviava mirades fugaces amb els consellers de la seva corda: Celades (Interior), Pardines (Medi Ambient), Chang (Indústria i Comerç), Pérez Brunet (Sanitat), Melero (Ensenyament) i Pales (Treball). Tots ells li van somriure lleument, sense escarafalls. «Estan enfadats, és comprensible —va pensar ella—, però aviat s’adonaran que la Harlan I ens beneficiarà a tots».

—Vicepresidenta, sé que t’agrada parlar sense embuts, i jo avui faré el mateix.

—T’ho agrairé, president.

—Els membres del govern, i jo mateix com a president, estem absolutament desconcertats, confosos i decebuts pel teu comportament. Has actuat amb total deslleialtat, impulsant un projecte de gran envergadura sense consultar-ho ni tan sols amb mi; has desafiat un principi bàsic, que és el de la col·legialitat de les decisions del govern. I possiblement has incorregut en alguna il·legalitat perquè, si no, sóc incapaç d’entendre com t’ho has fet per finançar… la teva andròmina.

—Les coses són més simples del que semblen —va dir la Ballesta, mirant de suavitzar les coses.

—Són tan simples que fa feredat —va replicar el president—. T’has extralimitat, has soscavat la meva autoritat, has posat en perill l’estabilitat del govern i, per últim, has contravingui una dotzena de lleis del Parlament, començant per la llei de pressupostos de la Generalitat.

—La d’enguany i les dels anys anteriors —va matisar el conseller de Relacions Institucionals, Hèctor Pereira, que odiava ferotgement la Ballesta—, perquè suposo que la pantomima fa temps que dura.

—La «pantomima» és la principal revelació científica del segle, una autèntica fita històrica —va replicar la Ballesta, enfadada—, però suposo que el conseller Pereira troba molt més important que jo m’hagi saltat una sèrie d’estúpids reglaments, i que hagi estat discreta amb l’única intenció de permetre l’èxit del projecte.

—Ara escolta’m, Mar… —va intentar dir en Patino.

—No, millor escolta’m tu, president. El que ha passat avui és el fet més sensacional de la nostra història, per no dir de la història universal. Tenim a les mans una eina que ens pot convertir en un país capdavanter en tots els terrenys. El control del passat ens dóna un poder que no som capaços de concebre. I si el tenim, és gràcies a mi. Només gràcies a mi, que quedi clar. Jo he fet tota la feina i he assumit tots els riscos. Si hagués hagut d’esperar el consens del govern, potser encara hi seríem. No he actuat correctament, entesos, però és la feina d’un polític no deixar passar les oportunitats úniques, saber triar entre allò que és correcte i allò que és primordial.

—El que és primordial és la democràcia i l’estat de dret —va gosar interrompre en Pereria.

—Que no ho entens? La Harlan I és una porta cap al passat, però també, i sobretot, és una autopista cap al futur. Suposa un repte immens. I qui no pugui estar a l’alçada de les circumstàncies, és millor que plegui.

—Com t’atreveixes a tant! —va bramar en Pereira, posant-se dret.

—Aquí no plegarà ningú, a menys que jo el destitueixi —va gosar dir en Patino, amb un fil de veu.

La Ballesta va pensar que era el moment idoni per forçar la situació:

—President, et respecto i t’estimo, però la situació és nova i ens hi hem d’adaptar. Fins ara he acceptat fer tota la feina bruta, coordinar l’acció de govern sense tenir-ne l’autoritat. Però les coses no poden continuar igual. No podem fer veure que continuen igual. Es el moment que em cedeixis tot el poder executiu.

—Ni parlar-ne.

—La Harlan I ho ha capgirat tot! No podem continuar com fins ara. El govern espanyol demana explicacions. La Unió Europea reclama participar del projecte. Les Nacions Unides volen que anem a explicar els fets a Nova York. De tot el món ens arriba el clam dels governs, les empreses, les agències científiques, que volen saber com gestionarem el control del passat. I mentrestant Lluís Companys és aquí, viu, entre nosaltres. Et veus amb cor d’afrontar tot això?

En Patino va emmudir, a l’espera que algú alcés la veu per defensar-lo. Però només hi va haver un silenci miserable, i en aquell moment el vell president es va sentir defallir: no estava fet per allò; no era un lluitador. I la Mar Ballesta ho sabia perfectament.

—Celades, passa’m els decrets —va demanar, ja convençuda del seu triomf.

El conseller d’Interior li va fer a mans una carpeta amb el distintiu vermell dels documents confidencials. En Patino seguia l’escena amb un astorament total.

—Aquest decret preveu la cessió temporal de totes les fun-cions executives de la presidència cap al meu departament. Fins a les properes eleccions, continuaràs essent president de la Generalitat, però només amb facultats de representació.

Va adreçar els documents a en Patino. Tot seguit va treure el caputxó de la seva estilogràfica, i l’hi va posar davant del nas. El moment era molt tens. En Pereira, però, va decidir fer un darrer acte de resistència.

—Això és una trampa! Un cop d’estat!

—No; és un procediment previst a l’Estatut —va respondre ella fredament.

—Només en cas d’incapacitat greu.

—President, firmi.

—M’hi oposo —insistia en Pereira—. Vull que ho sotmetem a votació.

—Em sembla bé. Vots a favor?

Els sis consellers de la seva corda van alçar la mà sense dubtar-ho, amb la falsa fermesa de qui té el cul llogat. En Patino, en Pereira i tres consellers més van quedar en minoria, i no va fer falta comptar els vots contraris.

—D’acord. S’aprova —va dir la Ballesta, alçant-se per marxar—. Celades, cuida’t dels detalls.

—Un moment —va interrompre en Pereira—. Presento la meva dimissió.

—Acceptada. Alguna cosa més?

Davant l’astorament d’en Pereria, ningú va badar boca. Ni tan sols el president Patino va trobar el coratge necessari per cantar-li la canya a la tirana, o per salvar la cara amb la dignitat d’una dimissió irrevocable. Tenia la mirada perduda a l’infinit, i semblava resignat al seu nou paper de reina mare. La Ballesta se’l va mirar amb una certa tendresa —un home gran desarborat, la imatge de la derrota—. Tot seguit, sense mostrar cap entusiasme, només una petita ganyota de satisfacció per l’eficaç execució dels seus plans, va girar cua en un gest enèrgic, una mica eròtic, deixant rere seu un trist paisatge d’adversaris vençuts i lacais sense orgull.

—Eren com una classe de batxillerat. Me’ls vaig cruspir, vist i no vist.

La Rhimou reia amb afectació; la Marieke només escoltava. La vicepresidenta les havia convocat totes dues al seu despatx, i ara assaboria l’èxit amb una copa de cava, descalça i amb les cames robustes encreuades sobre la taula.

—Bé, ara hem de substituir en Pereira… —va dir la Rhimou.

—I els altres dos, els que no van votar a favor —va afegir la Ballesta.

—Aquests no han presentat la dimissió.

—Els destituiré. Són uns cagats. Vull un govern cohesionat, sense ensurts. I tu, tulipa, què me’n dius del nostre convidat?

—Es amb en Martí, com sempre —va respondre la Marieke—. Tenim feina de retenir-lo a La Cova, només parla de sortir a passejar pel Xino.

—Quin personatge!

—Els psicòlegs creuen que el seu actual estat d’eufòria és anormal, que tard o d’hora toparà amb la realitat i entrarà en crisi.

—Abans que això passi, hem d’haver trobat el Pou de Glaç. Creus que en Llaneras…?

—Si en sap alguna cosa no m’ho ha dit. Però és que no em diu gaire res, em sembla que no es refia de mi.

—Potser si intentessis sostreure-li… —va intervenir la Rhimou, impertinent.

—No és tan fàcil, saps? No ens podem permetre que sospiti.

—El nostre home no és cap idiota. Però tu tampoc —va concloure la Ballesta—. Mira d’espreme’l tant com puguis, estimada. Com abans millor…

La Marieke es va alçar; tenia pressa per sortir d’aquell despatx. L’eufòria que exhibia la Ballesta l’embafava.

—Ah, espera, us explico la trucada amb la Moncloa.

—No cal, Mar…

—«¿Te has vuelto loca?», va ser el bon dia. I jo, tota compungida: «No, señor presidente. Por supuesto que no, señor presidente. Seguro que nos entendemos, señor presidente…».

I va esclatar en una riallada obscena.

En Martí no havia vist la Carla i el petit Oriol des d’abans de començar l’entrenament. Es va presentar a la que havia estat casa seva, al Guinardó, quan eren les vuit tocades. La Carla li va obrir la porta abillada amb la bata de farmacèutica i l’habitual cara de pomes agres.

—L’Oriol ja dorm.

—No pot ser, només són les vuit.

—S’ha trobat malament i l’he hagut d’anar a recollir a escola… Suposo que tot això et sona terriblement vulgar, heroi del temps.

—Ens hem de barallar cada vegada que parlem? Ja no cal, no estem lluitant per salvar res.

—Evidentment que no.

—Fem un cafè ràpid?

—Aquesta nit tinc guàrdia.

—I l’Oriol?

—A la saleta hi ha la cangur, mirant la tele.

—Dona’m cinc minuts. T’he d’explicar unes quantes coses…

Van passar cap a la cuina. En Martí va fer una parada tècnica a l’habitació del menut, que dormia plàcidament, esbatanat, amb mig cos fora del llit. Li va fer una moixaina lleu, per por de despertar-lo. Després, pansit com sempre que veia el seu fill, es va dirigir cap a la cuina, on la Carla servia el cafè reescalfat.

—Així que aquest era el teu secret. Renoi, Martí, m’has ben impressionat. Viatger del temps!

—Com ho has sabut? La premsa no m’ha localitzat pas.

—Em vas dir que era una missió important, secreta… No costa tant.

—M’ho paguen molt bé. Si vols…

—Vull exactament el que va dictaminar el jutge. Ni un ral de més.

—He pensat que li podria fer un bon regal al noi.

—Em sembla bé.

—I fins i tot…

—Sí?

—No sé, un viatget, tots tres… Eurodisney, o un lloc d’aquests per canalla.

La Carla va torçar el gest i va escurar el cul de cafè de la tassa.

—Me n’he d’anar.

—Per què no? Estaríem bé. I un cap de setmana junts no compromet a res.

Ella li va agafar la cara amb les mans, i el va mirar amb ulls de mare.

—Encara que t’ho pensis, Martí, el passat no es pot canviar.

—Això depèn. T’ho asseguro.

—Ara sí, me’n vaig.

—Puc venir amb tu a la farmàcia? —va suplicar en Martí, mentre ella enfilava resoltament el passadís—. Necessito aquelles píndoles per dormir, no recordo com es diuen…

Un cop de porta sec va ser l’única resposta.

En Martí va trigar encara vint minuts a sortir de la casa. Es va entretenir mirant fotos; no pas les antigues, les d’ells dos amb el bebè —aquestes encara l’animaven, com a un estúpid—, sinó les més recents, les que mostraven la Carla i l’Oriol, junts i sols, com una família. Semblaven un tot, una imatge completa; la seva absència no era tal. Aquestes li ensorraven l’ànim, i s’hi recreava amb un masoquisme malaltís, que també era una coartada per l’autocompassió.

Va pensar d’anar al bar per estabornir-se. «Demà hi ha matines», va reflexionar. La roda de premsa d’en Companys seria a les onze en punt. «Una copa i prou», es va concedir al final. I va tancar la porta del pis mentre revisava, en petites i doloroses fiblades, el dia funest en què va resoldre l’enèsima discussió amb la Carla amb dos mastegots ben donats.

La Marieke el va veure sortir de la casa tot moix, i es va arronsar al seient del cotxe per evitar ser vista. En passar-li pel costat, li va costar molt descobrir en aquella silueta fatigada, aquella mirada de gos sense amo, l’agent fatxenda i estranyament seductor que havia conegut a La Cova. Sí, li semblava seductor; no ho compartia amb ningú, ni tan sols ho pensava en veu alta, però era cert i no tenia remei, perquè era un sentiment sense cap base enraonada. Va recordar el que havia dit un dels psicòlegs del PAQ, en analitzar el seu perfil: «Tothom qui es comporta com un cretí té alguna bona raó per fer-ho». Però és indubtable —es va dir ella— que la millor raó per comportar-se com un cretí, és ser-ho.

La Marieke Van Halteren tenia trenta-cinc anys i n’havia passat disset a Spakenburg, un poblet pesquer al nord d’Amsterdam. En va marxar, en gran part, per fugir d’alguns cretins del seu entorn més pròxim. Com el seu avi Pieter, un tirà alcoholitzat que, abans de morir d’una cirrosi, va amargar la vida a la seva àvia i la seva mare, a més d’empudegar l’ambient familiar durant dècades; o el seu pare Ronald, un mariner que odiava el mar i que, en les poques temporades que passava a casa, els ho feia pagar a tots, començant per la mare (que va acabar, ai las, convertida en una esponja atrotinada com el seu pare), el seu germà Rudi —que també va fugir de casa per no aguantar-lo— i ella mateixa, la petita Marieke, que es va fer a si mateixa enmig de la indiferència familiar. Alumna aplicada, de caràcter fort, va entendre de seguida que la seva capacitat per l’estudi era el millor passaport per fotre el camp, i en acabar el batxillerat va decidir anar a estudiar a la capital, on es va instal·lar a casa del seu tiet Louis, el tercer cretí de la seva vida. Aquest era un vidu recte i honest, per bé que, influït pel seu germà —el pescador amargat—, estava convençut que la Marieke era una ovella esgarriada i que li convenia disciplina. Per tant, es va dedicar a marcar-la de prop i fiscalitzar-li els diners, els amics i l’horari (així ho hauria fet amb els seus propis fills, si n’hagués tingut). La Marieke, que havia après a organitzar-se des de petita, no estava disposada a deixar-se domesticar ara que era una universitària atractiva i intel·ligent, la més prometedora de la facultat de física, on la seva cabellera, roja com el foc, feia autèntic furor.

Després de dos cursos adornats amb matrícules d’honor, la irritant severitat de l’oncle va acabar per destarotar la Marieke. Casualment, per aquelles dates, el vell Ronald va morir engolit per una tempesta en alta mar, com no podia ser d’altra manera. I com que la mare estava ingressada per una demència senil regada amb alcohol, la Marieke es va trobar amb la meitat d’una sucosa herència que li va permetre comprar un petit apartament a la zona universitària d’Amsterdam i dedicar-se a disfrutar de la vida amb una desimboltura sorprenent per a ella mateixa. Habitual de tots els coffee-shops i les discoteques, consumidora de tots els estupefaents que li van passar pel davant, va tenir amants de totes les mides i condicions, entre els quals el porter suplent de l’Ajax, un mariner de Surinam que vivia al carrer i també una alta directiva d’una empresa consignatària amb seu al port de Rotterdam, que va estar a punt de deixar el marit per ella. Però la Marieke en aquell moment no estava per res, ni tan sols per definir-se sexualment, i va preferir continuar a la deriva un parell d’anys més, fins que una mala nit, la primera nit a comissaria, la va fer reaccionar. Cerebral com era, conscient de tot fins i tot en els moments de màxima inconsciència, va entendre que una fase de la seva vida havia passat i que li calia reprendre el camí de l’excel·lència. Es va llicenciar en física amb un cum laude i paral·lelament va ingressar a l’acadèmia de policia, on el seu currículum acadèmic la va situar de pet a la brigada científica.

Amb només trenta anys ja era una de les agents de policia més condecorades del seu país, i tot això sense haver disparat pràcticament ni un sol tret: les seves gestes policíaques tenien lloc al laboratori. La Mar Ballesta va sentir-ne a parlar després d’una cimera europea de seguretat, celebrada a Barcelona, en què la Marieke va ser l’encarregada de presentar un informe sobre la possible coordinació de les brigades científiques dels països signants de l’acord de Schengen. Les dues dones es van entendre de seguida, i com que la Marieke se sentia sadollada d’èxit al seu país, va pensar que l’oferta d’anar a Catalunya per coordinar els aspectes de seguretat del Programa d’Anàlisi Quàntica (PAQ) li venia com anell al dit. La idea de canviar de país, i de treballar per una personalitat abassegadora com la Mar Ballesta, la seduïa encara més que la possibilitat remota de viatjar pel temps.

Ara feia dos anys que era a Catalunya, tot i que passava mitja vida a La Cova i no havia fet gaires amics fora del cos. No trobava a faltar els homes ni la gresca. De fet, havia après a no trobar a faltar res de res.

La Rhimou havia previst que la roda de premsa tingués lloc al Saló de Sant Jordi, a Palau; però l’allau de peticions d’acreditació, provinents de mitjans de tot el món, la va persuadir que seria millor utilitzar el Palau de Congressos, davant les fonts de Montjuïc. A les deu del matí, una hora abans de començar, la platea de la sala d’actes havia estat literalment envaïda per més de dos-cents periodistes en representació dels diaris, les televisions i la premsa digital dels cinc continents. En acreditar-se, cadascun d’ells havia rebut un dossier gruixut amb tot d’explicacions i gràfics sobre la gènesi del projecte, les especificacions tècniques de la Harlan I (sense esmentar en Joaquim Blat), els detalls de la missió de rescat al 1940 (sense esmentar en Martí Llaneras), a més de la vida i miracles del president Companys i la vicepresidenta Ballesta, equiparats en l’espai i en els llorers.

A les onze en punt, un eixam de fotògrafs i càmeres de televisió esperava a peu dret davant l’escenari —on només hi havia una taula amb dos micròfons i una senyera—. La Rhimou feia guàrdia a la porta del darrere, esperant l’arribada del vehicle blindat de la vicepresidenta, que en aquell moment circulava per la Gran Via. Als seients del darrere, en Companys observava amb curiositat l’ordinador portàtil amb què la Ballesta mantenia una videoconferència amb el cònsol alemany.

En acabar la conversa, la vicepresidenta va tancar el portàtil.

—Ja està. Dispensi. El govern alemany vol fer un acte de desgreuge per haver-lo lliurat als franquistes.

—Quan fou mort el combregaren —respongué en Companys amb un somriure.

—Es troba bé?

—Desconcertat, però bé. Aquesta… cosa…

—Es un ordinador portàtil. Serveix per escriure i arxivar, per comunicar-se, i per no sé quantes coses més.

—Impressionant. L’ha inventat vostè, també?

—No, què més voldria! —va riure la Ballesta—. La tecnologia és cosa dels americans i els xinesos. Els catalans no inventem mai res… fins ara.

—A la meva època, els més llestos de la classe eren els alemanys, justament.

—Doncs es podrien haver estalviat alguns invents, com la cambra de gas.

—La què?

—Ja l’hi explicaré en un altre moment —va mirar el rellotge—. Estem fent tard. Se sent a punt per contestar als periodistes? Té cap dubte?

—Tinc tots els dubtes del món, maca, però ja ens en sortirem —va respondre en Companys. I, en un gest temerari, amanit amb una mirada de nen desvalgut, li va donar un parell de copets a la cuixa amb la mà.

—Potser… —va respondre ella, mentre apartava discretament la cama— li aniria bé utilitzar un to menys… solemne. L’altre dia…

—Sí sí, en vam estar parlant amb en Martí, ja sé que avui dia els polítics tenen un to més lleuger. M’ha dit que he de ser curós, he de dir catalanes i catalans, i tota la pesca. Està fet.

—Molt bé.

—Es que a la meva època, als anys difícils… la passió ho era tot, ens hi jugàvem la vida, a cada míting. Però jo també puc ser molt de la broma, eh? Els meus enemics fins i tot deien que era massa frívol.

L’Audi negre va arribar al seu destí precedit de quatre motoristes de la policia. En Companys va entreveure que rere el cordó de seguretat hi havia centenars de persones victorejant i agitant senyeres. Però no li van permetre entretenir-s’hi: calia alimentar la fera mediàtica, que començava a grunyir.

La Rhimou s’esperava al vestíbul, i en veure venir la vicepresidenta la va repassar de baix a dalt.

—Vestit jaqueta gris perla, molt millor.

—N’hi ha molts? —va dir la Ballesta, sense aturar-se.

—Més de dos-cents. Com està ell?

—Fresc com una rosa. Al cotxe, una mica més i em fot mà.

—Impressionant.

En sortir a l’escenari, en Companys i la Ballesta van ser rebuts per un aplaudiment cordial. En una roda de premsa no era habitual que els periodistes homenatgessin els convocants, però Lluís Companys era l’última víctima viva del feixisme, i bé que es mereixia aquesta mostra de reconeixement. Ell va correspondre amb el seu millor somriure (que no era res de l’altre món, de fet la Rhimou insistia que visités l’ortodoncista); saludava amb la mà i alçava el puny ocasionalment, la qual cosa ja no escandalitzava ningú; tot i les excepcions de Cuba i Corea, el comunisme havia ingressat al panteó de les relíquies del pensament humà.

—Bon dia a tothom —va obrir el foc la Ballesta—. Moltes gràcies per acompanyar-nos avui. Abans que res, els prego que disculpin el president Patino, que no ens pot acompanyar a causa d’una sobtada indisposició.

L’anunci va ser rebut amb indiferència total, excepte en el cas de la Rhimou, que va constatar admirada com la seva superior mentia cada cop amb més traça.

—No cal que els digui que vivim un moment històric, no només per la transcendència del nostre descobriment, sinó també per la presència avui i aquí d’un autèntic gegant de la nostra història, que hem salvat de la mort en un acte de justícia retroactiva. Lluís Companys va ser condemnat a mort per un règim feixista que odiava Catalunya i la llibertat. Avui ell és aquí i està a la seva disposició. President, és un honor tenir-lo entre nosaltres.

Aplaudiments, de nou. Milers de flaixos quan la Ballesta i en Companys es van fondre en una abraçada bastant asèptica, sobretot per part d’ella (que recordava amb disgust el tacte flonjo de la seva mà a la cuixa). Després es va fer un silenci absolut per sentir el vell president.

«Per l’amor de Déu, que no s’aparti gaire del guió», va pensar la Ballesta, enravenada al seu seient.

—Bon dia a tothom —va començar ell, amb la veu un pèl ronca—. Estic molt content de ser aquí, primer perquè he vingut en cotxe i els cotxes d’avui dia em pirren. —Somriures—. Segon, perquè en cas contrari estaria com un colador. —Celles alçades—. Tercer, perquè constato que Catalunya ha esdevingut un gran país, i que la Generalitat ha sobreviscut als seus grans enemics, en Franco i la monarquia borbònica. —Contorsió silenciosa de la Ballesta—. A la meva època, les notícies se sabien l’endemà, anant bé, i els diaris et deixaven les mans brutes de tinta; ara les notícies surten al moment i es veuen en pel·lícula, dins d’uns estris quadrats que es diuen ordinadors. Què més volen? Ah, i les dones fan de tot. Em refereixo a les feines d’home. No em malinterpretin. —Rialletes mig camuflades—. Es una cosa fora de mida. N’hi ha per estar content. Gràcies.

—Veus? Lleuger també em surt —va comentar en Companys a la Ballesta, mentre rebia la desconcertada ovació dels presents.

Els periodistes suplicaven tanda com els pollets dins el niu demanen menjar. En Companys —la Rhimou se’n va adonar de seguida— no només era una figura històrica, sinó que tenia tota la pinta d’esdevenir un fenomen medià-tic. L’interrogatori posterior ho va confirmar amb escreix.

—Què li sembla Barcelona, tants anys després? —va preguntar el representant del diari La Vanguardia.

—Una mica desconcertant. Hi ha molts cotxes, i molts negres i xinesos. L’alcalde és maricó i no se n’amaga. Malgrat tot, la sensació que fa és que hi ha hagut un gran progrés. Ara: no sé si la classe obrera viu millor que abans, espero i suposo que sí. Quan la senyoreta Ballesta em deixi anar a fer un tomb pel Paral·lel, com li reclamo insistentment, me’n faré una idea més exacta, de com està tot.

Més rialles incrèdules, i un somriure professoral de la Ballesta.

—Què va pensar quan va veure que un agent del futur el venia a rescatar? —demana el Herald Tribune.

—Vaig pensar que el conyac que em bevia estava caducat —de nou rialles—. No, el cert és que em va costar de creure, però en… bé, l’agent —va estar a punt de dir el nom d’en Martí, però va recordar que ell mateix l’hi havia prohibit— em va convèncer després de mostrar-me una mena de pel·lícula amb imatges d’avui dia. La veritat és que estava molt astorat, però tampoc tenia res a perdre-hi.

—Ha pensat tornar a la vida política? —pregunta El Mundo.

—No, no hi he pensat, però no voldria descartar-ho. La política és la meva vida, i no cal que els recordi que sóc viu.

—Què se sent durant la transmigració? —Scientific American.

—Acceptaria ser rebut pel rei d’Espanya? —ABC.

—Pensa refer la seva vida sentimental? —Hola.

—Li han parlat del canvi climàtic? —Le Figaró.

—Què troba a faltar dels anys trenta? —Time Magazine.

—Ja ho sap, que l’home ha posat els peus a la Lluna? —la Stampa.

Al cap d’una hora i mitja de xerrameca, en què va poder mostrar tot el charme que els historiadors li atribuïen, en Companys va començar a evidenciar signes de cansament, i la Rhimou va fer un gest de tisora cap a la Ballesta, per indicar-li que era moment de donar per acabada la compareixença. Ella, la Ballesta, també va rebre una pregunta, però va declinar contestar-la, per no restar protagonisme a en Companys… i perquè la pregunta en si era l’última que tenia ganes de respondre. La va formular la veterana corresponsal de Le Monde a Madrid:

—Vicepresidenta, té l’absoluta garantia que el fet d’alterar el passat no tindrà conseqüències en el present? I, en cas afirmatiu, ens pot dir qui fixarà els límits, les regles de tot plegat? Qui decidirà quan, i per a què, és convenient interferir en el passat?

No és que la resposta fos complicada; és que no existia.

La Harlan I i el retorn de Companys eren la notícia de l’any, qui sap si del segle, i la premsa hi va estar sucant pa durant setmanes. L’endemà de la roda de premsa, amb el seu habitual control del tempo informatiu, la Rhimou va emetre un comunicat en què es feia oficial el decret de traspàs de poders d’Àngel Patino a Mar Ballesta, i la posterior remodelació del govern català: tal com esperava la vicepresidenta, el fet va passar desapercebut enmig de la marea mediàtica desencadenada pel projecte Harlan i la irrupció en escena d’en Companys. Les declaracions de l’exconseller Pereira, advertint que Catalunya se n’anava de pet cap a la dictadura, van ser ignorades. Ara, la Ballesta tenia les mans lliures per fer i desfer; controlava el govern i el parlament, tenia l’opinió pública entabanada i un potentíssim lobby economicofinancer més content que un gínjol, perquè les perspectives de negoci a través de la Harlan I semblaven garantides.

L’optimisme general era tan acusat que la Borsa de Barcelona va arribar a màxims històrics. Els principals grups immobiliaris europeus van desembarcar en massa per fer reserves de sòl industrial a qualsevol preu, de cara a futures inversions. Les universitats de més renom i les empreses de tecnologia punta feien cua per participar en el futur Consorci Internacional de Control del Temps (CICT), que la Ballesta volia instal·lar al complex de La Cova per tal de gestionar i desenvolupar la Harlan I i les seves successores.

Només li faltava un detall perquè tot rutllés a la perfecció: trobar el Pou de Glaç i apoderar-se de l’or de Moscou. Després d’això, no hi hauria qui l’aturés. Però abans havia d’aconseguir que en Companys entrés en raó.

De fet, hi havia una altra cosa que l’amoïnava: en Joaquim Blat. Per sort, el geni solitari no tenia família, tots els seus coneguts eren als Estats Units, i per tant ningú no reclamava la seva llibertat. Però no se’n podia desprendre així com així; al capdavall la vicepresidenta era una dirigent democràtica i tenia, de tant en tant, els seus escrúpols morals. A més, la premsa es delia per posar cara al cervell privilegiat que havia ideat l’enginy, i la comunitat científica internacional demanava un interlocutor. Només en Joaquim Blat podia parlar de la Harlan I com el que era: el seu creador.

Per tant, deu dies després de l’anunci oficial, la Mar Ballesta es va decidir a visitar-lo a la seva gàbia daurada, dins el complex de La Cova.

Quan va entrar, acompanyada d’un paqui amb forma d’armari, en Quim estava escarxofat al sofà, mirant la tele.

—Vaja, se’m fa estrany veure’t aquí.

—De debò?

—Havia demanat una puta, però jove, i a poder ser oriental.

En els seus anys americans mai s’havia expressat de forma tan barroera. Havia estat un jove taciturn però molt considerat. I ara, que estava furiós, i desconcertat, els insults li sortien sols però no s’hi sentia còmode; es notava com fent un paperot. La reclusió forçada, la frustració en veure com el seu somni de científic se li esmunyia de les mans, l’estava convertint en un ésser agre. La culpa era d’ella i es mereixia tot el que li volgués dir de dolent.

—Què? Que potser t’he ofès? Si vols parlem de calés. Quant en demanes?

El paqui va anar per estomacar-lo, però la Ballesta, gens impressionada, el va aturar amb un lleu gest de la mà.

—No es pot tenir tot, Quim. Ja et vam posar una tele. Saps que el Barca va perdre amb el Madrid?

—El segon gol d’ells era en fora de joc.

—Passa sovint.

—Per què no te’n vas? No vull que el meu superapartament faci pudor de meuca barata.

—Me n’aniré quan vulgui. I si tens esperances de sortir d’aquest cau, et val més escoltar-me.

—No vull sortir d’aquí. S’hi està de conya! —va respondre, sarcàstic.

—Et necessito a fora. La Harlan I és un fenomen, i científics de tot el món volen ajudar-nos a desenvolupar-la.

—No em diguis.

—Si no fossis tan tossut, ja faria setmanes que estaries assaborint el teu èxit. Per què no surts i cooperes amb el projecte?

—Que cooperi amb el projecte? El projecte és meu, només meu, bandarra. Tu me l’has robat per convertir-lo en una atracció de fireta.

—M’hi vas obligar amb els teus miraments absurds! Construir una màquina del temps per no utilitzar-la! On s’és vist!

—No vaig dir mai que no la utilitzéssim. Però s’han de seguir unes regles: no intervenir. No portar-hi res. No endur-se’n res. Només observar.

—En podríem dir les quatre enes, oi?

—El treball de camp, la recerca històrica… no és suficient?

—No, no ho és!

—Ets boja! No t’aturaràs fins a provocar un cataclisme!

—Que no ho has vist? Hem portat en Companys fins aquí, hem canviat la història, i tot ha rutllat perfectament. Sense sorpreses.

—Això encara està per veure.

La Ballesta es va impacientar de sobte.

—Prou de xerrameca. Has de venir a fora amb mi, explicar al món el que has aconseguit. No podem amagar-te més, la pressió és massa forta. He constituït un centre internacional de control del temps. Vols participar-hi? Te’n faré director científic.

—Si em deixes sortir, explicaré a tothom el risc que correm. Es el que s’escau a un científic.

—Faràs només el que jo et digui.

—Per què?

—Perquè si no explicaré a tort i a dret que ets un impostor.

—Ah, sí?

—Bona part de les teves investigacions pertanyen a l’equip de recerca quàntica de la NASA.

En Quim va trigar uns segons a encaixar el cop.

—Això… això no és veritat.

—Vinga, Quim, no siguis criatura. Part del mèrit és teu, però no hauries arribat enlloc si no t’haguessis endut tot aquell material de Huntsville. Vas enredar la NASA, i la CIA, però a mi…

—Només eren estudis previs. La Harlan I és filla meva!

—Segur, segur… Però els americans estan que trinen, feia dècades que anaven al darrere d’això. Què passarà si ho saben?

—Ets una filla de puta.

—I tu una mica estúpid. Però també ets un geni, i a més ets ciutadà d’aquest país, o sigui que et protegiré… mentre m’ho posis fàcil.

Se’n va anar, com sempre, sense mirar enrere. En Quim va sentir l’impuls de trencar alguna cosa, però en lloc d’això va arrencar a plorar com una criatura.

La Mar Ballesta estava massa enfeinada amb les repercussions del projecte Harlan per ocupar-se de la ubicació del Pou de Glaç, el gran secret que en Companys va estar a punt d’endur-se a la tomba. I el mateix Companys semblava haver-se’n oblidat: tenia l’agenda massa atapeïda. La seva exitosa presentació davant la premsa l’havia convertit en una figura mediàtica, i a la Rhimou li plovien les demandes d’entrevistes. D’altra banda, milers d’entitats, associacions veïnals, esbarts i confraries feien cua per reclamar la presència del vell president, que en les següents setmanes va convertir-se en boletaire d’or, president honorífic, català de l’any, pregoner, legionari d’honor, jurat, conferenciant, etcètera; i es va afartar de tallar cintes, descobrir plaques, lliurar guardons, posar primeres pedres i petonejar misses i pubilles.

D’altra banda, la televisió el va descobrir com un entertainer de primera. Un divendres a la nit, en Companys va visitar el plató d’un magazine conduït per una popular (i escultural) presentadora.

—Digui’ns, president: què l’ha fascinat més del 2015?

—Els melics.

Grans rialles entre el públic.

—Els melics? No n’hi havia, al seu temps?

—Suposo, però eren cars de veure. Ara totes les noies l’ensenyen.

—Jo em pensava que em parlaria de canvis en la política i en la societat…

—Desenganyi’s, els melics, els melics són el més important. Jo quan veig un d’aquests melics em poso optimista. I l’optimisme és la base de qualsevol política progressista.

Més rialles.

—I… ha pensat què li diria a Franco, si el veiés?

—Que també l’han portat cap aquí dins d’aquella andròmina? Volen que em persegueixi? Es com una gimcana, això?

Rialles, aplaudiments i break musical.

—No, president, no pateixi, és mort i ben mort.

—Doncs li diria: «Paquito! Mamarratxo! Al final has perdut tu!».

Grans aplaudiments.

El vell president republicà s’havia convertit en una icona, un personatge popular i estimat. Un matí, després de visitar la tomba de Francesc Macià, va fer un discurs tan inflamat que va fer saltar les llàgrimes a més d’un. En Companys era un demagog que parlava amb el cor, com ho feien els polítics de la seva generació, i això al 2015 era una excentricitat que commovia els adults com si fossin adolescents. Tant és així, que alguns periodistes van començar a especular sobre el seu potencial com a líder carismàtic, i es van preguntar si en Companys podria atrevir-se a tornar a l’arena política. Al cap i a la fi, era un home experimentat, i havia ocupat la presidència en moments molt difícils. Seria capaç d’entendre i administrar els reptes del present?

La Mar Ballesta es va esfereir quan va llegir aquests comentaris, i va renyar ferotgement el director de La Vanguardia quan aquest va incloure en Companys en l’enquesta trimestral de valoració dels líders polítics. Només cinc setmanes des del seu retorn, i sense haver badat boca per parlar de política de gestió, en Companys rebia un 6.7, només dues dècimes per sota de la Ballesta —que era la política més valorada des de feia tres anys.

Amb aquestes dades a la mà, no va estranyar ningú que en Companys fos convidat a participar en un debat televisiu sobre l’actual moment polític, juntament amb la Ballesta i els principals dirigents de l’oposició.

—Vicepresidenta, és millor que no hi assisteixis —li va recomanar la Rhimou—, no seria bo que els espectadors us veiessin a la mateixa alçada.

—Em sembla que em subestimes. Jo el faré baixar a la terra. De paraules boniques, tots en tenim. El que la gent valora és la teca.

I, com sempre, tenia raó. La Ballesta sabia quins ressorts activar per posar en evidència l’anacrònica visió de la realitat d’en Companys.

—La nostra indústria va prou bé —va explicar en el seu primer torn de paraula— i s’expandeix sense malmetre el medi ambient, la qual cosa és també molt destacable.

—Quina bajanada! —va riure en Companys.

—Li sembla una bajanada la protecció mediambiental? —va demanar el moderador.

—No m’entengui malament, jo sóc de pagès i m’agrada molt el verd, però l’important és que el proletariat tingui feina i la pugui fer en les millors condicions, és a dir, sense explotació ni abusos per part dels amos. De brutícia n’hi ha hagut sempre. I de brètols que maten la cacera fora de temporada, també. Però no hem pas d’aturar el progrés només per salvar un niu de cigonyes, no? El medi ambient és pels conills, i els conills no voten, suposo. O sí? I els arbres, també voten?

La cosa va empitjorar quan es va parlar dels drets individuals.

—Que no fem fora els negrets i els moros em sembla caritatiu i adequat. Ara bé, he llegit que els maricons es casen, tenen botigues i restaurants per elles soletes, i fins i tot alguns es dediquen a la política —va exclamar-se en Companys—. Jo no m’hi fico, cadascú fa el que vol amb el seu cul. Però em pregunto: és possible així fer una política viril? Què passarà en cas de guerra? Enviarem al front tot de soldats sodomites?

La resta de convidats va renunciar a replicar l’estirabot d’en Companys, la qual cosa encara el va posar més en evidència. Les coses anaven tan bé, que la Ballesta es va poder permetre el luxe de ser generosa:

—Han de disculpar el president. Prové d’una altra època. No es poden pair setanta-cinc anys en només unes setmanes.

En acabar el debat, la vicepresidenta va acompanyar en Companys fins a La Cova. Sentia que era un bon moment per tornar-li a parlar del Pou de Glaç.

—Bé, president, com s’ha trobat?

—De conya! Els he deixat parats, sense resposta possible. Oi que sí?

—Mmm… diguem que sí. Però bé, l’important és que vostè se senti com a casa. Hem fet el possible perquè estigui feliç entre nosaltres.

—Perquè això us dóna vots, gata maula.

—Els vots són importants, no creu? A vostè també el van elegir democràticament.

—Però me’n van treure a les males. A partir del 36, els vots no van tenir cap valor… En política cal tenir-ho en compte tot, a més de l’opinió de la gent. S’ha de tenir força, s’han de tenir amics. Però em sembla que no t’he de donar lliçons, al respecte. Saps molt bé el que et fas i com mantenir-te al poder.

—M’ho prendré com un compliment.

—Pren-t’ho com millor et sembli.

Farta del seu to aspre, que intuïa carregat de menyspreu, la Ballesta va decidir anar al gra.

—President, hem de parlar del Pou de Glaç.

—No tinc res a parlar.

—La Generalitat té dret a recuperar-ho.

—Per fer què?

—Això no és cosa seva, sinó del govern legítim, no creu?

En Companys va girar la mirada cap a la finestra.

—No hi ha gaire cosa d’interès, al Pou de Glaç. No es faci il·lusions.

—Vaja, almenys admet que l’amagatall existeix.

—Però no el lliuraré fins que no estigui segur de vostè i el seu govern. No vull que se’n faci un mal ús, del seu contingut. El poble…

—Acaba de dir que no hi ha gaire cosa d’interès.

—No en vull parlar més, d’això.

—Haurà de fer-ho.

—Com m’hi pensa obligar?

—President…

—Em traurà del mig? A mi, un personatge famós, un gegant de la història, com vostè va dir? No crec que s’hi atreveixi.

Tenia raó, la Ballesta no s’hi atreviria. En Companys continuava essent una figura de portada, tot i que el seu pas pel debat televisiu va enfosquir les seves opcions de retornar a la política. Però no s’aturava la riuada d’homenatges i mostres d’afecte, cada dia, a cada poble de Catalunya. Pels joves era un mite, adorat i desconegut com tots els mites, mentre que per la gent gran era un vell record d’una època que amb prou feines van conèixer, però de la qual tenien una vivència poderosa; en Companys era el símbol d’un temps de lluita aferrissada, d’ideals frustrats, de proeses i malifetes, de la política convertida en emoció i esperances tallades de soca-rel.

Però no tot va rutllar així de bé: quan el passat torna, no se sap mai què durà a la motxilla. Una tarda de diumenge, en Companys i en Martí —a més de dos paquis en una taula a part— sopaven al reservat d’un restaurant de tres forquilles, prop de Girona; aquella tarda, en Companys havia inaugurat un pavelló poliesportiu que duia el seu nom.

—Em sento com un artista de cine —li va confessar, tot content, a en Martí.

—Però als anys trenta ja devia conèixer la fama, i els homenatges.

—Eren uns altres temps, més complicats. A cada acte on em feien anar, em trobava esvalotadors de tota mena. Quan no eren els d’Estat Català, que em deien traïdor, eren els de la CNT, que m’acusaven de burgès. Ara tot és diferent.

Mentre els dos homes miraven la carta de postres, es van sentir crits procedents de fora del reservat. En Martí va fer un gest fugaç per indicar als paquis que fessin un cop d’ull, però no hi van ser a temps: un home gran, corbat, tirant a gras i amb la mirada encesa sota unes celles de pam, va esbatanar la porta després de treure’s de sobre un dels cambrers, que intentava barrar-li el pas.

—Assassí! —va bramar en veure en Companys, que es va quedar glaçat—. Miserable! Covard! Com has gosat tornar?

Els dos paquis van aturar l’intrús i el van empènyer cap a la paret.

—Tranquil, presi, deu seu un llunàtic.

En Companys estava en estat de xoc.

—Això és el que ets, un criminal. Vas fer matar el meu pare! Te’n recordes, d’en Fonalleres? Vols que te’n faci memòria?

—Emporteu-vos d’aquí aquest home! Què espereu? —va cridar en Martí.

—No, un moment!

El president es va posar dret i, amb posat greu, es va acostar a un metre de l’home que havia intentat agredir-lo.

—Fonalleres, has dit?

—Joan Fonalleres, ho saps prou bé. Era un home bo, un home de pau. Però va cometre l’error d’amagar a casa el rector de l’església de Sant Martí.

—Sé de qui em parles. En Fonalleres del Clot. Era carií, oi?

—Carií i catòlic, sí. Per això el vau fer matar.

—Jo no el vaig fer matar. Van ser les patrulles de la FAI.

—Vau ser vosaltres, els rojos! I tu eres el president! Ho vas consentir!

—Jo no hi vaig poder fer res. Els anarquistes tenien el carrer, tenien les armes. Vam salvar tothom qui vam poder. L’home li va llançar una escopinada a la cara.

—Un president de debò hauria sabut què fer. En Companys va emmudir.

—Ja n’hi ha prou, traieu-lo d’aquí —va intercedir en Martí—. Vinga, vinga!

Els dos paquis van empènyer l’home fins a l’exterior del restaurant. Va marxar complagut en comprovar que en Companys s’havia quedat atuït, desmanegat, amb la mirada perduda. En Martí va provar d’animar-lo:

—Vinga, presi, aquestes coses passen. La guerra trasbalsa qualsevol.

En Companys va escurar la copa de vi fins al fons.

—Però aquest home té raó. No em vaig comportar com un president.

—Au, va, era un moment molt… —va intentar dir en Martí, però un gest d’en Companys amb la mà, com si esbandís el fum, el va fer callar.

Després d’aquell incident, en Companys va somriure cada cop menys sovint.





6


A primers de desembre de 2015, un mes i mig després de la primera missió de la Harlan I, la vicepresidenta Mar Ballesta va tenir per primer cop la sensació que les males notícies s’imposaven a les bones. El projecte Harlan no arrencava del tot per l’acumulació de dubtes i negociacions entre tots els afectats. Ja no en parlaven els filòsofs i els historiadors, sinó els tècnics i els auditors. L’huracà d’entusiasme havia esdevingut una lleugera brisa que la premsa tenia problemes per detectar. Necessitaven novetats, expectatives, fets! Un altre viatge en el temps, com més aviat millor! La Ballesta havia apostat fort pel ressò mediàtic, i els mitjans no coneixen el mig termini. Però la vicepresidenta sabia que, un cop revelada la veritat, la Harlan I no es podria tornar a posar en funcionament amb la mateixa facilitat; ja no era només a les seves mans, moltíssims sectors hi voldrien dir la seva, abans d’apostar-hi. Per tant, de viatges no n’hi hauria més, de moment.

La seva posició política estava consolidada, sí; el projecte Harlan era un èxit, i el rescat de Companys s’havia revelat com un gran encert des del punt de vista de la imatge i el marxandatge. Però no hi havia manera de convèncer el vell republicà perquè confessés la ubicació del Pou de Glaç.

Si és que existia. I mentrestant la situació financera de la Generalitat començava a ser angoixosa. Hi havia hagut despeses immenses en molts pocs mesos; els benefactors esperaven impacients el moment de recuperar la inversió vessada sobre la Harlan I. I el govern espanyol havia respost els menyspreus de la Ballesta congelant les inversions ordinàries a Catalunya.

No hi havia ni un ral a la caixa. I pensar que la Generalitat havia de rebutjar centenars d’ofertes multimilionàries, procedents de tot el món; de pares i mares, fills i filles, esposos i nòvies, desesperats per tornar al passat i salvar la vida als éssers estimats que van morir massa d’hora! En Joaquim Blat li havia predit que això passaria: tothom voldria utilitzar la Harlan I per refer els errors o esquivar la mort. Un efecte colateral enutjós. La Plaça de Sant Jaume, convertida en un nou santuari de Lourdes. Però en aquest punt la Ballesta va ser inflexible, no hi hauria excepcions. Ni tan sols la seva germana, feta una mar de llàgrimes, la va convèncer perquè la deixés anar cinc anys enrere i impedir que el seu marit s’estimbés amb el cotxe, en aquella espantosa nit de tempesta.

Però l’afer superava de llarg l’esfera dels interessos personals. Per les mateixes dates, una revista sensacionalista britànica va començar a recollir signatures a favor d’utilitzar la Harlan I per enviar un comando a assassinar Adolf Hitler abans que prengués el poder, el 1933 (en Joaquim Blat també ho havia predit). A Rússia, Ucraïna i els països de la Bàltica, la Fundació Memorial i l’església ortodoxa van demanar oficialment que s’utilitzés la tecnologia de la Harlan I per evitar que tinguessin lloc els colossals crims de Stalin a l’antiga URSS. Al Japó es va produir un autèntic clam en favor d’evitar el vol de YEnola Gay sobre Hiroshima, i a Cambotja el Museu del Genocidi de Phnom Penh va reclamar l’eliminació del sanguinari Pol Pot «al mateix bressol, si cal».

Aquesta mena d’intervencions de repercussió massiva estaven descartades, però el cert és que la doctrina del nou Consorci Internacional del Control del Temps (CICT) encara estava per fixar. La Mar Ballesta —futura presidenta executiva de l’ens— i els governs representats eren partidaris d’explorar al màxim les possibilitats de la Harlan I, mentre que els científics i els filòsofs, agrupats en el comitè ètic, eren més aviat partidaris de normativitzar al màxim, limitar l’intervencionisme i reservar els viatges pel temps per usos científics de risc mínim, com ara:



· Investigació històrica.

· Investigació geològica.

· Creació d’un fons documental i gràfic.

· Restitució d’espècies vegetals i animals extingides.

· Recerca de l’origen de les malalties i pandèmies conegudes.

· Consultes heràldiques, genealògiques i toponímiques.



Però els governs —com també les empreses patrocinadores— pretenien anar un pas més enllà, almenys en tres terrenys: turisme d’elit, recuperació de béns i riqueses, i prevenció de desastres naturals recents. Tot plegat despertava massa incògnites, no només econòmiques, sinó també morals, i qui més qui menys era conscient que la línia intervencionista estava carregada de riscos. D’altra banda, el rescat de persones del passat ni es plantejava: era massa enredat. N’hi havia prou amb un Lluís Companys convertit en un showman, i les dotzenes defreakies i farsants de tot pelatge, que acudien cada dia a les televisions presentant-se com a Marie Curie, Gengis Khan, Houdini, Maria Antonieta o Jesucrist. Sobretot Jesucrist.

El divendres 4 de desembre la Mar Ballesta feia cin-quanta-tres anys, però ningú no la va felicitar fins al capves-pre. Ella mateixa no hi va pensar fins després de dinar, quan es va poder entretenir a mirar l’agenda electrònica. Els dies eren tan llargs i feixucs. Però no se’n lamentava: a més d’esgotada, i amoïnada, se sentia viva i poderosa.

La Marieke Van Halteren va entrar al despatx de la vice-presidenta a les vuit tocades, i es va sobtar en trobar-la descalça i estirada al sofà.

—Ui, perdona, Mar. Si vols vinc en un altre moment.

—Ni parlar-ne, em moro de ganes de veure el teu informe.

—Euh… d’això, no et facis il·lusions. —Com que no?

L’holandesa li va atansar un escanyolit plec de fulls grapats.

—Això és tot? Cada setmana em portes menys teca.

—Cada setmana hi ha menys novetats.

—I del Pou de Glaç?

—Res de res. En Martí aparentment està en la inòpia. En Companys no ho ha esmentat en cap trucada telefònica, ni en cap comunicació escrita. I tampoc no ha fet cap visita fora de programa.

—Va anar al seu poble, el Tarròs, oi?

—Sí, però no li vam perdre la pista ni un minut. Va visitar la casa familiar, va descobrir una placa, i va tornar cap a La Cova.

—I la trobada amb en Trullàs?

—Aparentment, tampoc no en van parlar. Però es van fer un munt de fotos junts, contents com gínjols. En Companys va dir que, com a cap de l’oposició, en Trullàs li queia millor que en Cambó.

—Aquest Trullàs està jugant amb foc.

La Ballesta va encreuar les mans sota el nas, com si resés.

—No creus que en Martí en deu estar al corrent? —va preguntar.

—Punxem-li el telèfon.

—El té punxat des d’abans que el contractéssim.

—Ah, vaja —va respondre l’holandesa, irritada—. Aleshores, la qui no està al corrent sóc jo.

—Però el noi és molt discret… —va afegir la Ballesta, sense fer cas de la ironia—. No, així no els enxamparem. Hem d’esperar que vagin fins a l’amagatall. Perquè hi aniran, això segur. En Companys deu voler saber què en queda, del seu tresor. I no gosarà anar-hi sol. Deuen estar esperant que els brindem l’ocasió idònia.

—Hem d’esperar l’ocasió idònia. Un dia tranquil, que no ens esperin enlloc. Aleshores hi anirem i sabrem la veritat.

En Companys i en Llaneras prenien una copa al pis de dalt d’un bar atrotinat i ple de fum al sud del Raval —el Xino, com en deia el president—. Escuraven la tercera ronda i començaven a estar una mica atordits. De fet, i no només per l’alcohol, el to vital del president havia decaigut força en les últimes setmanes. Se sentia exhaust, atabalat, confós com en l’interior d’un somni. L’incident del fill d’en Fonalleras l’havia disgustat i ara qualsevol referència al passat l’amargava. Només pensava a menjar i beure, esbargir-se, tornar a disfrutar d’una certa normalitat.

—I si el trobem? —va preguntar en Martí—. Si el tresor de què parla està allà, sencer, què en farà? No em dirà que se’l vol polir vostè solet.

En Companys no estava al cas de res del que li deia.

—D’avui no passa, hem de visitar un saló —va mussitar entre boirines.

—No tinc el cos per anar de putes, president.

—Doncs pagues i t’ho mires.

—I si l’enxampen? Recordi el merder del dissabte passat.

—En aquest barri no hi entren els pari… paparri…

—Paparazzi.

—Com se diguin.

El dissabte anterior, en Companys havia assistit a un sopar-homenatge amb gent de la cultura, i un fotògraf massa viu el va retratar mentre li pessigava el cul a una patum de l’escena catalana.

—Total, era una corista —va comentar el president, amb aire desmenjat.

—Era una actriu de primeríssima fila.

—Bé, la noia no es va pas enfadar.

—La noia es va portar com una senyora, cosa que no es pot dir de vostè. I malgrat tot la van treure a la portada de la revista Cuore mentre vostè la grapejava, amb aquella cara de… de…

—De lluç. La cara d’ella, vols dir, no? Ho sento, té cara de lluç. Que se la confiti, el conseller. —Com, el conseller?

—Està embolicada amb el conseller de Cultura, no ho sabies? M’ho va dir… recony, qui m’ho va dir?

—Si va pel món d’aquesta manera, les dones ni se li acostaran, presi.

—Jo no vaig de cap manera. Es el món. ES EL MON! —va exclamar de sobte, amb un crit de borratxo que va fer girar els parroquians. Un d’ells duia una gorra de pana i feia estona que semblava seguir la conversa.

—El món està girat —insistia—. No hi ha qui s’hi entengui. Ni tan sols el vodka rus té el mateix gust, cony de comunistes.

—A Rússia ja no hi manen els comunistes.

—Es clar, se’ls va carregar en Hitler, suposo.

—No, va ser a l’inrevés: a en Hitler se’l va carregar l’Sta-lin. Però molts anys després, el comunisme va fer fallida, a Rússia i a tot arreu.

—A Cuba no. Hem d’anar a Cuba! —Que siiiiií.

—I els obrers què hi diuen…? No em contestis: miren la tele.

—Mmm… més o menys.

—Tothom mira la tele, tothom va en cotxe. I esquien! Així no hi ha manera de propagar uns ideals de justícia, igualtat, i… —va emetre un rot— i fraternitat.

En Companys va alçar la copa mentre reclamava l’atenció de la barra, i en pocs segons el cambrer tornava a omplir els dos gots. El client de la gorra de pana observava l’escena amb aire ensopit. De fons se sentia una vella cançó de Manu Chao.

—I el país, on és? No sento parlar gaire català. Les fondes donen menjar de xinos. Tot és ple de forasters.

—Bé, és la globalització. La barreja. D’immigració, a la seva època ja n’hi havia.

—No pas tants. Hi havia els murcianos. Eren tots de la CNT. Alguns van ser bons amics, d’altres no tant… —tornava a parlar del passat, i ell mateix va fer que no amb el cap com per esborrar els records—. A la merda! Brindem per la Mar Ballesta, que té uns collons com un toro!

Van fer un brindis sense esma. En Martí feia estona que no era allà; pensava en la Carla i en la solitud que sentia aferrada al pit.

—Tu ets jove i guapot, canvia de vida. La política, amic meu, és una bona merda.

—Ha descobert la sopa d’all.

—Durant la guerra, vaig aprendre a malfiar-me dels companys de partit. Després, a malfiar-me dels anarquistes. I dels comunistes. I dels militars. I de l’Azana. I de la República, fins i tot. Fins que em vaig quedar sol. Sol, però tranquil, com al calabós de Monjuïc.

—Sol amb la mort.

—Sol, com ho estem tots des que naixem.

En Martí, amb el cap emboirat, va romandre en silenci, i en Companys va sentir la necessitat imperiosa de prendre l’aire.

—Bah, anem a fer un volt, Llaneras. —Vinga.

Van passejar pel carrer Nou de la Rambla en direcció al Paral·lel. Estaven massa cuits per adonar-se que el parròquia de la gorra de pana havia abandonat el local pocs segons després d’ells, i els seguia a una distància precisa. Ben al contrari, en Companys reia sol i es balancejava com una boia, esquivant pakistanesos xerraires i colles de turistes britànics amb la samarreta del Liverpool; era un paisatge humà que l’embriagava i li donava la sensació d’estar al bell mig d’una al·lucinació. Com quan era universitari i li fotia a l’absenta. De tant en tant s’apropava a en Martí i li feia un petó a la galta. I quan es veia reflectit als aparadors, se saludava tot cridant «Visca la República!».

—Potser que anem tirant cap a casa, presi —va suggerir en Martí, fatigat. Però en Companys continuava anant a la seva.

—Aquí! Aquí era el saló de La Sultana. —Aquí on diu Carnicería Halal?

En Companys va sentir el soroll d’un cop sec, acompanyat d’un petit gemec, i en girar-se va veure que en Martí jeia als seus peus, estabornit. En el seu lloc, l’home de la gorra de pana brandava una porra i li somreia sardònica-ment.

—Se’l saluda, president —va dir, amb indubtable accent valencià.

—Qui és vostè?

—Li pregue que no faça preguntes. En Martí restava immòbil, sense coneixement. En Companys, encara emboirat, va mirar d’ajupir-se per auxiliar-lo, però el desconegut el va aturar en sec posant-li el bastó sota la barbeta.

—Quiet ací, xe. O és que també vol tastar porra? —No podem deixar-lo aquí!

—Preocupe’s de vostè. Vinga, andando. Farem una xarradeta.

Van enfilar el carrer de l’Om per fer drecera cap a Drassanes. En Companys al davant, i el de la gorra darrere seu, empenyent-lo de tant en tant amb la porra, com si es tractés d’un bou massa gandul. Mentrestant, en Martí seguia estirat sobre la vorera de Nou de la Rambla, però els escassos passavolants no li prestaven atenció: al Raval sempre hi havia hagut gent per terra i normalment no feien altra cosa que dormir la mona.

Mentre caminava, en Companys revisava la seva vida, un cop més. Havia perdut el compte de tots els intents de segrest, càstig o assassinat de què havia estat objecte des de 1917 ençà. Era un home valent —va aprendre a conviure amb l’ombra de la mort, com els seus estimats Layret i Seguí—, però n’estava fart, de les amenaces i la intimidació dels seus enemics. I ara, de qui es tractava? De qui era nét o besnét, l’home de la gorra? D’un franquista? D’un capellà? Era un sicari de la Ballesta? O estava a sou de la Patronal, com els fatxendes del Sindicat Unic que li van fer la vida impossible als anys vint? De fet, tant era. La situació, a la seva edat, amb els galons de president, se li feia intolerable.

De sobte, el president va decidir parar i encarar-se a l’home que l’empenyia amb la porra.

—Es pot saber cap on anem? El que hagi de fer o dir, ho pot fer aquí.

—S’equivoque. Però no es preocupe, no m’apetix fer-li cap mal.

—Doncs no ens moguem d’aquí. Aclarim això d’una vegada! No em fas por. Me les he hagut amb pistolers que en feien dos, com tu.

—Potser sí que l’haurè d’estovar, abuelo…

—¿Te la chupo, mi amor? —va interrompre una pèl-roja amb barret, ulleres de sol, minifaldilla i abric de pell sintètica.

—Fot lo camp, meuca! —va respondre el desconegut, sense ni mirar-la.

—Encara no, xato —va dir ella, traient una semiautomàtica de la butxaca i clavant-l’hi al clatell—. Vinga, deixa la porra a terra i posa les mans enlaire.

En Companys va trigar a adonar-se que aquella donota tan ordinària era la Marieke. Entre el maquillatge, el xiclet i les mitges de malla, estava realment desconeguda. I la pistola a les mans li donava un sorprenent aire de dona d’acció.

—Ensenya’m la documentació! —li cridava a l’home de la gorra.

—Te’n pots anar a la merda, putón —responia ell, desafiant.

—Qui t’envia? Parla!

En aquell moment d’impasse, en Companys va veure com s’acostava des del fons del carreró una figura fràgil i desmaiada, que es fregava la closca adolorida amb la mà.

—Martí! —va cridar.

Incauta, la Marieke es va girar unes dècimes de segon, i l’home de la gorra, amb bons reflexos, va aprofitar per tombar-li l’arma d’una puntada. Després va arrencar a córrer sense badar boca, per perdre’s en el laberint del Xino. En qüestió de pocs segons, es va fer fonedís.

—Merda! —es va lamentar la Marieke, sense deixar de mastegar el xiclet.

—Marieke? —va exclamar en Martí, esbalaït.

—Oi que està afavorida? —va respondre en Companys.

Van anar a La Cova tots tres junts en un dels cotxes blindats del PAQ. Va ser un trajecte penós, amb la Marieke desdibuixada per efecte del rímel, en Martí adolorit i fastiguejat, i en Companys cantussejant fragments de sarsuela amb el cap a fora la finestra, per tal de reprimir el vòmit. Si no fos perquè el cotxe era un Audi negre llampant, els haurien confós fàcilment amb una colla de ganàpies massa grans per tornar de botellón.

—Quant de temps fa, que ens segueixes? —va deixar anar finalment en Llaneras, amb mitja veu. La Marieke, que seia al davant, va respondre sense mirar-lo.

—No sé de què t’exclames, és normal que controlem els moviments d’en Companys.

—Tu no controles en Companys, em controles a mi.

—Tu i en Companys, en Companys i tu. La Ballesta exigeix garanties, tu no formes part del PAQ.

—I tu sí. Tu ets de confiança, oi?

—Bah!

—No m’has agradat mai. Mai.

—Doncs t’he deslliurat d’un bon embolic; si no fos per mi, vés a saber on seria el nostre ocellet cantaire.

—L’hauríeu de deixar en pau. Ja n’heu tret tot el suc. Es pot saber què és el que busqueu?

En Companys va incorporar-se fatigosament a la conversa:

—Sé peeerfectament el que bu-busquen, Llaneras —va mussitar, picant-li l’ullet—. Te’n reecordes de…?

En Martí li va posar la mà a la boca, de forma gens dis-simulada.

—Perquè no el deixes parlar? Què et fa por? —va dir la Marieke.

—No em fa por res. Està borratxo i no vull que te n’aprofitis.

—Aprofitar-me’n? Per què? Jo només ha de mantenir-lo estalvi.

El va escrutar un parell de segons, abans d’afegir, enrio-lada:

—Estàs una mica paranoic, Martí Llaneras.

En Martí va fer una ganyota, i va girar la mirada cap a la finestra. No valia la pena que s’enganyés: la mirada de la Marieke el trasbalsava. Aquella maleïda holandesa li agradava de veritat.

Amb el fred hivernal, una mica més rigorós del previst, els dies van començar a assemblar-se. L’efervescència originada pel descobriment dels viatges temporals va donar pas a un clima d’extrema opacitat acordada pels responsables del CICT, amb el suport de les empreses i els governs que hi eren representats. Farts de rebre informació banal, i amb comptagotes, els mitjans se’n van despreocupar, a l’espera d’autèntiques novetats.

En el front diplomàtic, les aigües també estaven en calma. Benefactora calma. Tot i dirigir un simple govern autònom sense competències en política exterior, la Mar Ballesta havia posat a treballar diversos lobbies que van tranquil·litzar els ànims dels principals governs d’Occident, a més de Rússia i la Xina. El missatge que transmetien a les cancelleries era triple: 1) el Projecte Harlan estava en bones mans; 2) a través del CICT, totes les instàncies internacionals participarien en la gestió de la nova tecnologia i en traurien profit; i 3) Mar Ballesta era la clau de volta de tot plegat i si se soscavava la seva posició tot el projecte podria descarrilar.

Amb la seva característica habilitat per maridar els seus interessos amb els interessos generals, la Mar Ballesta es va veure convertida en un dels dirigents polítics més importants d’Occident. La qual cosa es va fer evident per a tothom quan la revista Time va posar una foto de la dirigent catalana a tota portada, amb el titular She’s the one thai presses the button («ella és qui prem el botó»), una frase que en les últimes setmanes s’havia pronunciat més d’un cop a Brussel·les, Londres i Washington.

Quan, pels volts de Nadal, el govern espanyol va reclamar la solidaritat de la Unió Europea en defensa de la seva sobirania sobre els afers catalans (incloent-hi, per descomptat, el projecte Harlan), es va trobar sense aliats clars, i va desistir-hi. L’actitud de la Moncloa va canviar sobtadament; es van acabar les pressions i les esbroncades; la relació bilateral es va començar a normalitzar. Dies abans, el ministre García Lara s’havia trobat amb el president per convencé’l que convenia afrontar el problema de la Harlan I des d’un altre punt de vista.

—«Ella aprieta el botón»… ¿Però que se habrà creído? —bramava l’impetuós Mateo Genil.

—Presidente, nos guste o no, Ballesta tiene la sartén por el mango. Hay que negociar.

—Nunca hemos negociado la autoridad del gobierno en suelo espanol.

—Hay que ser realistas. En este asunto nos estamos jugando mucho mas de lo que parece.

—¿A que te refieres?

—Fenoll ya está trabajando en ello.

—¿Fenoll? Explícate, coño.

García Lara va treure de la maleta un plec de papers protegits per una funda de plàstic. Eren fulls ratats i esgrogueïts. Documents de l’any de la picor, possiblement.

Pel que fa a en Companys, la seva anacrònica presència començava a resultar molesta per a la vicepresidenta, que n’era tutora i responsable. Al carrer no quedava gaire rastre d’aquell fervor inicial; com qualsevol figura mediàtica, en Companys havia deixat d’interessar el gruix de la població.

El pas del temps l’havia inutilitzat per a la política, i quan assistia a les sessions plenàries del Parlament —ho feia sovint, com qui va al cinema, i ningú no gosava barrar-li el pas— provocava continus maldecaps amb les seves declaracions fora de to, que la premsa amplificava convenientment.

En Martí Llaneras també començava a afartar-se de la situació. Conservava un afecte sincer cap al vell president, però se sentia enclaustrat a La Cova i trobava a faltar l’acció quotidiana del cos de policia. A més, no havia perdut del tot l’esperança de retrobar la relació amb el petit Oriol, encara que sa mare en restés al marge.

Tenia, malgrat tot, dos bons motius per no desertar: el Pou de Glaç i la Marieke. Dos maldecaps que el neguitejaven, dos misteris pendents de resolució. Va decidir encarar el més senzill, aquell que li feia menys basarda. La nit del 23 de desembre, mentre entomava el vent glaçat a l’exterior dels estudis del Canal 12+1, situat als afores de Barcelona, va decidir que forçaria en Companys a recuperar el seu tresor.

En el mateix moment, el vell president pesava figues a la butaca de la sala de maquillatge. Una jove perruquera li domava els rínxols, mirant de no despertar-lo. «Pobre president —pensava en Martí—, últimament s’adorm així que veu una butaca». Els seus dies continuaven essent massa llargs. Però, ai las, era un polític; necessitava els focus i el contacte amb la gent, encara que el seu caché hagués baixat significativament. Aquella nit, però, la cita era important; era el convidat estrella en un popular xou nocturn.

—Presi, espavili, que el vindran a buscar d’aquí a cinc minuts —li va dir en despertar-lo.

—Hum… Cinc minuts per fer què?

—Una entrevista a la tele.

—Ah, sí. Es com… d’humor, no? Nena, em prendria un cafè —va dir a l’ajudant de producció, que el mirava com qui mira una peça de museu.

La noia va assentir somrient, i va sortir en direcció a la màquina de cafè. Els dos homes es van quedar sols i sense gaire cosa a dir-se, com els solia passar últimament.

—La Marieke, què? —va preguntar en Companys, per entretenir l’espera.

—Què de què?

—Cony, que si ja…

—No sigui pesat, collons! Com vol que m’emboliqui amb la dona que ens està espiant?

—Posa-t’hi com vulguis: a tu aquesta noia et porta de cap. Quan et parla sembles beneit.

—Potser sóc beneit.

—L’hauries d’haver vista quan encanonava aquell cabró del Raval. Quina energia, quina passió! Deu ser una fera.

I mentre ho deia abaixava la mirada com un nen dolent. Però en Llaneras no li seguia el joc, i va forçar un canvi de tema.

—Aviat farà tres mesos que estic amb vostè. Se n’adona?

—No gaire. Tinc el sentit del temps una mica atrotinat.

—Encara no hem anat al Pou de Glaç.

—Ah, sí, en això tens raó. Justament te’n volia parlar. Crec que ha arribat el moment de fer-hi una visita.

—I després?

—Després, què?

—Què en farem, del contingut? Continua pensant que el govern actual no se n’ha de fer càrrec?

—Cada cop n’estic més convençut. Aquesta dona és boja.

—Però això no vol dir que…

—Crec que vol convertir-se en Reina, o Emperadriu, o alguna cosa així… No, no està preparada per un regal com aquest… Amb en Trullàs, en canvi, potser ens hauríem entès…

—En Trullàs està acabat. No ha vist les notícies?

—Hem de fer que l’or del Pou de Glaç faci un bé al poble. Tot pel poble!, com dèiem en temps del Front Popular.

—Bé, primer hem de saber què hi resta.

—Si et sembla bé, hi podríem anar dilluns. Direm que estic malalt i ens escaparem quan encara sigui de nit.

—Es molt lluny?

—Te’n parlaré dilluns.

L’ajudant de producció va entrar a la sala amb un cafè servit en got de plàstic.

—President, l’esperen al plató.

—Doncs vinga, som-hi.

—Alerta amb en Llovera.

—Qui?

—El presentador del xou. Segurament li té preparada alguna trampa —va afegir en Martí, que coneixia el perfil del programa.

El president va fer una última inspecció al seu aspecte a través del mirall, i va enfilar el camí del plató sense perdre de vista la faldilla curta de la noia. Abans de desaparèixer per la porta, va mirar en Martí de reüll, ben seriós; tan seriós, que en Martí es va sentir advertit, fins i tot amenaçat. Que potser el president se’n malfiava? Potser havia insistit massa a visitar el Pou de Glaç?

Després de deixar en Companys a la porta del plató, la jove ajudant de producció va sortir passadís avall i va tancar-se en un petit despatx. Sabent-se a redós de tothom, va treure el telèfon mòbil i va marcar un número de tres xifres.

—Què? —va preguntar una veu d’home.

—Hi aniran la matinada de dilluns —va respondre ella—. Aparentment, ells dos sols.

La Marieke detestava que la Rhimou tingués damunt la taula de treball la seva pròpia foto de graduada a Princeton.

—Per què no puc parlar amb la Mar? —va preguntar, en to de queixa.

—Està molt enfeinada, m’ha dit que t’intenti ajudar jo mateixa —va respondre la Rhimou, sense apartar els ulls de la pantalla de l’ordinador—. Què necessites?

La Marieke va tancar darrere seu la porta del despatx.

—Necessito parlar amb ella. Es un afer de seguretat.

—Estic al corrent de tot.

—Espero que això no sigui cert.

La Rhimou es va alçar, es va allisar la faldilla tubular i va rodejar la taula amb parsimònia, fins a aturar-se a un pam de la Marieke.

—No t’hauries de sentir amenaçada. Una persona com tu, amb el teu currículum…

—No em sento amenaçada —va mentir—. El que està amenaçat és el prestigi del govern.

—Ho dius per les fotos?

—Vaja, saps de què va.

—Ja t’ho he dit.

Irritada en comprovar fins a quin punt la seva rival havia marcat territori, la Marieke va llançar sobre la taula un plec de còpies de les principals portades de la premsa del dia. En totes hi apareixien fotografies del cap de l’oposició, Ivan Trullàs, participant activament en una festa gai (amb joves donzells i cocaïna a dojo).

—Aquesta és la meva preferida —va dir, assenyalant una foto del jove polític pessigant el gluti d’un boy en tanga—. Quin culet, eh?

La frivolitat de la cap de premsa exasperava la Marieke.

—Aquestes fotos han sortit del meu departament. Heu posat els meus homes a espiar en Trullàs. I jo no en sabia res.

—Va ser cosa de la Ballesta.

—Es una porqueria. Espiar el cap de l’oposició!

—Ara t’interessa la política?

—M’interessa fer bé la meva feina —va dir finalment la Marieke, mentre s’acostava a la porta—. Digues a la Ballesta que per aquesta pasterada no compti amb mi.

La Rhimou va somriure lleument; després va despenjar el telèfon i va prémer el número vuit, que li donava línia directa amb la vicepresidenta. A la pantalla del seu ordinador, on tenia obert el servidor de notícies, hi apareixia un titular d’última hora: Ivan Trullàs presenta la dimissió.

Al plató, un rètol lluminós reclamava silenci. El presentador calb i la col·laboradora amb ulleres rosa fúcsia intercanviaven xiuxiuejos. A les onze en punt, el regidor va marcar un compte enrere amb els dits de la mà, i després va començar a aplaudir amb els braços enlaire, esperonant el públic perquè el seguís.

—Dins!

La grua va mostrar una panoràmica del públic mentre la banda tocava els compassos inicials del rock steady d’Aretha Franklin, i tot seguit van aparèixer en pantalla, com fetes de neó, les lletres LNE; eren les sigles de La Nit Eterna, el late-show més seguit de les nits catalanes, en gran mesura pel carisma del seu conductor, el calb més famós a la Catalunya de 2015: en Ramon Llovera, Momo.

—Bona nit, benvinguts a La Nit Eterna —va exclamar en to jovial, des del centre del plató—. Avui tenim un convidat que és etern de debò. Un home que ha fet una migdiada de setanta-cinc anys, i que en despertar-se es va trobar de nassos amb la Mar Ballesta! Brrrrrr! Us ho imagineu?

—Mira quina gràcia —va dir la Ballesta, que seguia l’emissió estirada al sofà de casa seva.

—És una llegenda vivent, i a més, un paio molt simpàtic. No trobes, Karina?

—Un veritable encant, Momo! —va respondre la col·la-boradora amb ulleres rosa fúcsia—. I a més ell té cabell!

El públic va somriure davant l’atzagaiada de la noia (prevista al guió). En Momo va arrufar el nas teatralment.

—Sé que en el fons m’estimes, Karina… En fi: amb tots vostès, el president Lluís Companys!

Una porta de miralls es va obrir verticalment, i en Companys va aparèixer en escena enmig d’una gran fumera, mentre el guitarrista de la banda puntejava la melodia d’Els segadors.

—Està com un peix a l’aigua! —va comentar el responsable de convidats del programa, que seia amb en Martí a la sala d’espera.

—Sí, és veritat…

I és que, efectivament, en Companys repartia somriures a balquena i intercanviava gestos de juvenil simpatia amb els seus amfitrions. Havia après a fer abraçades de mentida i petons de plàstic. Fingia amb gran traça i no es deixava impressionar pel brogit ni per la lluminària. Com un professional.

—Probablement —va comentar en Llaneras— el presi s’està preguntant què hauria passat si als anys trenta ja hagués existit la televisió.

A plató, començava l’entrevista.

—Gràcies per venir-nos a veure, president.

—Gràcies a tu, Mòmio.

—Es Momo. Porta ja tres mesos entre nosaltres. Se sent bé al 2015?

—Mmm… com t’ho diria? Em sento viu!

L’ocurrència va ser rebuda amb riallades.

—El veig molt còmode al nostre plató. I això que al seu temps només hi havia la ràdio.

—Sí, i ja que ho esmentes, amb la ràdio no sempre me’n vaig sortir bé. —Ah, no?

—Essent president, vaig haver de fer un discurs radiat i em vaig descuidar els papers al cotxe oficial. Me’n vaig adonar quan faltaven deu segons per començar. Com que era en directe, i no sabia de què cony parlar, em vaig pinçar el nas amb els dits i vaig dir: «Senyors radiooients, el president Companys ha hagut de marxar per una qüestió important relacionada amb el seu càrrec. Els deixem escoltant una bonica peça de sarsuela».

—Impressionant!

—Això no és tot. Vaig mirar a l’altra banda del vidre, i el tècnic de so estava rígid, blanc com un paper de fumar, i em feia que no amb la mà, així…

Els gestos d’en Companys eren realment divertits; el públic va riure de bon grat.

—No tenia cap disc preparat, aquell sòmines!

—I vostè què va fer? —va insistir el presentador.

—Vaig cantar un fragment de La del manejo de rosas.

Més rialles al plató. El propi Momo semblava divertir-se d’allò més.

—I això va ser tot?

—Sí. Bé, no, en sortir de l’estudi, em van dir que una oient de Sant Andreu havia trucat per demanar on es podia comprar el disc…

En Momo es va cargolar exageradament de riure, i el públic va ovacionar l’anècdota durant una bona estona. Tot seguit, el presentador va donar pas a publicitat, i es va acostar a en Companys per felicitar-lo pel seu charme.

A la represa, el president va continuar en ratxa, divertit i encantador, defugint hàbilment els temes espinosos (tal com la Rhimou li havia pregat). I se’n va sortir molt bé quan un actor del programa va aparèixer d’improvís caracteritzat com el general Franco.

—¡Hombre, Companis! —va dir l’imitador—. ¿Dónde te habías metido?

—¡Pues aquí, con los vivos! —va respondre en Companys.

—Ojo conmigo, que tengo muy mala leche. ¿Eh? A ver si te fusilo…

A la part final de l’entrevista, la col·laboradora de les ulleres rosa fúcsia, de nom Karina, va acompanyar en Companys a una ala del decorat, on els esperaven dues butaques de disseny. La banda va tocar algunes notes del clàssic d’Amy Winehouse Rehab, i a la pantalla es va sobreimpres-sionar un rètol amb el títol Test-a-ment.

—Està a punt pel nostre test, president? —va preguntar la tal Karina, mentre encreuava les cames.

—Sóc tot orelles, guapa.

—Ja m’havien dit que vostè és tot un seductor.

—La teva cara em sona. Saps si alguna besàvia teva es va dedicar a la política? Rialles.

—Comencem. Una pel·lícula?

—Alguna d’en Buster Keaton.

—Un color?

—El vermell!

—Un ideal?

—Entrenar un equip femení de voleibol. Rialles perllongades.

—… és que l’altre dia en vaig veure un partit per la tele —es va justificar en Companys—. Es un esport molt interessant.

—Un nom de dona?

Aquí en Companys va dibuixar un somriure més aviat trist.

—Carme, el nom de la meva dona.

—Un somni complert?

—El que estic vivint ara mateix.

—I un somni per complir?

En sentir la pregunta, en Companys, que fins aquell moment semblava pletòric, va acotar el cap amb freda parsimònia. Al plató, algú va fer una riallada, convençut que el president preparava un estirabot dels seus. Però la Karina es va adonar de seguida que el president estava tocat.

—President? President, està bé?

—El somni que voldria complir… —va mormolar Companys, sense alçar el cap…— és retrobar el meu fill, en Lluïset.

Quan va alçar la mirada, els seus ulls s’havien omplert de llàgrimes. El públic no s’ho podia creure. La temperatura del plató va desplomar-se en un instant. Al control de realització, en canvi, tothom bullia.

—Eeh… president —va mirar de dir la Karina, poc habituada a aquesta mena de situacions. Però en Momo Llovera, fora de pla, li feia gestos nerviosos perquè continués. Estaven vivint allò que els crítics solen batejar com un gran moment televisiu.

—El vaig deixar en un sanatori a Bèlgica… No hi era tot, sap? —continuava en Companys, trencadís, entre sanglots—. Va venir la derrota, i l’exili, i no en vaig saber res més. I ara ell és… tots ells, en Lluïset, les meves filles… la Carme… Tots són morts…

Tothom mort. Tothom. Tots els vius que havia conegut, morts i enterrats. Tot un món esbandit. En Companys va assumir en només uns segons el pes de setanta-cinc anys, la petja del temps sobre el seu esperit, i no va ser capaç d’aguantar-ho. Mentre s’ensorrava literalment a la butaca, el públic improvisava una ovació d’ànim, i el realitzador, fora de si, bramava a la càmera u que fes un zoom in lentíssim, tancant el pla a l’entorn de la figura tràgica i desmanegada del president sense fills i sense temps.

En Martí es va perdre el final de l’espectacle: en aquells precisos instants corria com el vent en direcció al plató.

Mentrestant, a la seva residència de Sarrià, la Mar Ballesta no se’n perdia cap detall.

—Pobre vell xaruc —es va dir. I va assaborir un últim glop de Porto.

L’endemà, vigília de Nadal, el principal diari progover-namental de la ciutat va ensenyorir-se dels quioscos amb una gran exclusiva: el govern Ballesta (ara ja en deien així, sense embuts) acabava d’aprovar un important paquet de mesures de reforma institucional.

La primera d’aquestes propostes era una reforma de la llei del Govern de 2006, que ampliava i confirmava els poders de la presidència (incloent-hi el dret de veto sobre les decisions del Parlament) i derogava la limitació de mandats. La segona, era una nova Llei Electoral que reforçava el criteri de territorialitat enfront del de proporcionalitat —la qual cosa afavoria clarament els interessos de la coalició governant—. La tercera, una Llei de Seguretat Nacional que atorgava al govern la capacitat de negar-se a donar al Parlament i a l’opinió pública la informació relativa al CICT i el control dels viatges pel temps. A més, el facultava per restringir i censurar les informacions periodístiques al respecte.

A Palau, tothom n’anava ple. També la Marieke n’estava al corrent quan va entrar al despatx de la Ballesta. Però aquell matí les seves prioritats eren unes altres.

—Bon dia, Marieke —va saludar-la la vicepresidenta—. M’ha dit la Rhimou que estàs enfadada.

—Preferiria parlar-ne en privat.

Sense esperar indicacions, la Rhimou va abandonar el despatx. Les dues dones van restar soles, mirant-se de fit a fit, fins que l’holandesa va abaixar el cap amb un sospir.

—Marieke, Marieke… —va xiuxiuejar la Ballesta.

—Oblida aquest to, Mar, estic emprenyada.

—Voldràs dir que estàs gelosa. De la Rhimou, és clar.

—No, mira, no és cosa meva de quina mena de gent t’envoltes. El tema és tot un altre. Sóc la responsable de Seguretat del PAQ i no vull que m’utilitzis pels teus tripijocs.

Indiferent, la Ballesta va canviar de tema.

—En saps res, ja, del Pou de Glaç?

—No.

—Se m’acaba la paciència.

—Hi acabaran anant, això és segur.

—No podem esperar més! —va exclamar, alçant-se—. La cosa aquesta del CICT ens està eixugant el calaix. El malparit d’en García Lara continua amb l’aixeta tancada (no ens paguen ni el que ja està pressupostat, ni tan sols la despesa corrent sanitària, t’ho pots creure?) i, per acabar-ho d’adobar, els governs europeus em diuen que, si no tinc liquidesa, cedeixi el control del Projecte Harlan. Ho entens ara? Vull l’or de Moscou! El necessito!

—Vull! Necessito! Sempre igual, com una nena petita! —va respondre la Marieke, enrojolada—. Quan acabarà, això, Mar? Ja has fet història, t’has fet amb el govern, has destruït l’oposició, i a sobre diuen que et vols eternitzar en el càrrec. On vols arribar?

—De moment, al Pou de Glaç.

La Marieke estava molt tensa i amb prou feines reprimia el plor.

—Potser… potser serà millor que posis el tema en mans de la Rhimou. Ella se’n mor de ganes, i a mi tot això em depassa, de fet només sóc una agent de la brigada científica.

La Ballesta va treure’s les ulleres en un gest estudiat, i va subjectar la Marieke pels braços, prement-los amb cura, dit a dit.

—Oh, tulipa, saps perfectament que ets molt més que això…

—Mar, jo no… —va mussitar tímidament, però els llavis de la vicepresidenta la van fer emmudir de cop. La Marieke va tancar els ulls i li va oferir la boca. La Mar fregava la seva geniva amb una llengua de foc mentre premia el seu tors contra ella amb una força esborronadora.

Era el primer petó que li feia en setmanes. I la va deixar esbalaïda, com la primera vegada.





7


L’únic fill mascle de Lluís Companys, en Lluïset, havia començat a mostrar símptomes de desequilibri a l’adolescència. Ben aviat se li va diagnosticar una esquizofrènia aguda, que tot sovint es manifestava en forma d’atacs d’ira contra el seu pare.

—No vaig ser un bon marit, ni molt menys un bon pare. La refotuda política… —recordava el president, mentre apagava la cigarreta amb poc delit.

Ell i en Martí tornaven a ser al mateix cul de bar de les últimes vegades, al bell mig del Raval. L’aspre dia de Nadal dels qui no tenen família havia passat de llarg.

—La meva esposa va ser infeliç amb mi, vam acabar divorciant-nos, i el meu fill no m’ho va perdonar. No vull dir que això el fes embogir, però… No vaig estar per ell, estava sempre massa enfeinat, massa submergit en les meves activitats.

—Tot això em sona…

—Vaig fer tot el que vaig poder perquè rebés el millor tractament possible. El vaig internar a un sanatori de Suïssa que tenia molta anomenada, però en acabar la guerra em trobava escàs de diners i el vaig fer traslladar a un centre més econòmic, a Bèlgica. Per desgràcia, el trasllat va coincidir amb un bombardeig alemany prop d’Orleans. L’ambulància va rebre un impacte i, amb tot el desori, en Lluïset es va escapar. Pobre fill meu.

—Per això vostè no es va moure de França?

—Què podia fer? Tot l’exili cuitava cap a Mèxic, però jo no podia marxar sense tenir notícies del meu fill. A més, no t’enganyo, jo en aquells moments no era pas l’home més popular entre els refugiats. La maleïda guerra ho va enverinar tot, ens va dividir, ens va omplir de retrets i culpes.

—Bé, el seu fill va sobreviure, però per poc temps.

—Sabíem que la seva esperança de vida era migrada, però jo no volia veure’l patir. Per sort, el van localitzar a Llemotges i la Carme el va poder tornar a ingressar. Però va morir el 1942 de tuberculosi.

—Una història ben trista.

—No és l’única mala notícia que m’he trobat en arribar aquí. El meu pobre germà, en Camil… —El seu germà petit?

—Sí, ens dúiem divuit anys, però jo me l’estimava amb deliri, és clar, era el menut… A més es va fer advocat com jo i militava en les esquerres, primer a la federació catalana del PSOE, després a la Unió Socialista. Un bon noi, idealista, massa sensible potser, i amb el cap ple de pardals… Es a dir, una certa tendència al desequilibri, com jo mateix, com tota la meva família; els Companys i Jover estàvem tots mig grillats. Ara me n’adono.

—Continuï.

—En acabar la guerra, en Camil se’n va anar a l’exili, a Montpeller. La derrota el va afectar molt. Pel que sembla, la vida de refugiat se li feia insuportable. A més, jo li vaig demanar que intentés localitzar en Lluïset, i com que no ho va aconseguir, es va enfonsar en una depressió. Finalment es va suïcidar, poques setmanes després que a mi… m’afusellessin, diguem-ne.

—Com ho va…?

—Es va tirar a la via del tren des d’un pont elevat. El va matar l’impacte, no pas el tren. Pobre Camil.

La mirada d’en Companys travessava en Martí i es perdia en un fosc horitzó mental.

—Els meus fills morts, la meva estimada dona, la Carme, també morta. Els meus néts són uns ancians més pansits que jo mateix, i que em miren com a un desconegut. Vet aquí, la meva família.

—Bé, jugar amb el temps té coses terribles, ja hi havíem de comptar.

—Es el temps, el que juga amb nosaltres. Som peons.

—Per què me n’ha parlat, d’en Camil?

—Perquè ell era el destinatari de la meva última carta, la que vaig escriure des de la cel·la de Montjuïc.

Just abans de travessar la frontera, el gener de 1939, Lluís Companys va trobar-se amb el seu germà Camil, al Mas Perxes d’Agullana; el va abraçar, li va demanar coratge pels dies difícils que s’atansaven, i li va parlar del Pou de Glaç. «Només sabem el seu emplaçament l’Artemi [Aiguader] i jo», va ressaltar. «Necessito dir-te’n l’emplaçament. Si ens passés res, si em detinguessin o em morís, el Pou de Glaç podria quedar enterrat per sempre més. Espero que tu, o l’Artemi, o tots dos, pugueu recuperar el seu contingut quan vinguin temps millors… Tot això és vital pel nostre futur, per la lluita que vindrà». En Camil va escoltar amb atenció, va prendre nota mentalment de les indicacions, però quan el seu germà li va adreçar un tros de paper arrugat amb una sèrie de catorze números de dues xifres, va apartar-lo amb la mà: «Què és això?», «La combinació de la cambra cuirassada, si no tens això no tens res», «No vull tenir-ho, a la frontera m’escorcollaran i em pot portar problemes». Va pensar a memoritzar-ho, com havia memoritzat les indicacions geogràfiques sobre l’emplaçament de l’amagatall; però eren massa xifres i no s’hi podia arriscar. «Fes-me arribar la combinació quan siguem a Perpinyà», va concloure. «D’acord, com vulguis, a Perpinyà —va respondre el president—, si més no, t’enviaré una carta», va afegir, i va tornar a abraçar el seu germà petit, sense sospitar que era l’últim cop que ho feia.

—Una altra ronda? —Vinga.

A en Martí li urgia fotre’s un vodka per desembussar el seu cervell, que no parava de fuetejar-lo amb imatges de l’Oriol, el seu propi fill extraviat. El perdonaria, a ell? Tampoc no havia estat un bon marit ni un bon pare. Però, a diferència de la d’en Companys, la seva família existia; al marge d’ell, però existia. S’hi hauria de conformar.

Va acostar-se a la barra per demanar una altra ronda. Al bar només hi havia els parroquians habituals, deixats anar sobre les cadires, com embalums sense forma ni voluntat. Al racó, una màquina escurabutxaques jugava amb una sexagenària xinesa que hi abocava monedes sense esma, ni intenció. El cambrer servia les copes amb la vista fixada en la tele, que emetia un partit de futbol.

A través dels vidres entelats pel fred del carrer, en Llaneras va creure distingir una figura femenina. En veure’s observada, la silueta va desaparèixer sobtadament, i en Martí va córrer a empaitar-la. «La Marieke», va pensar, mentre entomava el fred del carrer i la veia fugir, esquivant vianants, protegida per un abric llarg i una gorreta de llana. El cert és que la noia corria com una daina, i el trot pesat d’en Martí no hauria estat suficient per atrapar-la, si no s’hi hagués interposat un jove pakistanès en bici. En xocar, la Marieke va caure d’esquena sobre la calçada, i el jove li va tombar a sobre un cabàs ple de verdures; després va començar a proferir malediccions en urdu.

—Està bé, està bé, no ha passat res —va exclamar en Llaneras, interposant-se entre els badocs.

—Senyora xoca! Senyora xoca! —repetia el vailet.

—Sí, ha estat un accident, no passa res —insistia en Martí, mentre ajudava la Marieke a alçar-se—. Estàs bé?

—Sí… gràcies.

En Martí va canviar sobtadament de to.

—Doncs explica’m per què no tens res millor a fer que seguir-nos, hòstia!

—Ho saps perfectament, el que faig —la Marieke va fer per marxar, però en Martí la va subjectar del braç.

—No, no ho sé.

—Deixa’m anar.

En Martí ho va fer.

—Què voleu d’aquest home? I què voleu de mi?

—T’ho torno a dir: ho saps perfectament. Si et vols fer l’imbècil, tu mateix, però a mi no m’enredes.

—Es clar: el Pou de Glaç. Voleu accedir-hi. Al cap i a la fi, tot és una qüestió de diners, no?

—Es tracta d’un dipòsit de la Generalitat, no?

—Que no ho saps per què ho vol, la Ballesta? Que no la coneixes?

La Marieke es va enrojolar en recordar la seva última trobada amb la vicepresidenta.

—Això és política. No n’he de fer res, no m’importa. I a tu tampoc no t’hauria d’importar.

—Ah, doncs resulta que sí que m’importa.

—Saps la ubicació del Pou de Glaç, sí o no?

—Potser sí.

—Doncs tens l’obligació de dir-ho als teus superiors.

—A més de superiors, tinc criteri propi.

—No t’ha servit de gaire, el teu criteri.

—I tu què saps? Cony de tulipa creguda. No saps res de res. Ets un cony de rata de laboratori que juga a polis i lladres.

—I tu ets un cony de fracassat en qui no confia ni la seva família!

En Martí no va poder evitar de ventar-li un cop de puny sec. Quan li esmentaven la família, li feia massa mal. Però se’n va penedir abans i tot de deixar anar el puny. Després de rebre l’impacte sec a la boca, la Marieke va trontollar uns segons i va acabar d’esquena a la paret, amb els ulls esbatanats i una goteta de sang a la comissura del llavi.

—Déu meu, perdona! —se li va acostar en Martí, somicant—. Perdona, perdona, perdona!

—Es igual —va murmurar ella, que també estava penedida d’haver-lo provocat—. No és res. Aiiii… —es va queixar, després de palpar el llavi inflat amb els dits.

—Perdona, sóc una mala bèstia, estic molt nerviós.

—T’he volgut fer emprenyar, estava furiosa.

—Ho has aconseguit. La meva vida familiar és un desastre, saps? Sí, és clar que ho saps… Deixa’m que et miri aquest llavi…

En Martí es va treure un mocador de la butxaca, va sostenir la barbeta de la Marieke amb la mà i va atansar el seu mocador al llavi inflat, mentre la mirada d’ella es perdia en els seus ulls, tendra i penetrant alhora.

—Ja sabia que em donaries disgustos…

—Besa’m…

Ella va mig obrir la boca, indicant-li la ruta. Ell va fer un petit gemec d’impaciència, li va acaronar els cabells i va acostar la boca a la seva, amb una parsimònia tensa, febrosa, que el brogit d’aquell carreró del Raval no podia alterar. Quan finalment es van besar, a en Martí li va semblar que es feia el silenci al seu entorn, que la roba estesa feia olor de bosc, i que el camió de la brossa passava al seu costat en càmera lenta.

Van passar una llarga estona besant-se, entortolligats com serps, primer al mig del carrer, després en un fosc portal on en Llaneras, pres del desfici, va estar a punt a punt de ficar-li la mà sota les calces; però la Marieke va reaccionar amb un rapte de seny, deixant-lo glaçat:

—En Companys!

—Hosti!

—Nooooo, Tracy, collons, els alemanys no van ocupar Barcelona. Que no m’escoltes? El 1940, els nazis van envair França i allà em van detenir a mi. Jo estava a l’exili, saps? Després em van lliurar a en Franco, que era de la seva corda, un feixista com ells, sí? Em va empresonar, em va jutjar aquí, a Barcelona, i em va condemnar a mort.

—A mort! Jara bi iuarba! —va exclamar el moro. («Merda al teu bigoti», insult habitual en àrab).

—Però va arribar en Llaneras amb la seva màquina del temps, i aquí em tens, fresc com una rosa. Un altre mojadito, Daisy, sisplau.

—Tracy. I la beguda es diu mojito, presi.

—Què te l’has inventat tu, aquest còctel?

—I ara, van ser els cubans.

—Ah, Cuba… Sol i revolució! Algú em portaria a Cuba?

—No ha begut prou, ja?

—Jo bec, tu calles; jo pago, tu cobres.

—Ara sí que veig que és presi —va riure en Salim.

En Companys no va fer cas (o no es va assabentar) de la broma del magrebí. Li costava massa reaccionar, fixar la mirada, girar el coll per fer un cop d’ull al seu voltant; el cap li rodava. Va preferir l’estabilitat del seu tros de barra, i l’horitzó acolorit de tot el botellam ordenat als prestatges rere la barra, adorat pels parroquians del Comecocos com si fossin verges i sants de vidre en un altar laic. Va consultar el rellotge: deu minuts per les tres. S’havia precipitat canviant de bar, i ara potser no sabria com tornar a casa. Creia que el cotxe els esperava al Paral·lel amb Nou de la Rambla, però no ho podia jurar. «A la merda —es va dir—. Que em busquin. Si s’ha de dormir al carrer, s’hi dorm. No seria el primer cop ni el segon».

—El mojito, avi —va dir la Tracy.

En Companys va fer que no amb el cap, com en un accés de fàstic. Es va alçar fatigadament i va sortir a l’exterior del Comecocos, sense contestar en Salim, que s’oferia a acompanyar-lo. Necessitava urgentment respirar l’aire fresc de l’hivern barceloní. Al cap de dues gambades tortes sobre la vorera, però, va necessitar recolzar-se a la paret. S’hauria deixat caure a terra, però un parell de braços poderosos el van mantenir dret.

—No és un bon lloc per aturar-se, presi… —va dir en Salim.

—Hosti! El moro Musa.

—Vingui amb mi, l’acompanyo.

—No sé on vaig.

—Doncs el deixaré en una comissaria, perquè el recullin.

—No tan de pressa, Ali Babà.

—Un respecte, eh? Que li he pagat les consumicions.

Van caminar pesadament pels carrerons del Raval, i en Companys va començar a tancar-se en un silenci hermètic, i va començar a sentir-se trist, immensament trist, a més de marejat, i vell, i sol, i perdut en un univers que no li pertanyia.

En Salim el va conduir carrer del Carme amunt, en direcció a la Rambla. Al carrer del Àngels van tombar a l’esquerra, esquivant els últims borratxos de la nit, fins a topar-se amb la mola imponent del MACBA, blanc i lluminós; en Companys la va percebre com una al·lucinació. No va tenir temps ni energies per reaccionar quan en Salim es va acostar a un Renault Mégane de color gris que s’esperava amb els llums apagats i el motor al ralentí. En Salim va picar amb els dits a la finestreta del conductor. Aleshores la porta es va obrir i un individu gris, cobert amb una familiar gorra de pana, es va plantar davant d’en Companys i el va convidar a entrar al cotxe sense entretenir-se i sense dir ni piu.

En Llaneras i la Marieke van rodar per tots els antres, tuguris i caus de mala mort del Raval, preguntant i seguint rastres. Quan van anar a petar al Comecocos, una cambrera equatoriana els va dir que en Companys havia abandonat el local de sobte, força ebri, i seguit de prop per un moro xerraire que molta gent del barri no saludava, perquè asseguraven que havia fet de confident de la policia.

Les pesquises les van fer amb una professional circumspecció, com si no hi hagués res entre tots dos. Però després d’informar de la desaparició d’en Companys, en Martí i la Marieke es van ficar en un hotelet del carrer Pintor Fortuny; van començar a rebregar-se dins l’ascensor mateix. Van entrar a l’habitació a empentes i rodolons per acabar com dues bestioles en zel sobre el terra emmoquetat, sense ni adonar-se que tenien a tocar un llit de matrimoni impecablement preparat, amb un clavell blanc i dos bombons sobre el cobrellit. A més del zel, a tots dos els empenyia i els excitava l’afany de tastar una menja prohibida, plena d’incògnites (ell no havia follat mai amb una holandesa; a ella no li havien estripat mai les calces). El primer clau va ser fugaç i volcànic; el segon, al cap d’una estona, va ser sincopat i ple de mirades ardents; el tercer, ja de dia, només va tenir lloc en la ment de la Marieke, perquè en Martí ja no estava per res, ni tan sols per continuar despert mentre ella es masturbava.

—Señor ministro: le tenemos.

—Muchas gracias.

Satisfet, García Lara va balancejar-se sobre la butaca, rumiant el seu pròxim moviment.

—Convoque al secretario de Estado y a los seis del CNI —va indicar tot seguit.

Per fi, després d’una colla de setmanes, el ministre es va permetre un somriure carregat d’alleujament.

—Hòstia puta! —va exclamar la Rhimou, en assabentar-se’n. I va començar a barrinar les mentides oficials que caldria difondre més d’hora que tard. De moment, suspendria l’agenda d’actes d’en Companys, amb l’excusa d’una grip molt forta (en aquesta època sempre hi ha passa). Després va trucar a la Mar Ballesta, que encara anava per casa amb una bata de ras.

—En teoria marxo a les deu del matí de demà —li va recordar—. Vols que ho deixi estar? Em necessites?

—No, de cap manera. Agafa aquest avió i tingue’m informada de tot.

Al laboratori del PAQ, en Joaquim Blat feinejava sense treure’s del damunt una ganyota de maliciosa complaença. El missatge que li havia enviat en Martí a través del telèfon mòbil l’havia deixat glaçat i satisfet, tot alhora.

—Ara, benvolguda Mar Ballesta, riurem una estona —va mormolar, sense treure els ulls de l’ordinador, on Kubala, en blanc i negre, ballava amb una pilota als peus.

En Martí i la Marieke van arribar a Palau amb deu minuts de diferència perquè, de forma una mica infantil, esperaven amagar el fet que havien compartit llit fins i tot després de constatar la desaparició d’en Companys.

Quan l’holandesa va entrar al despatx de la Mar Ballesta, en Martí feia estona que aguantava el xàfec. La colèrica vicepresidenta semblava estar en flames, amb la jaqueta vermella i la faldilla tubular de quadres escocesos. Arronsat davant seu, en Martí estava més desvalgut que mai, amb aquell aire d’haver dormit poc, i fora de casa (tot i així, li va dedicar un somriure d’amant furtiu). La Marieke feia una mica més de goig, perquè almenys s’havia dutxat i eixugat els cabells amb l’assecador. Durant una dècima de segon li va semblar que la Ballesta la mirava amb delit; però la vicepresidenta de seguida va frunzir les celles, i s’hi va dirigir sense cap mirament.

—Mite-la, la bella dorment!

—Mar, abans que res…

—No parlis, Marieke, t’ho prego.

—D’això… ella no en té la culpa —va intercedir en Martí.

—La culpa és teva, això no té discussió.

—Bé… —va respondre la Marieke—, ell em va enxampar, i em va perseguir…

La Ballesta es va girar com si hagués notat una revelació.

—Ara el defenses? —li va etzibar.

«Merda, ho ha endevinat», va pensar la Marieke, acotant el cap. Però la Mar no va insistir. En comptes d’això, va tornar a esbroncar en Martí.

—Com pot ser, Martí? Penses que en Companys és com un paraigua, o un telèfon mòbil? Creus que te’l pots descuidar en el cul d’un bar?

—En veure la Marieke… em vaig enfurismar.

—La teva única responsabilitat és no perdre de vista en Companys. Com pot ser que el deixessis sol, de nit, enmig del Raval? Em sembla inconcebible! Impropi d’algú amb el teu full de serveis!

«Es fàcil d’entendre, senyora vicepresidenta —pensava en Martí—, estic boig per la Marieke, i un cop vaig tastar els seus llavis res ni ningú no me n’hauria pogut separar». Això és el que tenia ganes de dir. Però va romandre callat. De tant en tant girava els ulls cap a l’holandesa, i comprovava que el mirava de reüll com si li llegís el pensament. Com si ella sentís el mateix.

—Per desgràcia et necessito aquí —va afegir la Ballesta—, no et puc fer fora ni enviar-te a patrullar per la Mina. I me’n moro de ganes, t’ho ben juro.

—Tinc bons amics a la Mina, saps? Al Bar Moriles hi fan un bocata que porta el meu nom.

—Sembla mentida que encara et creguis tan graciós…

—Porta llucets fregits, pebrot i maionesa.

—El trobarem —va interrompre la Marieke—. No pateixis, Mar, remenarem cel i terra, te’l portarem sa i estalvi.

—Heu fet tard —va respondre la vicepresidenta, seca-ment—. Algú l’ha trobat abans que vosaltres. Algú que el buscava de feia temps.

En Companys es va despertar encartonat, amb un fort mal de cap i sense recordar amb prou feines res. En alçar les parpelles, amb grans treballs, el seu entorn li va semblar desconegut i depriment: una cambra de 3 x 4 metres, sense finestra, amb el llit arrambat a la paret i una tauleta amb una gerra d’aigua i un got. Es va palpar el cos i va comprovar que encara anava vestit del tot —tret de les sabates—, i aleshores li va venir el record boirós d’ell mateix fet una coca, carretejat fins al llit per l’home de la gorra, que l’havia ajudat ajeure sense badar boca i sense males maneres.

Estava neguitós, però no tenia por. Recordava aquell individu, el mateix que ja havia intentat raptar-lo la nit anterior (la nit en què va aparèixer la Marieke vestida de meuca).

En aquella ocasió ja va deduir que aquell home no era un eixelebrat buscant venjança, ni un simple pistoler, sinó un professional de cap a peus. Havia conegut tota mena de guripes durant unes quantes dècades. I els d’avui dia, tecnologia a banda, no havien de ser gaire diferents dels seus; no duien barret ni polaines però conservaven el mateix aire sinistre amanit amb una certa fatxenderia burleta, la fatxenderia dels qui dipositen tot el que són i el que valen en mans d’un revòlver i una placa que els diu que encarnen la llei i la força legítima d’un govern. Sí: l’home de la gorra era un agent secret. Però a sou de qui? I amb quines ordres? Ho sabria aviat: se sentien passes a l’exterior. I tot seguit, el grinyol inconfusible d’una clau fent voltar el pany de ferro de la porta.

—Bon dia, president —va dir l’home en entrar—. Ha pogut dormir?

—Hum… deixi’m marxar immediatament —va respondre en Companys amb tota la dignitat que li permetia el seu aspecte.

—Ho sento, però me pareix que no podrà ser —va reblar en Fenoll, amb el seu lleu valencià—. Hem de parlar d’unes quantes coses. Si m’acompanye, l’espera un cafè ben calent i un ampli catàleg d’analgèsics.

Es van traslladar a una sala freda com el lavabo d’un monestir, i l’home de la gorra va convidar en Companys a seure davant d’una taula on fumejava la cafetera.

—De seguida notarem la calefacció. Ho vol en llet?

—Sí, gràcies.

L’home va servir el cafè del president, i un altre per ell mateix, mentre cantussejava aquella animada melodia que comença dient «Amparito, la filla del metge, eixa que festeja en un foraster…». Tenia uns cinquanta anys, era gras però fort, amb pèl canós i desordenat, i uns ulls penetrants que s’axinaven quan somreia, i li suavitzaven el rostre i les intencions.

—Fa fresca, eh? —va comentar despreocupadament.

A en Companys, aquesta fingida cordialitat l’irritava.

—Insisteixo que em deixi marxar de seguida. No té cap dret a retenir-me, i no tinc res a dir-li, senyor…, senyor… com collons es diu?

—Ximo. Ximo Fenoll.

—Valencià, eh?

—De Gandia. Com Ausiàs March. Ho coneix?

—No.

—No es perd gran cosa. Jo mateix fa anys que no em deixe caure per allí. M’hi queda un germà, que es dedica a la taronja.

—Escolti, em deuen estar buscant. Suposo que sap qui sóc.

En Fenoll va riure de gust.

—Si sé qui és, diu… A vostè què li pareix?

—No sé de què riu, encara no m’ha dit ni tan sols què faig aquí. Ni qui és vostè.

—Ximo Fenoll, ja l’hi he dit. Vol saber més? Sóc agent secret. Treballe pel ministeri de l’Interior del Regne d’Espanya.

En Companys l’escoltava amb els ulls ben oberts.

—Les cartes sobre la taula! No es queixarà! —va afegir el valencià, mostrant els palmells de les seves manasses.

—M’ho temia. Però vostès no em poden retenir. Sóc un convidat del govern català.

—El govern català és un altre govern.

—Es un govern d’Espanya, no?

—Què passa? —el va tallar Ximo—. Es que no coneix la Mar Ballesta?

En Companys no va respondre.

—La seua presència aquí (o ara, més ben dit) forma part d’una operació duta a terme d’esquena al govern espanyol. La Ballesta s’ha saltat totes les normes possibles, inclosa la Constitució.

—Li ha sortit bé, no? Doncs millor per ella i pel seu govern.

—Aquesta és la resposta d’un polític. Devia dir alguna cosa similar el 6 d’octubre de 1934. Es clar que aquella jugada no li va eixir tan bé.

—Vaja, veig que sap història.

—M’he informat una mica. I permeta’m que li diga que simpatitze amb vostè. Per la banda catalanista, no, és clar. Però el meu avi era republicà, dels de l’Azaña, sap? Vostès van ser una generació irrepetible, carregats de somnis i d’audàcia. Però en Franco els va donar pel sac, ben donats. En la lluita pel poder els somnis no serveixen per gaire… i l’audàcia, sense força, tampoc. Un governant com vostè ja deu saber-ho.

—Ho sé, i prou que ho vaig patir —va dir en Companys, escurant el seu cafè—. I en nom de la simpatia que em té i de la memòria de don Manuel Azaña, no podria deixar-me marxar d’un cony de vegada?

—No, no insistisca… No és res personal, com li he dit, però ara i aquí defense els interessos del meu govern.

—Si volen xuclar de la mamella de la Harlan I, ho haurien de parlar amb la Generalitat. No sé què li puc oferir, jo.

—Crec que ho sap perfectament —va dir en Fenoll, amb ulls de murri.

En Companys va abaixar la mirada. Tal com temia, l’objectiu de tot plegat era el Pou de Glaç.

—Per tant, ho saben?

—Sí, ho saben.

—Com?

—No en tinc ni idea.

Va sentir-se el senyal agut del telèfon directe. La vicepresidenta el va deixar sonar, evidenciant que res no era tan important com el que estava discutint amb els seus subordinats.

—M’han trucat no fa ni una hora. En García Lara. Tenen en Companys i no el deixaran anar mentre no negociem.

—Però això és una barbaritat. Un escàndol diplomàtic —va respondre en Martí.

—Ho seria, si l’opinió pública se n’assabentés. Però ells no diran res, no els interessa.

—I nosaltres?

—Nosaltres tampoc.

En Martí i la Marieke es van mirar sense entendre res.

—Que no ho veieu? Si se sap que ens hem deixat prendre en Companys perdrem tot el crèdit. El govern espanyol negarà tota implicació, ens diran aficionats, diran que som un govern de segona.

—I què és el que volen negociar? La Harlan?

—La Harlan, i el Pou de Glaç.

—Volen l’or, és clar.

—Volen l’or, i la resta.

—Parlem del Pou de Glaç, si li pareix. Ens dirà on és?

—No tinc res a dir.

—Ho sabem tot, presi. Es inútil que es faça el ximple.

—Tu no en saps de la missa la meitat.

—M’obligarà a explicar-li tot el que ja sap? Entesos, no tenim cap pressa.

L’agent va obrir la porta de la petita nevera i en va extreure una llauna de cervesa. Va seure davant en Companys amb parsimònia, fent-li saber que l’hauria d’escoltar una llarga estona.

—Comencem per… gener de 1939, d’acord? Uns dies terribles, els primers d’un llarg hivern… Vostè va eixir de Barcelona la matinada del 24, trist, angoixat, pendent del seu fill malalt. Però tenia altres preocupacions. El Pou de Glaç continuava ple com un ou. Ple de documents, de relíquies, obres d’art… i de lingots d’or. L’or del Banc d’Espanya, que havia d’anar a Moscou.

En Companys no va moure ni un sol múscul de la cara. Però tampoc es va sentir capaç de desmentir-lo.

—Per què no en va traslladar el contingut?

—No vaig trobar un transport fiable —va concedir.

—Es clar, en aquell desori… Els feixistes s’acostaven, tothom fugia, els despatxos passaven la granera, les autoritats miraven de salvar documents i en cremaven d’altres. No només la Generalitat i els ajuntaments; també el govern de la República, que tenia la seua seu a Barcelona des del maig del 1937. Una autèntica nosa, oi? En Negrín els va asfixiar, els va deixar sense poder real, l’autonomia feta bocins. Potser s’ho havien guanyat amb la seva incompetència, potser no, jo no m’hi fique.

—Sí, millor que no s’hi fiqui.

—Però en Negrín, amb tots els seus mitjans, no havia estat capaç de recuperar l’or de Moscou. Creia que els anarquistes se l’havien endut més enllà de la frontera. No sabia res de l’existència del Pou de Glaç.

—I vostè, com és que sí que ho sap?

—El cas —va continuar en Fenoll, com si no l’hagués sentit— és que el govern de Negrín va haver d’enfilar el camí de la frontera, cames ajudeu-me, fins i tot abans que vostè. Només unes horetes. Però unes hores donen per a molt. El conseller Aiguader va tenir temps per enviar els seus hòmens a la seu de la presidència del consell de ministres, al Palauet Albéniz. Allà van trobar alguns documents molt interessants, al fons d’una caixa forta, oblidats per culpa de les presses d’alguns funcionaris incompetents.

—S’equivoca d’Aiguader.

—Disculpe?

—L’Artemi no hi va trobar res, al Palauet Albéniz. Els documents ens els va portar unes setmanes abans en Jaume Aiguader, el seu germà gran, que havia estat ministre d’en Negrín fins l’estiu de 1938. Va dimitir per indicació meva, per protestar pel mal tracte que rebíem i per la incautació de la nostra indústria de guerra.

—Vaja, vaja… O siga que, abans d’abandonar el govern, el ministre Aiguader se’n va emportar un… record? Un parell de documents classificats? Però això és una traïció, no troba?

—En Negrín ens tractava com a enemics. Si hagués pogut, ens hauria entregat a en Franco. Sap què li va dir a l’Azaña? «Antes de que estos tíos descuarticen Espana…».

—«… prefiero a Franco», sí, ho sé. Però vostès havien donat motius sobrats per la desconfiança.

—Jo no ho veig així.

—Es a dir, que al seu amagatall no només hi havia les reserves d’or del Banc d’Espanya, sinó també uns documents confidencials del govern Negrín, furtats per l’exministre Aiguader com si fóra un vulgar lladregot.

—Els documents tenen molta miga, l’hi asseguro…

—Aleshores, comprendrà que l’interès del meu govern pel Pou de Glaç és legítim.

El president va arquejar l’esquena adolorida. Feia ben bé una hora i mitja que seia en aquella cadira esquerdalenca.

—Podem descansar una estona…?

—Encara no. No té curiositat per saber d’on prové la meua informació?

—Doncs sí, ja que ho diu.

Al despatx de la Ballesta, en Martí i la Marieke acabaven de ser posats al corrent de la situació.

—Uns documents? A quina mena de documents es refereix, el ministre?

—En García Lara m’ha dit que volia «todo el oro y todos los documentos». Exactament així. No sabrem de què es tracta fins que accedim al Pou de Glaç. Però si el govern espanyol hi està tan interessat, estic segur que són importants. No te’n va dir res, en Companys?

—No, només em va parlar de l’or.

—Doncs no sabem què tenim entre mans —va respondre la Marieke.

La Mar Ballesta es va fregar els ulls, fatigada.

—Si en Companys parla, estarà tot perdut.

—De moment ha callat… com ha callat amb tots nosaltres —va dir en Martí—. Ell també deu tenir els seus motius. Per què, si no, tanta dilació? Potser aquest pou de glaç té més fondària del que ens pensem.

—No m’acompanya?

En Companys assaboria una truita a la francesa i intentava no perdre cap detall del que sentia.

—Gràcies, no tinc gana, acostume a saltar-me el dinar —va respondre en Ximo Fenoll, mentre xarrupava el didal de conyac—. Però faça, faça; si no li fa res, mentre menja el continuaré empipant amb el meu relat.

—Estaria millor en qualsevol altre lloc, però ja que hi som…

—Fem un salt en el temps: la nit del 15 d’octubre de 1940, després d’escoltar la sentència de mort, vostè va rebre la visita de les seues germanes. Entre plors i abraçades els va lliurar tres cartes: una per la seva esposa, una altra per sa filla, i una tercera, amb el testament, pel notari Ramon Faus.

—Correcte.

—Però n’hi havia una altra, de carta. La seva última carta. El contingut de la qual era massa secret i massa important, fins i tot per la seua família.

—Em feia por que escorcollessin les meves germanes a la sortida…

—Per això va preferir lliurar la carta a un dels jóvens soldats que el vigilaven, un que li va caure bé, qui sap si perquè de xiquets van gaudir del mateix paisatge. Li va dir que l’amagara, i que la lliurarà en persona al seu destinatari. El xic va acceptar l’encàrrec.

—I després, pel que sembla, em va trair. Per això vostè és aquí.

—No, el noi li va ser lleial. Però va resultar ferit mentre a vostè el rescataven. Recorda que hi va haver un intercanvi de trets? Doncs el jove Farrero va rebre un tret, i a la infermeria, mentre el guarien, algú va trobar la carta. Quina sorpresa per aquella colla de militars aixafaterrossos… Per sort, el ministeri de Governació es va fer càrrec del pape-rot, i des d’aleshores l’Estat espanyol ha sabut que les seues reserves d’or són dins del territori nacional. També sabem la combinació de la cambra cuirassada. Però, on para el refotut Pou de Glaç?

—Només ho sabíem l’Aiguader i jo.

—I el destinatari de la carta…

En Companys va tensar-se de cop, mentre en Fenoll l’interrogava amb els ulls.

—Son germà Camil, és clar… Per això la seua última carta era per ell. Se’n refiava. Era de la seua sang, advocat com vostè, amb el mateix ideari. Creia que tard o d’hora podria fer-se càrrec de l’assumpte.

—No hi va ser a temps. Es va suïcidar a Montpeller. L’exili el va deprimir molt. I el fet de no poder localitzar el meu fill…

—No dubte que estigués molt afectat per tot això… Però en Camil no es va suïcidar.

En Companys va sentir un profund esglai.

—Com? Què dius?

—No oblide que França estava ocupada pels nazis, i que la policia secreta espanyola passejava pel Midi como Pedró por su casa, buscant refugiats republicans. En Camil era una peça cobejada i fàcil d’enxampar, en part gràcies a la seua carta… Va ser detingut el novembre de 1940, i la veritat és que els de la secreta, alertats del contingut de la missiva, li van prestar una atenció… preferent. Però no patisca: no va cantar.

—Déu meu… pobre germà meu —va somicar en Companys.

—La veritat és que en Camil va tenir uns collons com un toro. Un autèntic Companys, oi? Després d’unes quantes sessions de tortura, que va suportar sense badar boca, el van voler portar cap a la frontera del Pertús. Qui sap si l’esperava un consell de guerra, com a vostè. Però abans de pujar a la furgoneta emmanillat, va aprofitar un descuit per sortir per cames, demanant a crits auxili pels carrers de Montpeller, i el van haver d’abatre a trets. Final de la història. Òbviament tot allò del suïcidi va ser un muntatge. Una autèntica llàstima…

En Companys s’havia quedat desfet, atropellat per les paraules d’en Fenoll. Es va posar dret a poc a poc, com ho fan els ancians, i va fer unes passes mentre s’esclafava els cabells sobre el clatell. Estava arribant a una conclusió terrible.

—M’està dient, amb tot plegat… —va dir molt pausada-ment—, que en Martí Llaneras i la seva màquina del dimoni van destapar el secret del Pou de Glaç? I que, de retruc, van causar la mort del meu germà Camil?



Document 72/1939

Arxivat al Pou de Glaç el 15 de gener de 1939

CONFIDENCIAL - ENTREGA EN MANO.

Dr. Juan Negrín López Presidente del Consejo de Ministros Barcelona.

Apreciado presidente y amigo:

Según lo convenido en la conversación mantenida en fecha reciente, el servicio de inteligencia del ministerio ha iniciado de forma secreta e informal los contactos con el embajador del gobierno rebelde en Lisboa, de cara a estimar las posibilidades de una eventual conferencia de paz.

El embajador sostiene que Franco se siente muy seguro en el terreno militar y que no contempla otra opción que la victoria total. Sin embargo, aceptó contactar con Burgos para exponer nuestras condiciones.

Soy de la opinión que una operación militar contundente por nuestra parte (como la anunciada ofensiva del Ebro) podría hacer mella en el ánimo de los rebeldes, cuya situación financiera es francamente mala, a pesar del continuo flujo de apoyo militar procedente de Alemania e Italia.

Nuestra propuesta política se basa en tres puntos fundamentales:

1. Forma de Estado elegida democráticamente, con un sistema parlamentario que excluya de forma explícita a las minorías revolucionarias (comunistas, anarquistas, separatistas, falange).

2. Armisticio sin represalias ni represión posterior. Mantenimiento del ejército como pilar fundamental del estado. Retirada inmediata e irreversible de los efectivos militares extranjeros.

3. Unidad indisoluble de España, derogación de los estatutos vasco y catalán, renuncia a nuevas ensoñaciones autonomistas.

Estamos a la espera de la respuesta del embajador.

Como te anticipé, he participado esta propuesta a los embajadores francés y británico. Ambos muestran una predisposición positiva a ayudarnos, lo cuál puede resultar decisivo, especialmente en el caso del Foreign Office.

Cordialmente,

Indalecio Prieto Ministro de Defensa Nacional 2 de febrero de 1938



Tot parlant, l’agent Ximo Fenoll es va acostar distretament fins a la finestra: la tarda era de plom, com si estigués a punt d’esclatar a ploure. Feia tres hores que estaven de xerrameca, i en Companys feia esforços titànics per no adormir-se a la cadira.

—No hi ha gaire més a dir, president… Durant més de setanta anys, els serveis secrets espanyols buscaren el Pou de Glaç, en la vana pretensió de recuperar l’or de Moscou i els documents del doctor Negrín. Però no hi va haver manera. Sé d’un agent que hi va esmerçar tota la carrera, fins al dia de la jubilació. S’ho imagina? Anys i més anys… Vam pentinar tot Catalunya, les antigues dependències de la Generalitat i dels partits del Front Popular, fàbriques en ruïnes, mines abandonades, clavegueres pudents… Vam traslladar la refotuda pregunta a qualsevol opositor que deteníem: On és el Pou de Glaç? On? Però ningú no sabia de què parlàvem.

—Es clar, ja ho sap, només n’estàvem al corrent en Camil, l’Artemi i jo.

—Ningú més? Ni en Tarradellas?

—Ni en Tarradellas.

—Així doncs, el paio no mentia. El 1976 el vam coaccionar, li diguérem que no tornaria mai de l’exili si no garlava. Però al final els serveis secrets van haver de cedir, Suàrez volia resoldre el problema catalàn (que il·lús, no troba?), i va pactar directament en Tarradellas el seu retorn. Però la recerca va continuar. Amb la UCD al poder. Amb Gonzàlez. Amb Aznar. Amb Zapatero…

—Vaja. Espero que disculpin les molèsties.

En Ximo Fenoll va mirar en Companys amb els ulls ben oberts, i després va riure de bon grat.

—Xe, vostè sí que té uns collons com un toro… —va admetre.



Document 74/1938

Arxivat al Pou de Glaç el 17 de maig de 1938

CONFIDENCIAL - ENTREGAR EN MANO D. Miguel Nueno Ronda.

Jefe del gabinete del ministro de Defensa Nacional BARCELONA.

Apreciado camarada:

Según convinimos, esta mariana ha partido del parque móvil del cuartel de San Andrés (Barcelona) un emisario del servicio de inteligencia que espera contactar con el enlace de la Junta de Burgos en un punto del frente sur (alrededores de Tortosa). Ayer noche recibimos el plácet y una garantia de discreción total.

En su valija lleva un listado con mas de 2.500 nombres de militantes de ERC, Estat Català, Acció Catalana, Unió Democràtica, Lliga Catalana, Unió de Rabassaires y demás organizaciones catalanistas. Incluye direcciones de sedes, almacenes y escondrijos y archivos.

Tal información será de gran utilidad a los hombres de Franco en cuanto completen la ocupación de Cataluha. Ojalá este gesto de buena voluntad por parte de la República reavive las posibilidades de una paz negociada que salve a España de la catástrofe.

He enviado copia al director de la Secretaria General de la Presidencia.

Un saludo afectuoso.

Roman Pérez Iborra Servicio de Información del Ejército del Este.



—Si li sembla, aturem-nos a parlar dels documents. —Doni’m un cigarret, si li plau… En Fenoll li va atansar el paquet de Ducados i un encenedor vulgar.

—Com li deia —va insistir—, m’agradaria saber quin és el contingut dels dos documents furtats. Als meus superiors aquest tema els neguiteja molt, ho admeto.

—Si n’hi parlo, podré marxar?

—No. Només eixirem d’aquí per anar al Pou de Glaç.

—Ni parlar-ne.

—D’acord, no s’hi encaparri. No tenim cap pressa… De moment. Parle’m del primer document. A la carta deia que podia ser molt comprometedor per Negrín.

—En Negrín ens la tenia jurada. Des que va ser elegit president del govern, va fer tot el possible per arraconar-nos, per convertir la Generalitat en una institució buida, sense poder. Sospitàvem que esperava la menor oportunitat per derogar l’Estatut. Per tant, quan l’Aiguader em va mostrar el document no em va sorprendre.

—Què deia el paperot?

—Que s’havien iniciat gestions a prop del govern d’en Franco per obtenir la pau, a condició de suprimir els estatuts basc i català. Deliciós, no troba?

—Déu n’hi do.

—I per si això fos poc, aquell altre paper, que demostra que la República va proporcionar a en Franco noms i adreces de personalitats catalanistes, perquè en fessin ús després de l’ocupació.

—Però això no té ni cap ni peus.

—Sí que en té; la caiguda de Catalunya semblava qüestió de dies. En Franco ja havia ocupat Lleida i Tortosa. El govern pensava que després d’aquest «gest», en Franco s’avindria a negociar la pau. Que imbècils! Per res del món en Franco hauria renunciat a una victòria militar definitiva, la tenia a l’abast de la mà.

En Fenoll va romandre en silenci. Quan va notar la mirada acusatòria del president, es va encongir d’espatlles, com donant a entendre que els pecats del govern Negrín no eren cosa seva.

—Comprenc que el govern espanyol no vulgui que aquests documents vegin la llum… —va afegir en Companys—. Es una història molt poc edificant.

—La guerra està plena d’històries poc edificants. O és que vostè no es penedix de res? No hi ha res, al Pou de Glaç, que preferiria oblidar?

En Companys va abaixar la mirada: en Fenoll havia punxat os. Sí, en la seva història hi havia moltes pàgines que arrencaria gustosament. Episodis lletjos, petites misèries d’un govern afeblit per la guerra i les guerrilles internes. D’algunes no en quedava cap constància documental. Però d’altres sí. I n’hi havia una que li resultava especialment feridora. Però, setanta-cinc anys després, qui se’n recordava, de l’Andreu Nin? Qui podia parlar del seu ignominiós segrest, tortura i assassinat?



Document 213/1937

Arxivat al Pou de Glaç el 2 de juliol de 1937

Exc. sr. Artemi Aiguader i Miró Conseller de Seguretat Interior Govern de la Generalitat de Catalunya.

Benvolgut Artemi:

La conversa amb el cònsol Antonov-Ovseenko, prou bé.

L’home sap que a Moscou molts demanen el seu cap, però diu que Stalin li fa costat. Ens és favorable i comprèn que la Unió Soviètica es pot entendre millor amb una Catalunya lliure i decididament alineada al seu costat, que no pas amb els cagadubtes de Madrid. Tot i que en Negrín li malparla de nosaltres constantment.

També li he dit que si ens ajuden, podem tenir arguments per una pau avantatjosa, i ells comptaran amb un govern amic a l’occident europeu, independentment de si es produeix la victòria de Franco (que ell considera inevitable).

Li he fet notar que tot això depèn en gran mesura de la nostra continuïtat en el poder, cosa que ell ha entès perfectament. Demana, això sí, que tinguem en compte el parer del PSUC.

Li he dit que la nostra situació financera és òptima (sense més detalls, òbviament) i considera que pot ser un argument molt vàlid per convèncer els seus superiors del Politburó. Em demana, però, com a gest d’amistat, que l’ajudem en l’eliminació dels enemics del poble soviètic (vol dir els del POUM, i fins i tot els més repatanis de la FAI) i que no posem traves a la detenció d’en Nin.

Et demano que no facis res que pugui entorpir un acord que pot ser decisiu pel futur de Catalunya i del seu poble treballador.

Ben cordialment,

Lluís Companys i Jover President de la Generalitat de Catalunya.





PART III

PRETÈRIT IMPERFECTE





8


El 31 de desembre, els resums informatius de totes les televisions del món van batejar el 2015 com l’any dels viatges pel temps. La revista Newsweek, a més, va designar Lluís Companys man of the year, la qual cosa va disgustar enormement la Mar Ballesta, que aspirava a tal distinció. El cert, però, és que la furiosa vicepresidenta havia espaiat les seves aparicions públiques per tal de dedicar-se en cos i ànima a defensar la seva posició i la del seu govern en l’organisme que havia de desenvolupar la nova aposta tecnològica. Efectivament, el Consorci Internacional de Control del Temps (CICT) havia fet les primeres passes amb dubtes, guerres subterrànies, maletins amunt i avall, i l’espectacle diari ofert per en Joaquim Blat i la mateixa Ballesta, enarborant respectivament les banderes de la raó pura i de la raó d’Estat. En Blat odiava la Ballesta i menyspreava la manera com havia prostituït la seva creació; malgrat tot, en aquella aventura ell era imprescindible: coneixia les entranyes de la Harlan I com ningú. I s’aprofitava de tot plegat amb múltiples maniobres dilatòries. Però la Ballesta l’amenaçava d’enfonsar-li la carrera, l’envoltava de funcionaris hostils i li enviava ultimàtums, i amb aquest pols irresoluble anaven passant fatigosament els dies.

Un vespre, la política i el científic es van dir de tot davant d’una comissió de representants de l’ONU, i l’incident va transcendir a la premsa, que hi va sucar pa durant dies. A tot això, el Consorci no tenia ni òrgans executius, ni pla director, ni pressupost. Tot estava empantanegat, pendent d’una cimera mundial que tindria lloc a primers de febrer. El govern espanyol hi girava l’esquena, ofès. I la Generalitat, mentrestant, es feia càrrec de tot amb diners que no tenia.

Mentre rebia instruccions diàries de la Ballesta, en Quim Blat se sentia com un majordom de luxe o un prostituí amb galons de científic. Es penedia d’haver tornar a Catalunya i d’haver posat el seu talent en mans tan indignes. I solia consolar-se bevent xarrups de bourbon (un costum que li venia dels EUA) en un bar de carretera situat en un punt indeterminat del Vallès Oriental.

—Potser que frenis, ja en portes quatre —li deia la cambrera, apartant-li el didal del davant.

—Tu no pots saber quants en porto —raucava en Quim.

—Sí que ho sé.

—Creus que ho saps. Però des d’un punt de vista quàntic, és impossible de saber, bombonet —va corregir-la, mentre ofegava un rot—. Has sentit a parlar del Principi d’Incertesa? Diu que no podem conèixer simultàniament dues variables complementàries, com ara… —li va semblar que es marejava, però no era res…— com ara la velocitat i la posició d’una partícula. Tu pots suposar que els xarrups m’han baixat gola avall, però no en pots tenir cap certesa.

La noia mastegava xiclet, indiferent.

—Per tant —insistia en Quim—, te’n pagaré, per exemple… dos.

—Me’ls pagaràs tots quatre, i si no, tindràs la certesa d’una bona hòstia.

—M’amenaces? T’obro els ulls a l’univers quàntic, i m’amenaces?

—L’univers… què?

—Quàntic. Física quàntica. El món subatòmic. Tots estem fets d’infinites partícules que existeixen i evolucionen de maneres infinites, configurant un eixam d’universos paral·lels. Quin és el real? TOTS!

El crit va fer que l’escassa concurrència es girés, buscant distracció.

—M’avorreix, tot això. Sempre m’avorreix el que m’expliques, cari.

—En aquest univers em menysprees, en el del costat estem follant com bojos. I tu xales, no vegis com xales.

—Tu sí que estàs xalat. Però et posaré una ronda més, va, que no sigui dit.

En Quim va observar, amb els ulls entelats, com el bourbon vessava dins d’un gotet ple de ditades. El va pinçar com si fos un dels seus tubs d’assaig, i el va alçar davant la noia, que també se’n va servir un, suggerint un brindis.

—Brindo… brindo per en Cruyff, el primer jugador quàntic de la història del futbol.

—Cruyff? Aquest va jugar al Barca, no?

—Sí, els seus millors anys. I per què era quàntic, et preguntaràs?

—No, no m’ho pregunto.

—Doncs perquè ell sol encarnava el Principi d’Incertesa. En CruyfF es bellugava sobre la gespa com si no toqués de peus a terra, lliscava, feia ziga-zagues que escapaven al seu propi control. Ni tan sols ell sabia com les seves partícules s’havien desplaçat, havien esquivat el contrari o havien menat la pilota al fons de la porteria. I a l’estadi, cap espectador podia estar segur que el que havia vist era real. Per això tothom restava amb la boca oberta.

—Quina joia.

—Va fer que el Barca guanyés 0 a 5 al camp del Madrid. 0-5. Sí, hi ha hagut altres victòries, aquell 2-6 d’en Messi i companyia… Però el 0-5 va ser el primer, amb en Franco encara viu, quan el Madrid era el Madrid i el Barca encara no era el Barca… T’ho imagines? Noranta mil madrilenys emmudits, observant en directe la demolició del seu equip, sense poder evitar-ho, sense poder enfadar-s’hi, perquè l’enemic era millor, més fort i més noble… Oh, amiga, allò devia ser un espectacle digne dels déus.

Va escurar el got, mentre pel seu cap bullien els gols i els dies.

D’una manera totalment absurda i injustificada, en Companys se sentia bé en el seu captiveri; no diria feliç, però sí relaxat i —a estones— de bon humor. Certament, la seva posició era poc fiable, fins i tot insegura (estava en mans d’un home armat, li calia no oblidar-ho), però en contrast amb la seva recent voràgine d’home públic, ara gaudia d’una pau i una serenor ben plaents, en un apartament confortable, amb nevera assortida, moble-bar, televisió i —sobretot— una calefacció potentíssima, regulable, que el feia sentir a la glòria. (Al mes de gener, l’escalfor és la companya preferida dels ancians, sobretot dels ancians d’abans de la guerra). En Companys ja no era el president màrtir: s’havia convertit en un home gran en xandall, que passava les hores llegint, mirant la tele, jugant a cartes i fent-la petar amb el seu guardià, que —en principi— tenia tanta poca pressa com ell, i que després de la marató interrogativa dels primers dies, ara només de tant en tant el collava amb vagues amenaces. Li deia: «President, si no col·labora vindrà la meua germana bessona i el violarà», i coses així. Era com un segrest de broma. O s’estava confiant en excés? En Fenoll, rient rient, li havia deixat clar que no tornaria a veure la llum del carrer fins que no xerrés, i de moment ja feia una setmana que estava així. Quants dies més tindria de coll? En quin moment aquell valencià rialler diria que s’ha acabat la broma? Semblava bon xicot, un professional seriós, i no li havia posat la mà a sobre. Però, això sí, no se separava de la seva arma. Ni per anar a fer un riu.

Aquella setmaneta li havia provat molt, sí. Però, de sobte, les sensacions van començar a ser unes altres. En Fenoll tenia l’humor variable, i de tant en tant li sortia amb un estirabot; es notava que els dies de reclusió li començaven a pesar. El valencià no podia anar-se’n ni tampoc forçar les coses, ni fer parlar en Companys a base de cops de puny, com potser desitjaria, perquè els seus superiors li havien dit que no fes res, que el temps jugava a favor dels seus interessos. «Però, i si se n’atipa?», es preguntava el president. Què podria fer? Acabaria xerrant-ho tot, portant en Ximo i els seus fins al seu cau secret? No, no caldria, ell era massa valuós, massa popular, la Mar Ballesta el reclamaria, la premsa internacional muntaria un escàndol… Però, i si no n’hi havia prou, amb això? El secret més ben guardat de la Segona República estava en joc. Hauria de lliurar el Pou de Glaç, regar Madrid amb l’or de Moscou, tants anys arraulit sota terra… Els papers d’en Negrín, que haurien obert els ulls a tota una generació d’historiadors, quedarien soterrats definitivament i per sempre… i en canvi, el seu secret més dolorós, la ferida que duia oberta i que potser les bales al mur de Montjuïc haurien cauteritzat, quedaria exposada als ulls de tothom. La mort de l’Andreu Nin, un afer desagradable, sens dubte… havien estat amics, companys de lluita i de gabinet. L’un a ERC, l’altre amb els trotskistes del POUM. Ningú, ni ell, ni molt menys en Nin, haurien pogut oposar-se a la maquinària estalinista. O potser sí… Recony, Artemi, per què no ho vas fer cremar tot?

Si no tingués la mania de fer-ho tot a última hora, en Martí hauria arribat a la vigília de Reis amb els regals comprats, i la trucada de la Marieke, instant-lo a comprovar un parell de pistes (indubtablement falses) sobre en Companys, no l’hauria destarotat gens. Però havia passat el matí fent el ronsa, dormint i mirant una absurda competició de salts d’esquí a la tele, i quan l’holandesa li va trucar encara duia el pijama. Després de penjar, va rebotre el mòbil contra la paret, perquè s’adonava que es passaria el dia voltant, i que hauria de comprar els regals del petit Oriol a última hora, de pressa i corrents. Pretenia comprar-li una granja de joguina, amb ninos, animals, un tractor i tota la pesca. I també una disfressa de Batman pel pròxim carnestoltes. I algun cotxe, i algun conte. Però quan es va plantar als grans magatzems, a les onze tocades, cansat i nerviós, molts productes estaven exhaurits, de tal manera que en lloc de granja es va endur un trist taller de reparació de cotxes, sense cotxes; i enlloc del Batman, un trajo de cavaller medieval que feia més angúnia que altra cosa.

El matí de Reis, poc després de les nou del matí, trucava al timbre de la Carla. De la porta estant se sentien els xiscles de l’Oriol, que havia començat a desembalar paquets una estona abans. També se sentien les rialles i els oooohs de fingida admiració de la Carla, i també de la Maria Dolors, la seva mare, que estava de visita.

La nit abans, la Maria Dolors havia dit a la Carla que era una bleda per permetre que el seu exmarit continués visitant aquella casa, «amb el que t’ha fet passar».

La Carla, però, volia que aquell matí semblés un matí de Reis, i va rebre en Llaneras amb el millor esguard que va ser capaç de mostrar. La mirada baixa, els ulls gastats, el somriure agafat amb pinces.

—Hola, Martí. Arribes a punt, està obrint els regals.

—Què li dic? Es nota molt que he estatjo qui… —va preguntar en Martí, mostrant els paquets que duia dins les bosses.

—Li dius que els Reis han passat per casa teva i han deixat això. Cony, Martí, no és tan complicat!

—Molt bé, sóc idiota, perdona. Au, som-hi…

En arribar a la petita sala d’estar, en Martí es va topar amb la característica mirada estràbica de la seva exsogra, que el feia sentir com un animal exòtic, pudent i desagradable. La vella li va somriure, amb un somrís que deia: Et somric perquè el nano és aquí davant, observant-nos. Tot i que, de fet, l’Oriol estava massa atabalat amb els seus obsequis, i amb prou feines s’havia fixat en el nouvingut.

—Oriol! Mira què m’han deixat els reis per tu!

Amb aquest esquer, en Martí va aconseguir que el seu fill el mig abracés i es deixés petonejar mentre arrabassava les bosses amb desfici. Va fer una mica de cas al taller de cotxes; la disfressa no la va ni treure de la capsa, i els llibres de contes se’ls va ventilar amb un ràpid cop d’ull.

Ja estava. Ara venia el silenci dels adults. La mare, l’àvia i l’exmarit, observant els jocs de la criatura, per no haver-se de parlar. Fins que la Carla, alçant-se amb grans treballs, va dir d’anar a fer cafè, i en Martí va córrer a ajudar-la, alliberat, com si la presència de la Maria Dolors li llevés l’oxigen.

—T’ajudo, Carla?

—No cal. Vols cafè, tu també?

—Cafè amb llet.

Quin cansament, a la cara de la Carla. Quins moviments més desangelats, per una persona que, no fa gaires anys, era tot un nervi.

—Que no estàs bé?

La Carla el va mirar com si li hagués preguntat si els Reis són els pares.

—A tu què et sembla?

—Bé, dona… Almenys l’Oriol està molt content.

—L’Oriol necessita una família, i no pas això. Tu no hi ets, i jo sóc una ànima amb pena. No tinc esma ni per llevar-me.

En Martí s’hi va acostar a poc a poc, amb prudència.

—El Nadal és una merda, oi?

—Sí, és una bona merda —va respondre ella, amb la veu ja trencada.

—Vine aquí, au…

La va abraçar amb parsimònia, mostrant les millors intencions possibles, per evitar el seu rebuig. Però la Carla, a diferència d’altres vegades, s’hi va posar bé i es va deixar bressolar, mentre sanglotava.

—Estic tan trista, Martí… i tan sola… I el nen…

—No ho estàs pas, de sola. Pots comptar amb mi sempre que vulguis.

—Para de dir això…

Ella va alçar els ulls plens de llàgrimes, i els va encarar als seus. En Martí es va alterar de forma evident. La Carla li va mirar els llavis, i ell s’hi va atansar fins a sentir el seu alè a la boca. La besaria. Ella volia ser besada. Perquè se sentia sola, perquè el Nadal era trist, perquè els Reis només eren ell, pel que fos. Tant era. Volia que ell la besés. I ell ho faria sense pensar en el que sentia, ni en la Marieke, ni en l’endemà al matí. Tant era. Només la besaria, i aquest petó sobreviuria a tot. Com els bons petons, no explicaria res ni portaria enlloc.

Ja es fregaven els llavis, ja baixava la mà d’en Martí per l’esquena de la Carla, quan una veuota esquerdada els va sobresaltar.

—Nena, el nen té caca i pregunta per tu —va dir la Maria Dolors, mirant-lo a ell.

Quan la donota va tornar a marxar, a tots dos se’ls escapava el riure.

—Es ella, qui s’està cagant en tot —va dir-li en Martí a cau d’orella. I la Carla va deixar anar una riallada líquida que ho esquitxava tot.

L’endemà, el 7 de gener del 2016, va ser un dels dies més llargs que en Martí seria capaç de recordar. Hauria preferit quedar-se a casa, aclarir-se, analitzar el regust dels petons de la Carla i confrontar-los amb els de la Marieke. Però el destí d’en Companys pesava més que el seu. Després d’una nit espantosa, nit de donar voltes pel llit i de reiterar pensaments i malsons, el van convocar a Palau a primera hora, quan tot just començava a endormiscar-se. I en arribar al despatx de la vicepresidenta, de bon matí, ja sabia que les coses anaven de mal borràs. Estava massa atordit per afrontar-ho.

Dotze dies després de la seva desaparició, la Generalitat continuava sense tenir cap pista fiable sobre la situació del vell president. S’havia beneficiat de la desatenció dels mitjans, que en la relaxació pròpia de les dates nadalenques s’havien empassat la versió oficial dels fets (en Companys era al llit a causa d’una grip pulmonar). Però la vigília de Reis un diari electrònic especialitzat en xafarderies havia fet córrer que en Companys estava desaparegut, i a Palau es considerava probable que avui o demà saltés la llebre. Per sort, el govern espanyol no havia tornar a posar-se en contacte amb la Generalitat, però aquesta aresta del problema també estava a punt d’empitjorar.

—M’han trucat, finalment —va ser el bon dia de la Ballesta.

—Qui?

—En García Lara.

En Martí va fer que sí amb el cap; semblava beneit. Intentava concentrar-se i esborrar de la seva ment una col·lecció d’imatges torbadores. Per acabar-ho d’adobar, en aquell moment va entrar la Marieke, esperitada, suosa, tan atractiva a ulls d’en Martí, que aquest es va quedar sense esma.

—Perdó pel retard. Què ha passat? —va preguntar, mentre es treia l’abric.

—El ministre li tira els trastos —va respondre ell, estúpidament.

—Au, calla, sòmines… —va intervenir la Ballesta—. Seu, Marieke. El ministre García Lara m’ha fet arribar un ultimàtum…

Va marcar una pausa i va sospirar teatralment.

—Volen que els diguem on és el Pou de Glaç.

La Marieke va girar-se cap a en Martí, que feia estona que la mirava amb ulls de xai. Després, es va arronsar d’espatlles.

—I si no, què, Mar? No poden amenaçar-nos. No poden carregar-se en Companys, ni tan sols admetre que l’han segrestat. Tothom se’ls tiraria a sobre.

—No són tan estúpids. Diran que han descobert que en Companys ha estat raptat, a causa de la nostra incompetència, i que és en mans de la màfia russa.

—La màfia russa? No m’ho puc creure! —va exclamar en Martí.

—Si ho fan, ens deixaran en pilotes. No tindrem proves per refutar la seva versió. I tothom sabrà que ens l’hem deixat prendre.

—Potser la màfia russa els desmenteix…

—Creus que la màfia russa té servei de premsa, Llaneras, tros d’ase?

En Martí no sentia res; tenia massa interferències: els llavis de la Carla. Els malucs de la Marieke. El Pou de Glaç. La vella Maria Dolors de morros. La màfia russa. En Companys. L’Oriolet. Les ungles llargues, pintades de vermell, de la Mar Ballesta, repicant amb fúria sobre la taula. Totes aquestes imatges competien per fer-se lloc en la ment d’en Martí. Només podia assistir-hi en silenci, com l’espectador d’un espectacle teatral: un cop començada la funció, no es pot abandonar el seient.

—L’única cosa bona, de tot plegat —va afegir la vicepresidenta— és que a Madrid no saben encara on és el Pou de Glaç. En Companys no ha dit ni piu.

—Cosa que demostra que està a favor nostre —va observar la Marieke.

—O que no vol que el Pou de Glaç sigui descobert. Per algun motiu que se’ns escapa. Però bé, el cas és que, des d’aquest punt de vista, ells estan tan fotuts com nosaltres.

En Llaneras l’escoltava amb veritables dificultats, mirant de processar tota la informació important mentre llençava la supèrflua; però l’esforç li costava tant que li va semblar que es marejava. Va notar un rodament de cap, acompanyat d’una estranya sensació d’ingravidesa, només momentània, i tot seguit l’aire i l’atmosfera van semblar condensar-se al seu voltant. Va pensar que estava a punt de venir-li un desmai. I es preguntava si l’insomni i els neguits eren la causa d’aquell malestar. Però en aquell mateix moment la Marieke es va alçar sobresaltada, i el va mirar amb l’ensurt escrit a la cara, perquè notava els mateixos símptomes. I, a més, en sospitava la causa.

L’holandesa va recolzar la mà a la paret, com si tingués por que tot s’ensorrés, i seguidament es va girar amb els ulls ben oberts:

—Aquesta sensació…

—Què? De què parles? —li va preguntar la Ballesta.

—No pot ser, em dec estar tornant boja…

Va sonar el telèfon directe de la vicepresidenta.

—Digui? —va respondre la Mar, sense moure ni un múscul de la cara.

Després d’escoltar uns segons en silenci, va penjar l’auricular.

—No t’estàs tornant boja, Marieke… Era un salt temporal.

—Què vols dir?

—S’ha produït una alteració en el passat. Algú ha activat la Harlan I.

No va costar gaire deduir que el polissó era en Joaquim Blat, l’idiota d’en Quim, com el solia anomenar la Mar Ballesta. De totes les persones que tenien accés il·limitat als contorns de la Harlan I, ell era l’únic capaç de programar el seu propi itinerari temporal. D’altra banda, estava cada cop més amargat. I no se’n sabia res des d’aquell matí. La Marieke es va desplaçar immediatament cap a la Cova, i al seu apartament buit no hi va trobar cap pista, excepte un plec de fotos antigues escampades sobre la taula (fotos familiars en blanc i negre, a la platja de Calafell) que van fer sospitar l’holandesa i els seus investigadors que en Blat havia volgut tenir una regressió a la infantesa. Però la bitàcola electrònica de la Harlan I registrava que el viatge havia tingut com a destí no pas Calafell, sinó un punt als afores de la localitat de Fuenlabrada (Madrid), el gener de 1974. En aquella època, en Blat tenia ja vint-i-quatre anys, i era un prometedor estudiant de postgrau a Chicago; a partir d’ara, hi hauria un altre Quim Blat, ja canós, campant pels voltants de Madrid.

—Dos Quims Blats alhora, quin malson —va bromejar en Llaneras.

—Sabia que era estúpid, però no fins a aquest punt —es lamentava la vicepresidenta, mentre mirava de decidir què podia fer.

No tenia cap pista, cap indici de què tramava en Blat, si és que tramava alguna cosa. Potser no, es va dir, potser simplement havia volgut fugir d’un present hostil. Fugir d’ella.

—Maleït imbècil… Es quedarà sense recollir el Premi Nobel; el seu nom i el seu prestigi també s’esvairan en el temps.

—En Quim no és mort, saps? —li va retreure en Martí—. Potser ja està tornant a casa, hem d’esperar una mica.

—Deixar passar el temps és una estupidesa, no és gaire quàntic… no trobes? Si en Quim Blat volgués aparèixer estaria davant nostre ara mateix. El que cal és saber on ha anat, per què ho ha fet i en què ens pot perjudicar… No podem permetre que una operació de tanta envergadura es posi en perill pels deliris d’una rata de laboratori.

—Es el pare de la Harlan I.

—Ell no en té ni idea, del que ha creat. Es pensa que és un electrodomèstic. Tot això li va gros.

En aquell moment va sonar el telèfon directe.

—Per fi… Deu ser la Marieke —va exclamar la Ballesta, que esperava amb ànsia més notícies des de La Cova. Però la trucada provenia del despatx del costat—. Digui? Sí, passa, au.

La jove secretària va entrar al despatx fent cara de no entendre res.

—Vicepresidenta, té una… visita.

—Aquest matí res de visites, ja t’ho he dit.

—Es que… és un senyor gran. I diu que ve de part d’en Quim Blat.

—Ai ai… —va somicar en Llaneras.

—Que passi —va impel·lir la Ballesta.

La secretària va sortir un moment entre esbufecs de dona atabalada, i va tornar al cap d’uns segons acompanyada d’un home gran, ceruli, calb i escanyolit, que duia una gavardina amb les espatlles nevades, bastó amb mànec de nacre i una carpeta tan tronada que mereixeria el venerable nom de carpesano.

—Déu vos guard —va dir l’home, decimonònic.

—Em diuen que ve en nom d’en Quim Blat.

—Sí senyora, i no sap les ganes que tenia que arribés aquest dia. Puc seure?

En Martí va acostar una cadira i va ajudar el bon home a encaixar-s’hi.

—Vostè dirà. Què se’n sap, d’en Quim Blat?

—Permeti’m que em presenti abans. Em dic Josep Maria Balasch, i represento el Bufet Balasch. No sé si…

—Sí, és clar, i tant que els conec —va mentir la Ballesta.

—Doncs la felicito, vam tancar portes fa quinze anys.

En Martí va reprimir una riallada.

—Va ser quan em vaig jubilar… Ara en tinc vuitanta-un.

—Molt ben portats —va somriure la Ballesta, dissimulant.

—Gràcies. El cas és que la feina d’un advocat no sempre s’acaba quan tanca les portes del negoci, sap? Hi ha molts encàrrecs a llarg termini. Per això sóc avui aquí, amb vostè.

L’home va obrir la carpeta amb gran lentitud, i en va extreure amb mà tremolosa un sobre tancat. Mentrestant, la Ballesta i en Martí van encreuar una mirada plena de dubtes.

—Aquesta carta ens va ser lliurada pel senyor Joaquim Blat i Muniz, amb l’ordre expressa de lliurar-la el 8 de gener de l’any 2016, a les 11 hores i 30 minuts, a la senyora Mar Ballesta, és a dir, vostè, al seu despatx del Palau de la Generalitat, plaça de Sant Jaume, sense número, Barcelona.

L’home va atansar el sobre a la Ballesta, que de seguida es va sorprendre pel seu to esgrogueït i per l’estrany model de lletra amb què hi apareixia el seu nom.

—No veia aquesta mena de grafia des de fa…

—Quaranta anys, gairebé.

—Perdoni?

—Està mecanografiat. Amb una Olivetti, concretament. El 1975, la lettera 32 era un model d’us comú en oficines i despatxos. Sí, no posi aquesta cara: el sobre ens va ser entregat el 14 de juny de 1975. Per alguna raó que se’ns escapa, en una data tan remota el senyor Blat ja sabia que vostè ocuparia un despatx en aquest Palau. I el que també és remarcable: sabia que aquest Palau esdevindria la seu de la Generalitat restaurada. Amb en Franco encara viu, no hi ha dubte que és un cas de clarividència molt poc habitual.

—Sens dubte. Em permet? —va sol·licitar la Ballesta, assenyalant el sobre amb la mirada.

—Per això sóc aquí… —va respondre el notari, atansant-l’hi.

La vicepresidenta va estripar curosament el sobre, i en va extreure un plec de fulls mecanografiats. Era una carta personal d’en Quim Blat. La va llegir amb delit, els ulls resseguint a tota velocitat el text, les faccions de la cara més i més endurides a mesura que anava paint-ne el contingut. En acabat va tancar els ulls, va fer un manyoc amb el paper i el va llençar a terra.

—Què? Què diu? —va preguntar en Martí, impacient.

—El que et podies imaginar. Ha anat al 1974. Per veure jugar en CruyfF, t’ho pots creure?

En Martí es va fregar la cara amb incredulitat.

—I quan tornarà?

—No pensa tornar.

Dit això, la vicepresidenta va sortir de la cambra amb pas ferm i mirant cap a terra. El notari va decidir seguir-la, després d’acomiadar-se amb una lleu inclinació del cap, passada de moda.

Sol al despatx, en Martí va recollir el manyoc de paper, el va allisar i es va disposar a llegir-lo:



Barcelona, 12 de juny de 1975

Benvolguda Mar:

Si tot va com ha d’anar, fa un parell d’hores t’han advertit que la Harlan I ha estat accionada d’estranquis. Com ja et pots imaginar, he estat jo qui l’ha posat en marxa i l’ha programada per endur-se’m del present, i transportar-me a 1974. La data no és casual, de seguida t’ho explico, però de fet l’únic que volia era fugir d’aquí, perdre’t de vista a tu i les teves maquinacions. La teva ambició folla ens portarà a tots al desastre, i jo no vull formar part d’aquesta bogeria ni rebre’n les conseqüències.

Vaig decidir transportar-me a Madrid, en vigílies del gran partit entre el Real Madrid i el Barca, que com deus saber (o hauries de saber) va acabar amb victòria blaugrana per 0-5. No el vaig poder veure mai, saps? En aquells dies jo estava fent colzes a Chicago. N’havia sentit a parlar tantes vegades, del partit, n’he vist tants resums televisats en blanc i negre, que em delia per veure-ho in situ, en directe, envoltat de madrilenys. Oh, quina sensació, Ballesta. I que divertit és veure el futbol quan saps que el partit acabarà bé, què dic bé, meravellosament bé! Golassos de Sotil, Juan Carlos, Asensi, i el gran Johan, el profeta del gol… En fi, no sé per què t’ho explico, suposo que ho trobes absurd, i no penso fer cap esforç per convencé’t del contrari.

El cas és que fa més d’un any que sóc en el meu nou present. Visc en un raconet isolat, lluny de casa; faig de carter, sóc relativament feliç i m’embadaleixo mirant les papallones, com un estúpid. T’ho pots creure? No existeix la ciència, ni la física, ni internet, ni Catalunya, ni tan sols tu, pesada i insofrible amiga meva. No trobo a faltar res ni ningú, no conec cap motiu per tornar al 2016, per veure com malbarateu els meus esforços i els meus coneixements.

Sé que no acceptaràs cap consell, però la meva opinió és que tota aquesta bogeria s’hauria d’acabar, fer com si no hagués passat mai. Delenda est Harlan. En fi. Si més no, em consola pensar que segurament quan arribi el 2015 ja seré a l’altre barri i no hauré de reviure aquest malson quàntic, ni tomar a topar-me amb la teva desagradable silueta.

Fins mai més.



A primera hora d’aquella tarda, en Martí Llaneras va rebre l’ordre de viatjar amb la Harlan I cap a 1974 i portar en Quim Blat cap al present. No sabien on vivia, quin era el racó isolat que esmentava a la carta, per tant es tractava d’arribar al seu punt de destí a Fuenlabrada i enxampar-lo tot just completada la transmigració.

—No tindràs cap problema.

—No diguis Joaquim Blat, fins que no sigui al sac.

En Martí va fer un tímid intent de defensar l’opció vital d’en Quim i deixar-lo tranquil; fet i fet, se n’havia anat discretament i ja no semblava una amenaça per ningú. Però la vicepresidenta no pensava el mateix.

—Necessitem en Quim Blat. El necessitarem per desenvolupar la Harlan I i les seves aplicacions comercials —li raonava.

—Estic segur que en el seu equip hi ha gent competent, que es poden posar al dia sense excessius problemes. D’altra banda…

—Què?

—En Quim no creia en el projecte, hi estava per força…

—Això no és rellevant.

—Però…

—Tothom sap que ell era el pare de la Harlan, el seu inspirador, el responsable del projecte. Com creus que he d’explicar, de sobte, que ha desaparegut? Que se n’ha anat voluntàriament, sense donar explicacions, deixant pel camí la glòria i el reconeixement científic? Tothom sospitarà que alguna cosa no rutlla… Primer desapareix en Companys i ara en Blat… El descrèdit cauria sobre nostre. I no som una potència, Martí; ni tan sols som un Estat. Si perdem la credibilitat ho perdem tot.

—Tot això és… —va sospirar en Llaneras, fatigat.

—Què? Amb què em sortiràs, tu, ara?

—No res… No res.

En Martí es va alçar sense cap mena d’energia, i va sortir del despatx on havia entrat sis hores abans assaborint encara el regust dels llavis de la Carla. Ara no se sentia tan excitat, ans al contrari. L’escapada d’en Quim l’havia deprimit, la supèrbia de la Ballesta l’esgotava i el fastiguejava. Per tot plegat, la llista de motius pels quals romania a bord d’aquella nau començava a minvar. Però per damunt de tot tenia l’estómac buit. O sigui que aniria a fer un entrepà al Conesa, abans de dirigir-se a La Cova per emprendre el viatge a 1974. El seu segon viatge a través del temps.

En sortir per la porta principal de Palau, a la plaça de Sant Jaume, en Martí es va topar de nassos amb la Marieke, que tornava de La Cova per presentar a la Ballesta el seu informe sobre la desaparició d’en Quim Blat i l’estat de la Harlan I. Estava torbadorament guapa. Tant, que en Martí va preferir no aturar-s’hi.

—Fins després —va dir, mentre passava de llarg—. Tinc pressa, vaig a fer un mos.

—Quiet aquí… —va respondre l’holandesa, amb ulls maliciosos.

En Martí es va aturar amb aire resignat.

—Marieke…

—M’has estat defugint tot el matí. Ni tan sols em mires.

—Ha estat un matí difícil.

—Ah, sí? —va respondre ella, sarcàstica—. Ni me n’havia adonat.

—Mira, després parlarem. D’aquí a una hora he de ser a La Cova.

—A La Cova? Per què?

—Pregunta-ho a la Ballesta. Me’n vaig de viatge. —Però…

En Martí va posar-se a caminar resoltament en direcció al carrer Llibreteria. Ja veia la cua de funcionaris famolencs a can Conesa. Va vorejar un cotxe oficial i va esquivar un grup de turistes nòrdics, amb tan poca traça que va topar de front amb un vellet en cadira de rodes que maniobrava de forma matussera. El vellet el mirava amb els seus ulls apagats; potser li anava a demanar disculpes, però en Llaneras no s’hi va entretenir, sinó que el va deixar amb la paraula a la boca. L’home no s’hi conformava i li agafava la mà amb les mans ossudes, sense badar boca, qui sap si volia una propineta. En Martí el va despatxar amb un brusc «dispensi», i va reprendre el camí, però no va poder evitar que un Cayenne de color negre li barrés el pas de manera taxativa. Abans que en Llaneras reaccionés, el conductor va abaixar el vidre de la porta i es va donar a conèixer.

—Bon dia, agent Llaneras. Em pot acompanyar, per favor?

Era un home jove, amb barba ben retallada i ulleres de mirall. En somriure, les faccions se li van arrodonir d’una manera que en Martí va trobar terriblement familiar.

—Quim? Ets en Quim Blat?

Des de la porta de Palau, la Marieke observava l’escena encuriosida.

—Insisteixo, pugi al cotxe —va dir el desconegut.

—No tanta pressa, Blat.

—La pressa que calgui, Martí… —va insistir, mostrant el canó d’una semiautomàtica amagada dins la jaqueta.

—No pensaràs emmerdar-te a trets en plena plaça de Sant Jaume…

—No pensaràs arriscar-te a comprovar-ho…

En Martí es va dirigir a la porta del copilot amb pas calmat. Abans d’entrar al vehicle va adreçar una mirada fugaç a la Marieke, que va captar-hi un avís de socors.

—Agent! Ràpid, al cotxe! —va cridar la Marieke, mentre corria cap al vehicle policial que romania aparcat a l’antic pati d’armes de Palau. L’agent de guàrdia va agafar el volant i va arrencar amb la sirena accionada, irrompent a la plaça com un toro de lidia, i donant un ensurt mortal al grup de turistes que badava al davant la façana de l’ajuntament. Uns segons abans, el Cayenne negre havia fet una volta de cent vuitanta graus per enfilar amb tota velocitat el carrer de Jaume I, en direcció a la Via Laietana.

—Vicepresidenta? Aquí la Marieke —va exclamar l’holandesa a través del telèfon—. Creiem que estan intentant segrestar en Martí.

—En Martí també? —va respondre la vicepresidenta.

—No, no és cap segrest —va dir l’home del Cayenne.

—Doncs s’hi assembla molt —va somriure en Martí—. Digues, de debò que no ets en Quim?

I és que l’home s’assemblava certament a en Quim Blat, però el seu aspecte era el d’un individu de trenta i pocs anys. Potser l’aspecte que havia tingut el 1974? No ho sabia. Mentrestant, el Cayenne va saltar-se el semàfor de la plaça de l’Angel i va tirar Via Laietana amunt pel carril dels taxis. En topar-se amb el primer autobús, va començar a fer ziga-zagues temeràries. A uns cent metres l’empaitava el vehicle policial, amb la sirena a tot volum. En arribar a Urquinaona, el Cayenne va tornar a saltar-se un semàfor, i va provocar una frenada múltiple i gairebé un xoc en cadena. Després va pujar Roger de Llúria amunt; a València va girar a la dreta, i després va començar a resseguir rutes laberíntiques per l’Eixample, fins a despistar els seus perseguidors. Pocs minuts després, la Marieke va donar la descripció del Cayenne a la central, i després, convençuda que la persecució era inútil, va girar cua.

Fora de perill, el conductor de la barba ben retallada va afluixar la marxa i es va relaxar al seu seient.

—Ha llegit la carta?

—Quina carta?

—La de 1975.

—Doncs sí. La vas escriure tu?

—No. El meu pare.

—El teu pare? Què vols dir?

—El meu pare era en Quim Blat.

En Martí li va tornar a observar la fesomia, i va confirmar la seva primera impressió: la semblança era extraordinària. De tota manera…

—En Quim no tenia fills.

—En el teu present, no. Però va tornar a començar, ho recordes? Va decidir quedar-se, es va instal·lar a Mallorca, va conèixer la meva mare, i el 1980 vaig néixer jo. Què? No t’ho creus?

—M’ho he de creure per força, sou clavats. Com et dius?

—Albert. Per l’Einstein, sap?

Va aturar el cotxe en un pàrquing proper a l’avinguda Meridiana. En Martí va trucar a la Ballesta per dir-li que no passava res d’anormal, que un vell amic l’havia acompanyat a casa en cotxe i que de seguida aniria cap a La Cova. Després de penjar, va mirar el seu captor i va assentir per indicar-li que ja no hi havia motiu per a la inquietud.

—Però m’has dit que això no és un segrest. Podré marxar quan vulgui?

—Només després d’escoltar-me. Tens pressa?

—Home, d’aquí a una hora he de ser a 1974.

—Bé, jo sóc aquí per intentar dissuadir-te’n.

—Qui t’envia?

—El meu pare.

—El teu pare va viatjar fins a 1974 quan ja era granadet, per tant…

—Efectivament, ja és mort. Va morir el 1998, carregat de néts, i després d’haver viscut una vida plena. Sense llorers científics, d’acord; però la seva existència va ser molt més rica en matisos i sensacions, va deixar molta més petja, va conèixer molt més l’amor, l’odi, l’enyor i els plaers.

—Però si en Quim era una rata de laboratori!

L’Albert va somriure amb condescendència; després va extreure una foto de la seva cartera: hi apareixia ell de ben petit, amb el seu pare —en Quim— pescant en un agrest racó de la costa mallorquina. El somriure d’en Quim era brillant, inèdit per en Martí; el somriure d’una altra persona.

—No se’l reconeix, oi? Es clar… Vostè sembla un home inquiet: no ha pensat mai en la possibilitat de tornar a la seva joventut, començar de nou, però amb la motxilla plena de tota l’experiència acumulada? De nou jove, però sabent tot el que sap ara? El meu pare va tenir aquesta oportunitat. La Harlan I ho va fer possible.

—Ell va dedicar tota la seva vida a aquella andròmina. Els seus millors anys.

—Sí, i potser en algun moment va descobrir que no pagava la pena. Paradoxalment, la mateixa Harlan I, la causa de la seva infelicitat, n’era també el remei. Qui sap si la seva dèria per construir-la tenia a veure amb una recòndita aspiració de fer marxa enrere i reescriure la seva pròpia vida…

—Vols dir que en Quim ja tenia pensada aquesta… bretolada?

—No, suposo que no, almenys de manera conscient… Però quan va veure com la Mar Ballesta potinejava la màquina, corrompia els seus coneixements, i feia un ús frívol i partidista del seu potencial, ja no va tenir dubtes. Va decidir premiar-se a si mateix amb un viatge de caprici, per veure un partit de futbol…, un partidàs, potser, però no deixa de ser…, en fi, a mi no m’agraden els esports. Però el cas és que s’ho va passar tan bé, al camp, que en va sortir convertit en un home nou. De seguida va veure que seria incapaç de tornar.

—Es una història molt interessant i alliçonadora. Però no va amb mi. Jo sóc un funcionari del govern i tinc una missió per complir.

—El meu pare és mort, Martí. Per què esguerrar-ho tot?

En Martí va tenir un moment de dubte, però de seguida va retrobar el sentit professional del deure.

—El teu pare és mort avui, no pas el 1974. Tinc ordres de portar-lo de nou cap a casa, per tal que assumeixi la seva responsabilitat. El meu govern té molts problemes, noi, no sé si n’estàs al corrent, però no és un bon moment perquè el principal responsable científic del Projecte Harlan desaparegui sense deixar rastre.

—Et diré el que em va dir el meu pare just abans de morir.

—No va cantar l’himne del Barca?

—Just abans —va somriure l’Albert—. Em va dir de manera mot emfàtica que parlés amb tu tal dia com avui, el dia en què llegiríeu la seva carta, i et convencés de deixar-lo tranquil, havent viscut la vida que va triar.

—No continuïs…

—Em va dir que eres una persona íntegra, que sabies millor que ningú el que representa la Mar Ballesta, que només continuaves al carro per amistat amb en Companys; em va dir que només tu podries entendre el que havia fet, que la Harlan I era una amenaça potencial per tota la humanitat… i que ell, en Quim, havia aconseguit refer la seva vida, trobar l’amor i menar una existència plena. I que l’hi havies de respectar.

En Martí va callar una estona llarga.

—Es molt bonic que intentis fer això pel teu pare —va mussitar, finalment.

—No et pensis, tinc motius egoistes: si tornes a 1974 i t’emportes el meu pare, jo no arribaré a néixer. Em volatilitzaré, juntament amb els meus fills.

—Ho comprenc.

—Així doncs, no faràs el viatge?

En Quim va fer un nou cop d’ull a la fotografia, i es va adonar que el nen que hi apareixia podria molt ben ser, d’aquí a pocs anys, igual que el seu Oriol.

—No. No emprendré el viatge —va assegurar, convençut—. Però no sé si podré impedir que algú altre el faci.

—El meu pare sabia que, mentre la Harlan I existís, no podria estar mai tranquil. Per això… —va estirar el braç cap al seient del darrere, i va agafar una carpeta de color beix—, em va demanar que et donés això, amb l’ordre taxativa de no compartir-ho amb ningú.

L’home va lliurar-li la carpeta a en Martí, que la va prémer amorosament com el que era: l’últim vestigi real de l’existència d’en Quim Blat, que ja no retrobaria mai.

—Ara me n’he d’anar.

—No encara. Obre la carpeta, si et plau. Repassarem junts el seu contingut.

En Martí va obeir sense protestar.

—Aquest sobre tancat inclou instruccions precises sobre com desprogramar la Harlan I i destruir els seus circuits.

A la part anterior del sobre hi havia escrit un nom amb retolador.

—Qui és aquest Miguel?.

—El meu pare em va dir que vostè també era culer.

—Ah, “Migueli”! El defensa central? Jo amb prou feines el vaig veure jugar. Què hi té a* veure, amb la Harlan I?

—“Migueli” és el codi que hauràs d’introduir perquè la màquina destrueixi el seus circuits integrats. Sí, sí, no posis aquesta cara, segons el meu pare el tal “Migueli” era capaç de desactivar les opcions més creatives de l’atac rival. Un autèntic destructor de joc. Per això aquesta petita… llicència.

—I aquests dossiers?

—Ah, això és un recull biogràfic de la senyora Mar Ballesta. Fotografies, actes, discs durs, extractes de comptes corrents: tot.

—Han espiat la vicepresidenta?

—Bé, el meu pare jugava amb avantatge. Sabia que aquesta bona senyora tenia molts replecs, i ell, en tornar a 1974 amb tot aquest bagatge, s’hi va poder dedicar durant quaranta anys, fent-la investigar des dels seus inicis. Aquí hi trobaràs proves de tupinades electorals, suborns, operacions de descrèdit contra rivals polítics, enginyeria financera amb finalitats tèrboles… De tot i força. El meu pare em va dir que et digués que tot això era més que suficient per acabar amb la carrera de la senyora Ballesta.

En Martí va esbufegar sonorament, va endreçar la paperassa dins la carpeta i es va disposar a marxar.

—Ara sí, me’n vaig. Gràcies per tot.

—Tinc la teva paraula? M’ajudaràs?

—Tens la meva ferma voluntat d’impedir que algú vagi a tocar els pebrots al teu pare.

El noi li va encaixar la mà, i en Martí va sortir del cotxe sense dir res més.

A l’agent Fenoll li havien donat ordres estrictes de no dar carino (aplicar mètodes de tortura física o psíquica, segons l’argot policial) al seu hoste. Sobretot perquè es contemplava la probabilitat que en Companys tornés a la vida pública, i no seria desitjable que ho fes sota el trauma i els efectes d’un maltractament continuat. Però el valencià estava fart d’esperar, i havia decidit reblar el clau, convençut que la situació no avançava, que en Companys no només no s’estava enfonsant, sinó que suportava la mar de bé el seu enclaustrament. Fet i fet, el vell president havia patit massa en la seva vida per rendir-se ara, davant de la seva tímida pressió de poli constitucional.

No importaven les ordres. Calia posar en Companys a prova, fer-li descobrir la por, i això és el que va fer en Fenoll a partir del matí de Reis quan, a diferència dels jorns anteriors, va retenir en Companys a la seva habitació i el va deixar allà tancat indefinidament, sense donar-li explicacions, ni menjar ni aigua, i obligant-lo a fer les seves necessitats a terra.

—Valencià dels collons, obre la porta! —bramava en Companys quaranta-vuit hores després, cansat, brut i assedegat, marejat per la pudor de la seva merda—. Quan surti d’aquí acabaré amb tu, t’ho juro! Fill de puta!

En Fenoll donava l’esquena a la cridòria, del tot indiferent. «Crida, pega, cansa’t, presi», li deia mentalment. Aquesta nit li posaria música heavy a tot volum, per acabar-li de trencar els nervis. I l’endemà al matí li mostraria la carta, la seva última carta, perquè fes memòria d’una refotuda vegada i li expliqués on collons era la cambra cuirassada que el seu germà Camil havia de descobrir i penetrar.

En tenia una còpia a les mans. Li agradava rellegir-la, tenia força i solemnitat. Fet i fet, era la carta d’un moribund, un epitafi.



Barcelona, 14 d’octubre de 1940.

Mr. Camil Companys MONTPELLIER (France)

Benvolgut Camil:

T’escric aquestes ratlles des de la cel·la de la presó de Montjuïc. Ahir em van fer un consell de guerra i d’aquí a poques hores tindré l’honor de donar la meva vida per Catalunya.

De tot cor et demano que no ploris ni t’entristeixis. Com ja he dit a les teves germanes, la meva persona humil no podia desitjar una mort més bella. Moriré tranquil pensant en tots vosaltres i en Catalunya.

Serà així perquè sé que aquest país nostre tornarà a alçar el cap un dia. Ja no ho veuré, però el feixisme caurà i quan ho faci, l’ànima catalana ressorgirà i el nostre poble retrobarà el camí de la grandesa, la justícia i la llibertat.

Però tot això costarà molt. Hi ha molts cors generosos disposats a lluitar, però els mitjans són migrats i la nostra gent es mou en la debilitat més absoluta, tant a Vinterior com a Yexili. Per això és molt important que, quan les circumstàncies siguin un xic més propícies, et facis càrrec del Pou de Glaç. Vés-hi preparat; només els lingots d’or del Banc d’Espanya podrien omplir un camió sencer. Ja coneixes el seu emplaçament exacte. Quan t’hi arribis (fes-ho discretament, no et refiïs de ningú!) introdueix aquesta combinació i podràs obrir la cambra cuirassada.

99 02 04 08 13 16 17 17 17 19 23 27 34

Ho has notat? Són els anys de les meves estades a la presó. Ja veus que en la meva vida hi ha hagut de tot i força, i que fins la meva última llar haurà de ser un calabós.

Busca un mitjà discret per fer el trasllat i demana ajuda a qualsevol amic de Catalunya. Alerta amb en Tarradellas. Oju amb en Cambó. Confia en l’Aguirre i els bascos fins a cert punt. Recorda guardar bé tots els documents, i destrueix per favor tots els que facin referència a l’Andreu Nin. Espero el perdó de Déu, no el dels meus enemics, que escriuran la història d’aquests últims anys.

Camil estimat, fes bon ús de tot això i per favor gratifica el noi que t’ha dut la carta. S’ha arriscat molt per fer-te-la arribar. Et desitjo el millor a tu i els teus. T’abraça el teu germà.

Lluís.





9


De nou a casa, el primer impuls d’en Martí va ser parlar amb la Marieke: no es veia amb cor d’assumir en solitari la pressió de sentir-se tan en fals. En lloc d’emprendre viatge vers el 1974, com li havien ordenat, havia passat la tarda reunit secretament amb un fill d’en Quim Blat, un producte del seu nou curs vital. Posseïa tot aquell gavadal d’informació, s’havia compromès a impedir que en Blat fos molestat en el seu nou present de 1974, i tenia entre mans el codi d’autodestrucció de la Harlan I i el dossier secret sobre la Ballesta, però no sabia com fer-ne ús, ni quan, ni tan sols si la destrucció de la vicepresidenta, així de sobte, seria saludable pel país: la Ballesta havia fet seva la Generalitat i havia dissenyat l’estratègia futura del país a l’entorn del Projecte Harlan. Sense Ballesta, ni Harlan, què —i qui— vindria després?

Tot just entrar a casa, en Martí va trucar a la Mar Ballesta i li va deixar anar una tirallonga de mentides força enraonades; li va dir, resumint, que els serveis mèdics del PAQ havien ajornat el seu viatge a 1974 a causa d’alguns indicadors alterats en la seva analítica. S’esperava una simfonia de crits forassenyats, però la veu de la vicepresidenta sonava estranyament serena. Tot i no creure-se’n ni un borrall, el va disculpar de forma displicent i el va citar a les nou del matí de l’endemà, per compartir una informació rellevant. Una trampa?, va pensar en Martí.

—La Rhimou ja ha tornat —va afegir la Ballesta—. Sigues puntual.

—I tant que ho seré —va respondre ell. El retorn de la dinàmica cap de premsa de Palau, desapareguda misteriosament al mateix temps que en Companys, feia preveure novetats.

Després de penjar, en Llaneras va enviar un missatge a la Marieke per assegurar-se que ella també matinaria per anar a Palau. L’hi explicaria tot i hi pactaria una estratègia. No confiava en ningú més, va pensar, mentre es treia els pantalons i les sabates. Clic. S’apaga el llum de l’habitació. Clic. Es torna a obrir. Les vuit del matí. Després d’una nit de llamps i trons dins del seu cap, en Martí Llaneras es va acarar al seu reflex al mirall, i li va semblar que, si hagués vingut des de 1974, no tindria un aspecte pitjor.

En entrar al despatx de la vicepresidenta, en Llaneras va contemplar una escena d’inusual tendresa: la Ballesta acariciant la mà de la Marieke la qual, en veure’l entrar, va fer un petit bot sobre la butaca.

—Interrompo res? —va somriure ell.

—Res que no tingui solució —va respondre la Ballesta, acariciant els cabells rojos de l’holandesa—. La nostra tulipa s’enyora. Un clàssic nadalenc.

—Les festes de Nadal ja han passat, estem a 8 de gener.

—Ah, els homes! —va sospirar, afectadament—. Sempre tan insensibles…

La Marieke no semblava compartir el bon humor de la vicepresidenta, ans al contrari, se sentia visiblement incòmoda, i amagava les seves mans com si fossin la prova d’un delicte. En Martí se’n va adonar de seguida, i va pensar una llista d’explicacions absurdes, sense caure ni de lluny en la correcta: la Mar l’havia renyada? Amenaçada? La Marieke li havia explicat la seva relació amb ell? Se sentia gelosa del renovat protagonisme de la Rhimou? Tenia, certament, enyorança de la família i de la terra?

No sabia llegir la ment d’una dona. I potser ja no seria a temps d’aprendre’n. La Rhimou no tenia aquest problema amb les dones ni amb els homes (era prou intuïtiva i malpensada amb unes i altres). En entrar al despatx i veure l’intercanvi de mirades entre en Martí i la Marieke, no li va costar gens fer-se una idea del que passava. Però només d’una part.

—Oi, oi, oi, els dos pardalets, com es miren… —va burlar-se’n, posant cara d’adolescent embadalida—. Marieke, xata, atura les pestanyes, que fas corrent d’aire.

—Us havia dit que la Rhimou ja és entre nosaltres? —va dir la Ballesta.

—Impossible ignorar-ho —la Marieke.

—De fet, per això som aquí, no? —en Martí.

—No per gaire temps. Rhimou, xata, posa’ls al corrent.

A ella no li va agradar gens que li digués xata, especialment davant de la Marieke, però es va empassar el disgust.

—Bé, ahir a la tarda vaig arribar de la ciutat de Mèxic. Els descendents de l’exconseller Artemi Aiguader m’hi van convidar per tal que estudiés sobre el terreny el seu llegat documental.

—T’hi van convidar? —va dubtar en Martí.

—D’això… hem hagut d’untar el ministre mexicà d’Exteriors… —va mussitar la Ballesta, en to de confidència— i, de passada, comprar l’arxiu Aiguader a la família per una xifra que multiplica per deu el seu valor real, però això ara no ve al cas. Continua, nena.

—En fi, que m’he passat dues setmanes allí, i quan ja estava fins al monyo de paperassa sense cap interès, correspondència absurda, albarans i factures, informes de detencions i registres duts a terme a la conselleria de l’Interior durant la guerra civil, vaig topar amb una arxivador de pell curosament endreçat en una de les lleixes més altes. Aparentment era buit, però… Tatxan!

La jove consultora va deixar sobre la taula un plànol topogràfic esgrogueït i amb les vores ratades; duia algunes anotacions al marge. Eren coordenades.

—No em diràs que…

—Aquí ho teniu. La ubicació del Pou de Glaç.

La Ballesta somreia amb suficiència. En Martí i la Marieke es van amorrar al plànol buscant-hi més detalls.

—N’estàs segura? —va preguntar la Marieke.

—Decebuda, Van Halteren?

—No siguis idiota.

—Noies… —va intervenir la Ballesta, secretament complaguda.

—Mira aquesta sigles, llesta —la Rhimou va assenyalar el revers del plànol, indicant una anotació a ploma amb les sigles P.d.G.

—P.d.G.? Què deu voler dir? —va ironitzar en Martí—. Mmmm… Programa de Govern? Professor de Geografia? Pixums de Gos?

—Ja n’hi ha prou! —va tallar-lo la Ballesta—. Estem segures que és el Pou de Glaç.

La Marieke no alçava els ulls del plànol, encuriosida.

—Prades, la Febró… On cau això?

—Al Baix Camp, a prop de Reus. Aquesta gran taca bruna és la Serra de Prades. Acabem de contrastar el plànol amb les imatges del satèl·lit i la ubicació assenyala un punt muntanyós en la zona coneguda com… —va repassar a tota velocitat les seves notes…— euh… Els Avencs de la Febró. Pel que m’han dit, no sóc geòloga, són com unes escletxes dins de la muntanya, i han donat lloc a infinitat de coves, on durant segles s’hi amagaven bandolers i maquis. Que guai, no?

—Molt guai —va replicar en Llaneras, foteta.

—Aneu-hi ara mateix —va ordenar la vicepresidenta—. Tots dos, i ningú més que vosaltres.

—Jo no sé grimpar per la muntanya.

—Observa el mapa del satèl·lit —va dir la Rhimou, acostant-l’hi—. Un petit sender hi passa a tocar. No hauràs de fer servir el piolet, t’ho ben juro. La zona és freqüentada pels excursionistes. I la Marieke no s’haurà d’embrutar aquestes mans holandeses tan delicades.

La Marieke va mirar la Ballesta, la Ballesta va mirar la Rhimou, i la Rhimou va clavar els ulls a la Marieke abans de desaparèixer amb un cop de porta.

—No té importància, Marieke… —va dir suaument la Ballesta, per suavitzar la situació.

—Sí que en té, Mar. En tindrà, mentre tu l’hi permetis.

—L’únic que importa de debò és trobar el Pou de Glaç i assegurar-lo. Aneu-hi, inspeccioneu, i quan n’estigueu segurs feu-hi anar una patrulla perquè hi munti guàrdia. Després espereu les meves instruccions.

—Entesos —va dir en Martí, que ja havia fet els seus propis plans—. Som-hi, Marieke.

Quan ja eren al llindar de la porta, la Ballesta va retenir en Martí.

—Queda’t un moment, Llaneras…

—Digues.

—Com et pots imaginar, m’inspires menys confiança que un ludòpata al mig de Las Vegas, però sé que si en Companys dóna senyals de vida et voldrà a tu, per tant has de ser aquí, a primera fila. Vés, trobeu el Pou de Glaç, però no toqueu res del seu contingut. Està entès? Ni un paper, ni una unça d’or, ni res de res. Ah! I estigueu alerta, podeu estar segurs que us seguiran.

—Qui?

—El CNI espanyol. —Com ho saps?

—Perquè ahir et van seguir a tu —va dir amb to neutre. I tot seguit, va fer a mans d’en Martí una fotografia que el va deixar esgarrifat: s’hi veia el Cayenne d’en Quim Blat, encastat contra un mur de formigó; sinistre total.

—Es mort?

—Es a l’hospital. Pel que sembla, el seu cotxe es va quedar sense frens. Aquests del CNI no estan per bromes… Quan me’n pensaves parlar?

—Em va venir a trobar ell. Jo només…

—M’ho explicaràs tot quan tornis. Ara, el més important és el Pou de Glaç.

En Martí va arribar al pàrquing tan enrabiat que gairebé li rodava el cap. Havia simpatitzat amb l’Albert, hi veia la nova vida i la nova felicitat d’en Quim Blat. Ara era la víctima d’un estúpid intent de marcar territori per part del servei secret espanyol. I això li rosegava el cor com si en fos el responsable. Se sentia atuït, i febril, tot alhora. Una mena de corrent elèctric li recorria l’espinada i els braços, fins a la punta dels dits, una fiblada que li feia tancar els punys i que li permetia creure que d’un sol cop podria esberlar una columna de marbre, de tan irat i fora de control com se sentia. Era presoner de l’odi, d’aquella antiga ràbia que tants cops en la seva vida l’havia portat a provocar el dolor, a buscar la pell nua de l’altre per fer-hi tot el mal possible, tot el mal que mereixia.

—Què et passa? —s’hi va interessar la Marieke, amoïnada.

—No res. No res… —va respondre ell, amb veu tremolosa.

Van pujar al vehicle blindat en silenci, i van sortir a l’exterior per la part sud de la Via Laietana, que a aquella hora del matí bullia de gent i de trànsit.

—Té a veure amb la teva escapada d’ahir? —va insistir ella.

—Sí. Pel que sembla, no només tu em vas seguir.

—Qui més?

—Els del CNI.

—I et van empaitar fins a La Cova?

—No vaig anar-hi, a La Cova. Que no t’ho ha explicat, la Ballesta?

—No. Últimament no parlem gaire…

La Marieke va adornar la frase amb una cantarella irònica.

—Ja no sembla gaire interessada en els meus consells. Prefereix repenjar-se en aquella meuca de la Rhimou, que li fa la gara-gara.

En Martí va pensar que l’actitud de la Marieke era immadura, però no va fer cap comentari; en aquell moment el tema no l’interessava.

—Bé, doncs… abans que pogués anar a La Cova, vaig ser interceptat per un individu que va resultar ser el fill d’en Quim Blat.

—El fill? En Quim no tenia fills. Ni parella.

—Fins i tot diria que era verge, sí. Però va tornar a 1974, recordes? Va canviar de vida, va tenir família, i el seu fill em va venir a trobar per dir-me que el deixéssim estar en la seva nova singladura vital. Té lògica: si jo rescatava en Quim del passat, el seu fill no naixeria mai.

—I tu què vas decidir al respecte?

—Desobeir la Ballesta i deixar en Quim tranquil, però ara ja és igual.

—Què ha passat?

—Els del CNI el van fer estimbar amb el cotxe. La Mar m’ho acaba de dir.

—Déu meu.

—Ara ja sabem com les gasten. I millor estar previnguis… No et giris, però em sembla que ens estan seguint.

Una hora i mitja més tard, la desolació de la serra de Prades s’havia vist alterada pels esgarips del motor de dos cotxes en plena persecució. El vehicle blindat del PAQ, conduït per la Marieke, serpentejava a tota velocitat per la carretera que dóna accés al minúscul municipi de la Febró, sota un cel encapotat que remarcava l’aire inhòspit, gairebé lunar, d’aquell paratge.

Darrere seu, un Opel de color negre els empaitava a poca distància. La Marieke havia mirat inútilment de despistar-los.

—Ens estem acostant al punt de destí —va comentar en Martí—. Es millor que giris cua, sinó els posarem sobre la pista.

La Marieke s’ho va pensar una mica, però finalment va preferir accionar el fre de mà i entravessar el cotxe sobre la carretera amb una espectacular derrapada.

—Què cony fas, Marieke?

—Agafar el toro per les banyes! —va respondre ella, resoltament.

—Espera. Són perillosos…

—Ja era fora del cotxe.

—Espera, cony!

L’Opel va aparèixer de dins d’un revolt al cap de pocs segons i va frenar de cop, a pocs metres de la jove agent pèl-roja, que els esperava palplantada al mig de la calçada. Immediatament, es va acostar amb pas ferm cap a ells, i abans de deixar-los reaccionar, va disparar un tret de pistola a la roda esquerra del davant. Bang. Tot seguit, amb la fredor d’un botxí, va fer el mateix amb les altres tres rodes. Bang, bang, bang. Després, va encanonar els seus perseguidors, i amb un gest decidit els va ordenar que sortissin fora del vehicle.

—Ets boja? Ens has deixat sense rodes! —va dir el pilot, mentre sortia.

—Policia! Agents del PAQ! —va dir ella, brandant la seva identificació—. Mans enlaire! I els papers!

—Això és un abús! —va respondre el conductor, un home de mitjana dat, calb, amb ulleres de sol—. Farem tard al bateig! I sóc el padrí.

La Marieke va riure amb la bola, però aquella distracció li va impedir veure com el copilot maniobrava discretament a la guantera per agafar la seva pistola. Si hagués estat a temps d’apuntar-la, l’hauria agafat desprevinguda. Però abans d’això, un tret al braç de l’home el va esclafar de nou contra el seient. La Marieke es va girar, sobtada, i va veure com en Martí rodejava el vehicle dels perseguidors i apuntava al cap del conductor amb l’arma encara fumejant.

—Sou del CNI? Contesta, cabró!

—Sí, però…

—Vau matar l’Albert Blat, ahir?

—Es mort? Nosaltres només…

En Martí va carregar el percussor de la pistola, i li va clavar el canó entre cella i cella. Però la Marieke va intervenir a temps per subjectar-li la mà amb fermesa.

—Prou, Martí! Deixa-ho córrer.

En Llaneras va dubtar uns segons, durant els quals la seva víctima li va aguantar obstinadament la mirada; finalment, però, va abaixar l’arma, amb els ulls tancats, potser per por de penedir-se’n. Després va fer mitja volta i va posar-se a caminar amb el cap cot, mentre la Marieke emmanillava l’agent del CNI al volant del cotxe. Hauria de trucar a la central per demanar una ambulància: l’altre agent amb prou feines podia contenir l’hemorràgia.

—Potser m’has salvat la vida; ho entenc, eh? —li va dir a en Martí, en entrar al cotxe—. Però calia, aquesta destrossa? Una mica més i marxem d’aquí deixant dos cadàvers. Ets una mena de maníac.

—Anaven per nosaltres. I són uns assassins.

—Però nosaltres no, Martí. Nosaltres no.

—Ja, suposo que tu els hauries deixat estar, perquè poguessin demanar ajuda i venir a donar-nos pel cul.

La Marieke el va mirar i va frenar en sec.

—Mira, figura, no acostumo a disparar a la babalà, com tu. Però serà millor que tinguis clara una cosa: he rebut l’ordre de fer ús de la força sense cap limitació, en cas que algú, qui sigui, intenti impedir que el govern es faci càrrec del Pou de Glaç.

—Formo part d’aquest «qui sigui»?

—Formes part d’«el govern». A veure si ho recordes.

En Martí, encara excitat pel tiroteig, la va trobar bonica com mai.

—No t’imagines el que estic pensant ara… —va dir, posant-li la mà a la cuixa.

La Marieke se’l va treure de sobre bruscament, i tot seguit va arrencar el cotxe. Desitjava aquell home tant com el temia, per la seva tendència a aparellar plaer i sang vessada.

Van passar uns minuts en silenci.

—Marieke, tu mai no…? —va mormolar ell.

—Matar algú? No, mai. Però ho he desitjat uns quants cops…

En Martí es referia a fer l’amor a l’aire lliure, però li va seguir la veta.

—Sí, ho he desitjat uns quants cops, mentre era a Holanda. I sempre eren homes.

—És clar.

—El meu pare, sense anar més lluny.

—El teu pare?

—El meu pare era un d’aquells fills de puta que hostiava les dones del seu voltant, saps a què em refereixo? Sí, ho sabia molt bé.

Abans d’arribar a la Febró, el navegador del vehicle els va ordenar agafar un sender a mà dreta, i els dos agents es van trobar lliscant sobre una pista forestal glaçada. En Martí veia com la poderosa silueta de la serra de la Mussara s’engrandia, amenaçadora.

—Bé, ara trobarem el Pou de Glaç, i…?

—I què?

—Després, què?

—Pregunta-m’ho un altre dia… —va despistar ella.

—Jo tinc ganes de deixar-ho tot. I tu?

—També, de vegades.

En Martí va decidir tirar-se a la piscina.

—No et preguntes si estem fent el més correcte? No sé, vull dir… complim el nostre deure, però estem ajudant a consolidar el poder d’una dona com la Mar Ballesta. No et sents…?

—Es política; la política no és cosa meva.

—Aquella fredor neerlandesa.

—Ho dic de veritat, Martí, som policies i prou, no ens podem implicar.

—Doncs jo estic a punt de fer-ho.

—De veritat?

—De veritat. No em sento bé dins de la meva pell. No m’agrada el que li hem fet al pobre Companys. Per no parlar d’en Blat. No m’agraden els tics dictatorials de la Ballesta. No m’agrada que tingui el control d’una andròmina tan perillosa com la Harlan I. I no m’agrada que comencem a viatjar al passat com qui se’n va a Mallorca.

—Tot això et depassa una mica, no creus?

—Tu també estàs decebuda amb la Ballesta; se’t nota.

—A mi ja fa temps que no em pot decebre res ni ningú.

«Provem-ho», es va dir en Martí, disposat a anar a totes.

—A veure si endevines què em va donar el pobre Albert Blat, poc abans d’estimbar-se?

Van arribar a una esplanada nua, habitada només per la boira, quatre matolls tristos, un rètol vertical amb la P de pàrquing, i un plafó d’informació turística presidit per l’eslogan Els Avencs de la Febró. On comença el viatge al centre de la terra. El plafó estava fet malbé per l’erosió natural i els guixots d’alguns excursionistes poc respectuosos. Segons el plànol, en aquest punt inhòspit de la Serra de Prades havia de néixer un viarany amb prou feines visible, que conduiria els dos agents als avencs.

En Llaneras i la Marieke van sortir del cotxe en silenci; de fet, no havien badat boca des que en Martí, potser prematurament, havia esmentat el dossier farcit d’informació comprometedora sobre la Mar Ballesta.

—Hi ha munició per deixar-la fora de combat un parell de cops —li havia dit, buscant la seva complicitat.

Ella, però, li havia clavat els ulls blau clar, gens entusiasmada.

—Això és el que vols? Destruir-la?

La Marieke va emprendre el camí sense esperar resposta. En Martí, tot darrere, caminava mirant a terra i es tapava la cara amb la solapa de l’abric. Al seu pas, els matolls ressecs ballaven al compàs d’un vent esmolat.

Eren només a dos-cents vint metres del seu destí, deia el GPS. Després de recorre’n un centenar a peu, el terra va esdevenir rocós, un corb va xisclar, com per posar-hi emoció, i es van topar amb la gran escletxa, l’avenc principal. Era un solc net, precís, que semblava fet des del cel per una destral gegantina, i que s’endinsava muntanya avall fins a uns quaranta metres de fondària. Aparentment, el descens hi era fàcil; el terra era estable i esgraonat. En Martí, però, pensava que, si realment el Pou de Glaç era allí sota, el trasllat de lingots, béns i relíquies durant la guerra civil devia resultar llarg i fatigós. Un trasllat fet d’estranquis per moltes mans vigoroses, treballant a preu fet i de forma simultània.

—Martí! Mira això! —el va interrompte la Marieke, aturant-se en sec.

Sobre un tros de roca llisa de la paret, algú hi havia cisellat, temps enllà, les sigles «PdG». En Martí les va resseguir amb el dit, captivat per la descoberta. I va continuar el descens amb llargues gambades, sense amagar la seva impaciència.

—Aquí n’hi ha un altre d’igual! —li va fer notar a la Marieke, en arribar a terme.

—Ens hi estem acostant.

Les inscripcions feien la funció de fites, i marcaven la ruta vers el tresor amagat de la Generalitat republicana. Ara, havien acabat el descens i eren en una mena de vestíbul subterrani, gèlid i humit, on amb prou feines arribava la llum esmorteïda d’aquell matí hivernal. La tenebra afavoria la Marieke, li donava un aire com de fada; en Martí no podia deixar de mirar-la amb delit. Ella, en canvi, actuava com si estigués sola; acariciava les parets verticals, que brillaven en tons diversos. Tot tenia una textura metàl·lica, a causa de l’aigua freàtica que es filtrava i amarava la roca. A totes bandes s’encetaven petites rutes que menaven cap a laberints de pedra, coves estretes o caus on encara es podien apreciar les petjades de bestioles extraviades.

La Marieke, sempre pendent del GPS, va copsar que l’entrada del Pou de Glaç era tot just a uns quaranta metres a la seva dreta… sempre que les coordenades fossin correctes.

—Teòricament, hem d’anar per aquí…

—Aquí no hi ha res. Deus voler dir per aquí —va respondre en Martí, assenyalant una obertura a la roca d’un metre quadrat, ubicada més a la dreta.

—No, observa: si m’hi acosto, aquesta andròmina em diu que ens allunyem de l’objectiu.

En Martí se li va acostar pel darrere i li va ensumar el clatell.

—Tens raó, com sempre.

—Martí…

Ell la va rodejar amb els braços i li va esclafar el cul contra el seu paquet.

—Martí, ara no.

—No puc deixar de pensar-hi.

—Ho hauràs de fer, almenys durant una estona.

—Tu fes indagacions, jo faré les meves.

—Au, deixa’m, animal.

La Marieke se’n va desprendre, i va centrar la seva atenció en la ruta descrita pel GPS. Un estret corredor els va conduir a una sala amb sostre de volta.

—Estic massa trempat per pensar correctament, però diria que aquí no hi ha camí —va insistir ell, mentre palpava el mur de roca massissa que els barrava el pas.

—Prova de fer-hi un forat.

—Qui, jo?

—No tens prou força? —va provocar-lo.

—Evidentment que no. I tu?

La Marieke va inspeccionar detingudament la paret, com si es tractés d’un ésser viu. Després se’n va separar uns metres, va esbufegar un parell de cops, va tancar els ulls i va clavar-hi una puntada de peu seca, amb el taló per davant. El tros de roca es va esberlar per tres punts i tot seguit va caure a terra, esbocinat. Davant d’en Martí, ara, apareixia un esvoranc de mig metre de diàmetre. Però la Marieke el va eixamplar fàcilment amb un seguit de petites puntades.

—Flipant! —va exclamar ell—. Ets la dona biònica!

—No, idiota. Es una paret falsa de grava, pintada amb resina de poliester perquè s’assembli al granit.

—O sigui…

—O sigui, que hem trobat l’entrada al Pou de Glaç. Vinga, ajuda’m.

Es van posar a eixamplar l’accés amb tota la dedicació, fent servir només els peus i els colzes. La paret s’escrostona-va tan fàcilment com una barra de torró. A l’altra banda, n’estaven segurs, els esperava un premi que buscava propietari des de feia setanta-cinc anys.

—I com ho saps, tu, que la resina de porexpan…

—Poliester.

—Que la resina de poliester s’assembla al granit? Jo ni tan sols sabia l’aspecte que té el granit!

—Em sembla que tu no saps res de res, xato.

Ja hi eren. Davant seu, una porta blindada, amb el segell de la Generalitat a la part inferior dreta. En Martí va torçar el gest.

—Hosti. Sembla la caixa forta d’un banc.

I és que, en efecte, el mecanisme d’entrada era un volant giratori i una rodeta numerada que demanava a crits una combinació secreta.

—Saps res d’una combinació? —va preguntar ella, mentre mirava inútilment d’obrir—. No te’n va dir res, el teu amic del bigotet?

—No, res de res —va respondre en Martí, sorprès per la descoberta.

—Doncs l’hem cagat.

—Bé, no és tan greu… Podem volar la porta amb una càrrega explosiva. Total, només és acer.

—Una explosió, a cinquanta metres sota terra? Ets boig. Ens enterraríem. Hi deixaríem la pell, i segurament tot el contingut de l’interior quedaria colgat per sempre.

—Doncs aleshores sí, l’hem cagat.

—Sortim, hem d’informar la Ballesta.

De nou a l’exterior, la Marieke va demanar a en Martí que prengués la càmera digital, i tornés a dins per fer fotos del Pou de Glaç i de l’itinerari a través dels avencs. Ell ho va fer, obedient, després de besar-la a la galta.

Quan es va assegurar d’estar sola, l’holandesa va agafar el telèfon mòbil i va trucar a la vicepresidenta.

—Hem arribat, Mar.

—Ho heu trobat?

—A mitges.

—Què vols dir?

—Hem trobat el Pou de Glaç a l’indret que marcaven les coordenades. Però l’accés està bloquejat per una porta cuirassada que només s’obre amb una combinació numèrica.

—La mare que els va parir.

—Es normal, no trobes?

—I en Companys, no n’hi va dir res, a l’idiota d’en Martí?

—Ell jura que no. I no és cap idiota.

—La farem saltar pels aires.

—No podem, estar en una cova subterrània. Una explosió ho esfondraria tot.

—Doncs la travessarem amb un bufador. O amb un martell pneumàtic. O jo què sé. No em diràs que podem viatjar pel temps i no podem foradar una porta cuirassada.

—Sí que podem, però és arriscadíssim. La veritat és que qui va decidir ficar aquí dins el Pou de Glaç va tenir una gran idea.

—Meravellós. Però és el Pou de Glaç, no? Segur?

—Segur.

—Per tant… Nosaltres sabem on és, però no hi podem accedir. Només ens hi pot ajudar en Companys, que és en poder del CNI, que intenta saber on és el Pou de Glaç. Mira tu quin trencaclosques.

—S’imposa un acord, no creus?

—Marieke, estimada, deixa’m a mi la política.

—Tens raó, perdona.

—Estàs bé, tulipa?

—Sí. Bé… sí.

—Que m’has de dir alguna cosa més?

En Martí va fer una cinquantena de fotos, seguint tot l’itinerari, amb professional dedicació. Va cobrir tots els angles del recorregut, amb especial atenció a amplades i alçades, fermesa del terra, composició geològica, i totes les apreciacions que poguessin ser d’ajuda a l’hora de preparar un equip de recerca. No tenia motius per l’entusiasme, més aviat al contrari; però el fet d’estar a prop de la Marieke, de compartir aventura amb ella, el feia estar de bon humor.

Ella, en canvi, estava estranyament seriosa, asseguda al capó del cotxe, on l’esperava.

—Ja he acabat. Vols que marxem? Anem a dinar?

—He pensat en tot el que m’has dit —va afirmar ella, ignorant la seva oferta.

—El què?

—La missió, Harlan, la Ballesta, tot plegat. Entenc que estiguis decebut i amoïnat. Jo també ho estic, de fet.

—És clar.

—Però hi ha massa coses en joc.

—Què vols dir?

—Vull dir que no podem apunyalar el govern que ens paga, en un moment tan crític com aquest. En Martí va torçar el gest.

—Amb què em surts, ara?

—M’hauries d’entregar el dossier.

—Què?

—Dóna-me’l. Ho oblidarem tot, i no tindràs cap problema.

—Que no tindré cap problema? Que no tindré cap problema? —s’interrogava en Martí, amb les mans a la cintura—. Tenim un gran problema, Marieke, el tenim passi el que passi. Que no te n’adones? Tenim una eina per canviar la situació i acabar amb les bogeries d’aquesta dona. Salvar en Companys i posar la Harlan en mans més assenyades. No pot ser que…

La Marieke estava segura que aquest moment arribaria, i per tant no li va resultar difícil desenfundar la pistola i apuntar directament al cap d’en Martí.

—No em facis insistir, estimat.

—Marieke…

—Dona’m el dossier de la Ballesta. No permetré que l’utilitzis.

—Ets boja! Sóc jo! Sóc jo! Què dimonis et passa?

En Martí es va posar a caminar nerviosament, en cercle, com una fera engabiada. Ella no apartava ni un mil·límetre la seva mirada de gel, ni el canó de la seva arma. Però tenia el cor desbocat. Davant seu, en Llaneras s’esclafava els cabells amb fúria: no s’ho podia creure. La dona de la qual creia estar enamorat amenaçava la seva vida. No sentia res per ell? Li era igual, si vivia o moria? Tan difícil li resultava, trair la Ballesta? De sobte, va recordar com havia començat el dia, la imatge que momentàniament l’havia torbat en entrar el despatx de la vicepresidenta. La Marieke asseguda, amb ulls de xai, mentre la Ballesta li acaronava la mà, amorosa. Com una confident. Com una mare. O com una amant?

—La Ballesta i tu…?

La Marieke va prémer els llavis.

—Dona’m el dossier.

—La mare que us va parir. Esteu liades. I no me n’he adonat fins ara! Imbècil! —s’ho deia a ell mateix, mentre es colpejava la templa amb la mà—. Idiota! Carallot!

—Es l’última vegada que t’ho demano!

—T’està utilitzant, Marieke.

—M’és igual —va respondre ella, gairebé somicant—. Compliré el meu deure. Obre el maleter i dona’m el dossier dels collons.

—T’està utilitzant.

—Dona’m el puto dossier o et clavo dos trets al cap!!!

—I com ho saps, que és al maleter?

—Ho has comentat abans.

—El que deia, sóc imbècil.

En Martí li va passar la carpeta que tot just vint-i-quatre hores abans li havia cedit el fill secret d’en Quim Blat. Ara la Marieke amb prou feines li aguantava la mirada. Però no deixava d’apuntar-lo mentre trucava als seus companys del PAQ.

—Pruden? Sóc la Marieke. Ja podeu venir.

—Vaja, els paquis ens seguien? Et felicito. Una organització exemplar. I jo hi he caigut de quatre potes. Com una criatura… Fins i tot algun dels teus petons m’havia semblat apassionat. Meuca!

En Martí es va tancar dins del cotxe. La Marieke va guardar l’arma. El cel era de plom i feia un fred del dimoni.

L’endemà, 9 de gener, el clima va empitjorar; de fet, va ser el dia més fred de l’any. Fins a mig matí les temperatures no van superar els zero graus. Lluís Companys no recordava res semblant des dels ferotges hiverns de la seva infantesa, al Tarròs. Pensant-hi, tremolava fins a l’espasme. Tenia la pell freda i entumida, i el martiritzava el contacte dels seus peus nus amb el terra glaçat. Tenia les faccions tan tibades que no podia ni plorar. I ho hauria fet, no només pel fred, sinó per la humiliació que sentia, despullat, lligat a una cadira, al bell mig d’una sala que havia esdevingut —ella sí— un autèntic pou de glaç.

Tot plegat formava part d’una cruel estratègia de desgast: l’agent Ximo Fenoll no volia que li quedessin marques, i va pensar que un home gran com en Companys seria especialment sensible al rigor del fred. Per això va decidir apagar la calefacció i sotmetre el seu presoner a un turment que guardava relació amb certes tècniques de la policia secreta de Líbia (en el cas d’ells, però, l’eina de tortura no era el fred, sinó la calor).

Ara, després d’una nit de malson, en Companys semblava a punt de cedir. Arronsat, plorós, orinat, feia una estampa patètica. En Fenoll seia davant seu i no deixava d’escrutar-lo rere la bufanda, protegit per dos jerseis, l’un sobre l’altre; a més de la samarreta i la camisa, i el barret, els mitjons de llana, les botes i els guants. Estava calentó, dins d’aquest embolcall; això li permetia mostrar-se fred davant l’agonia d’en Companys.

—Presi, porta vuit hores aixina —li va dir, amb indiferència—. Faça un pensament.

—Per l’amor de Déu… per l’amor de Déu…

—Sap què? Als qui som aprensius, eixe mètode de tortura ens va de conya. No hi ha sang, ni ossos trencats, ni crits esgarrifosos. Els sicaris del coronel Gaddafi ho van aprendre de seguida. Es clar que eixos xics tenien molta faena acumulada, torturaven el personal de mil en mil. Per això, quan es van adonar que el clima pot ser molt més cruel que els hòmens, van respirar alleujats.

—Per… l’amor…

—Duien el pobre desgraciat al sud, al Sàhara, el lligaven allí, a cinquanta-cinc graus, l’untaven en oli perquè, en la solana, se li omplirà la pell de butllofes, i després el vigilaven des d’una haima, tranquil·lament, bevent te glaçat. En tres o quatre horetes, els cantava una sarsuela. Normalment, després es moria. I no pas deshidratat, no: abrusat.

—Prou… per favor…

—No es queixe, li explique això per vore si entra en calor. Es clar que la millor manera fora que m’explicarà lo que vull saber. Total, ho sabrem igualment. Potser els meus superiors ja ho saben, per tant… Pensi-s’ho bé, home: l’espera una bona manta, una habitació calenta i una tassa de caldo. Què me’n diu? Em portarà cap al Pou de Glaç?

En Companys no podia ni alçar la mirada. Buscava forces per respondre, per explicar a aquell monstre on cauen els Avencs de la Febró, amb tots els detalls possibles; però un ressort de l’inconscient, qui sap si el fred, qui sap si el valor, li impedia articular paraula.

Tanmateix, se li acabava el temps: en Fenoll mostrava neguit i es mossegava el llavi inferior. Al cap d’uns segons, el valencià es va alçar de la cadira, la va rebotre contra la paret i es va acostar al vell president amb la pistola a la mà.

—M’estic cansant de vostè, president.

Amb fúria però sense pressa, en Fenoll li va posar la punta de l’arma a la galta, i va prémer fins a fer-li fer una ganyota de dolor.

—Sap què? Si li dispararà al front, moriria de manera gairebé instantània. Potser durant algunes dècimes notaria un dolor insuportable i pensaria en la certesa de la mort. Però després tot seria tenebra. Una mort fàcil. En canvi, si li clave una bala a la galta, em veig amb cor de ferir-lo mortalment, però amb certa dilació. La bala li destrossaria la galta, el maxil·lar superior, el nas i… —va inclinar la culata de l’arma cap avall…— fins i tot l’ull dret, fins a allotjar-se en la part lateral del cervell. No serà ràpid, presi, i no serà indolor. De fet, igual no s’hi queda… coses més estranyes s’han vist… però sobreviure així, buf…

En Companys va rebuscar dins seu aquella serenor i aquell estrany fatalisme que tant el van acompanyar l’octubre de 1940, a la cel·la de Montjuïc. Però, molt més que aleshores, es preguntava si el sacrifici pagava la pena. No volia morir.

No ho volia. I encara menys així, com un gos. Ja no era president. No simbolitzava la lluita contra el feixisme. Tenia un fred del dimoni. I tant se li’n donava de l’or de Moscou, els documents secrets, el seu llegat i tota la pesca. Que se’l confitin, el Pou de Glaç… Això és el que tenia al cap, és el que tenia a la punta de la llengua, quan el silenci paorós es va veure esquinçat per l’explosió de la secció de corda a l’obertura de L’estiu de Vivaldi. En Fenoll es va sobresaltar: era el seu mòbil.

—¿Que ocurre, central?

En Companys va observar com en Fenoll, atent a la resposta del seu interlocutor, mudava el gest de forma gradual, des de l’expectació inicial al disgust evident.

—¿Negociar? ¿Estáis seguros? Estoy a punto de obtener resultados…

Sí, ho estaven.

En Ximo Fenoll va tallar la comunicació, mentre dedicava al vell president una mirada carregada de burla i de menyspreu.

—Tots els fills de puta tenen sort… —li va dir, mentre el deslligava. Després, va agafar una manta i el va embolcallar amb maneres suaus, gairebé pietosament.

En notar aquella textura càlida i flonja, en Companys va trencar el plor.

I per si el fred no fos prou, en aquells mateixos instants es va posar a ploure amb una fúria inusitada. El cotxe oficial de la vicepresidenta aguantava el xàfec estoicament; el banderí flamejava a mercè del vendaval. La Mar Ballesta es va penedir d’haver-se posat faldilla: el fred la solia posar nerviosa i en aquell moment pretenia, precisament, aparentar tranquil·litat. La va cercar a través del vidre, mirant l’espetec de les onades en un mar ennegrit.

—No sé per què hem hagut de citar-nos en aquest cul de món —es va lamentar.

—Ho has decidit tu. Per evitar filtracions —li va recordar la Rhimou, mentre remenava el fons de la seva bossa de mà—. Vols un caramel?

No en volia. Estava massa tensa. Feia un quart d’hora que havien arribat al punt de trobada, situat en un punt ben desangelat de la platja de Sant Adrià de Besòs. No hi havia ni una ànima sota l’ombra de les tres torres de l’antiga central tèrmica que, sota la tempesta, havia agafat un aire gòtic. Si l’objectiu era que la trobada fos secreta, no hi havia motiu per preocupar-se.

La vicepresidenta va mirar el rellotge, per tercera vegada en els últims dos minuts: eren dos quarts i mig d’una.

—Informal com sempre, l’Alfredo. Fins i tot avui.

—Ha aterrat amb retard. Amb aquest temps…

—I en Llaneras?

—Detingut a La Cova. La figaflor de la Marieke ha anat a casa, es veu que està… eeh… afectada.

—No m’agrada que te’n burlis, Rhimou. S’ha comportat amb una lleialtat exemplar.

La noia va somriure, foteta.

—I d’ell, què en faràs?

—En Martí? Doncs el que em doni la gana —va dir, com si fos una obvietat—. No he de donar comptes a ningú. Aquest paio està sol, ningú no el trobaria a faltar. Per això el vam triar, de fet. A més, ningú no sap que ell va ser el primer a viatjar pel temps. Si cal, el podem treure de la foto i fer veure que no ha existit mai.

—Carai, vas forta.

—Em volia enfonsar, saps? Destruir-me. Un cuc com ell… Sort de la Marieke.

Pel túnel que comunica la platja amb el centre de la vila va aparèixer un turisme de color blanc.

—Merda. Dos que vénen a fotre’s uns lloms —va murmurar la Ballesta, que no volia intrusos.

—No, no, si són ells. Ja ens ho van avisar, que vindrien d’incògnit, per garantir la confidencialitat.

—No n’hi ha per tant.

—La premsa segueix el ministre a tot arreu, des que es parla de la seva renúncia… No te’n refiïs, Mar: està malferit i no té gaire cosa a perdre.

La Rhimou no s’equivocava. En aquella trobada, en García Lara s’estava jugant la seva carrera. Tenia una oportunitat d’or per refer-se, podia reforçar el seu paper polític fent que la Mar Ballesta passés per l’adreçador. Va abandonar el vehicle amb aire decidit, alçant vigorosament el coll de la gavardina. L’acompanyava un funcionari panxut que li sostenia el paraigua. Però la pluja amainava. De fet, quan es va plantar davant del cotxe blindat de la Ballesta només queien quatre gotes.

—Bon dia, Alfredo —va fer la Ballesta, després d’abaixar la finestreta.

—Bon dia, Mar. Està parant de ploure. Vols que passegem per la sorra, com si fóssim nòvios?

—Molt bona idea.

La Rhimou es va quedar dins del cotxe, mirant com els dos mandataris s’allunyaven agafats de bracet. No la impressionava aquesta fingida cordialitat; els polítics, entre ells, eren capaços de les pitjors impostures. Però juraria que, aquest cop, la Ballesta estava massa confiada.

—Que plegues, Alfredo?

—Un dia o altre, com tothom. Però encara tinc corda. I, per descomptat, no marxaré sense haver resolt aquest… tema.

—Resolguem-lo.

—Fa fred, i amb fred no s’ha de negociar.

—Almenys així anirem per feina… —va comentar ella, cordial—. Bé, ehem, com saps, el govern català espera poder tirar endavant el projecte Harlan amb la plena cooperació de…

—Jo tinc en Companys, i tinc la combinació —va tallar-la—. Tu què tens?

La Ballesta es va aturar, i es va treure els guants, nerviosa.

—Jo tinc el Pou de Glaç. I la Harlan I.

—De l’andròmina ja en parlarem un altre dia.

—No, n’hem de parlar ara. Tot plegat és un pack.

—No, no és un pack. No estem parlant de cap merda de pack. Saps de què estem parlant? D’un expresident de la Generalitat que pot aparèixer mort en qualsevol moment per culpa de la vostra incompetència, sense que el govern espanyol, evidentment, hi hagi tingut res a veure. Això és el que direm. Sense vacil·lar. O sigui que si vols tornar-lo a lluir, com llueixes les teves joies, serà millor que t’avinguis a portar-nos al Pou de Glaç, per tal que puguem recuperar el que és nostre. No sé si m’has entès.

Sí, l’havia entès. Però encara no tenia prou fred per arronsar-se.

—Permete’m que aporti un punt de vista diferent, estimat: més et val guardar aquest to de perdonavides, que no t’escau, perquè tothom sap que ets un cadàver polític; i millor que comencis a plegar veles, perquè si li toqueu un pèl a en Companys, el Pou de Glaç serà només nostre, el seu contingut ens omplirà les butxaques, i buidarà les teves, i t’omplirà de merda, i jo m’emprenyarè tant que dedicaré el que em quedi de vida a putejar el teu govern en general, i a tu en particular, i m’encarregaré que no rasqueu bola en la gestió de la Harlan I, que com tu saps és una font inesgotable de riquesa i de poder polític. Per alguna cosa tinc trenta caps de govern fent-me la gara-gara i regalant-me les orelles dia sí, dia també. Està entès?

Al cotxe oficial, situat a uns cinquanta metres, la Rhimou escodrinyava els gestos mentre informava puntualment pel mòbil.

—Parlen pels descosits… Crec que la cosa rutlla.

A la reunió davant del mar, s’havia produït un impasse. Els dos contrincants reunien forces després del primer assalt, que havia acabat amb unes teòriques taules. Però el ministre ja havia previst fer alguna concessió en el segon round.

—Ballesta, ens hem d’entendre. Això se’ns pot podrir a les mans.

—Hi estic d’acord.

—Estàs disposada a escoltar una proposta?

—Si comença amb l’alliberament d’en Companys, sí.

—Alliberarem en Companys.

—Bé.

—I accedirem junts al Pou de Glaç. Ens direu el lloc, i nosaltres us direm la combinació de la sala cuirassada. Una comissió mixta farà inventari del contingut. Els documents del govern de la República ens seran entregats, sense excepció. Pel que fa a l’or, serà restituït al Banc d’Espanya. Fins a l’última unça.

—Ni parlar-ne.

—Vols legitimar un robatori?

—L’or ja no era vostre, era el pagament per l’ajuda militar soviètica. A dreta llei, pertany als russos. Enviaràs el botí a Moscou?

—El govern d’Espanya no renunciarà mai al seu or. Ens hi juguem el prestigi.

—Si es tracta d’això, cap problema: ningú no ho ha de saber.

El ministre va dibuixar un somriure carregat de ràbia, el somriure que es dedica a un extorsionador.

—Us en cedirem el trenta per cent.

—El cinquanta per cent.

—El quaranta. I prou.

—Són diners que Espanya ja va gastar! I estem parlant d’una quantitat que ni de molt s’acosta al nostre dèficit fiscal. A més…

—Què?

—Alfredo, necessitem l’or, els necessitarem per fer front al Projecte Harlan.

—Per això no et preocupis, les despeses seran compartides.

—Compartides per qui?

—Pels governs de la Unió Europea, que serà la nova titular del Projecte.

—I una merda. No, això no pots ni plantejar-ho!

—Saps perfectament que sí que puc. Totes les cancelleries europees hi estan d’acord, ja n’hem parlat. No t’has adonat que últimament et costa més posar-te en contacte amb els caps de govern? Aquests que, segons dius, et fan la gara-gara?

Ara era la Ballesta, qui somreia amb fúria.

—La tecnologia és nostra.

—La seu de l’agència serà a Catalunya. La Generalitat hi estarà representada. Respectarem l’estatus d’en Joaquim… Blat, es deia?

—Tranquil, això és negociable.

—Però la direcció executiva i financera serà de la Unió Europea… i la Unió Europea la formen els Estats.

La Ballesta va abandonar la mirada cap a l’esclat de les onades. Per primera vegada, va sentir un fred intens pujant cames amunt.

—Mar, no t’enganyis, sabies perfectament que havia de ser així.

Sí, ho sabia. I el que li oferien era el que esperava obtenir. Per tant, va encaixar la mà del ministre sense reserves. Ell, en canvi, mantenia la tensió a la cara.

—D’això… Ballesta, queda algun cap per lligar.

—M’agrada anar a pescar. Només al riu, que és on té gràcia; i després torno els peixos a l’aigua, perquè em sap greu veure’ls panteixar entre saltirons desesperats. També m’agrada llegir llibres, novel·lots dels gruixuts, aquests on hi passa un misteri rere l’altre. No he tingut fills, però m’agrada la canalla, de fet tinc un fotimer de nebots i sóc el tiet predilecte de gairebé tots. El meu full de serveis està immaculat, no he donat mai problemes, i no sóc mala persona. Però, ai las, tinc un defecte que, en aquesta feina, és una virtut: m’implico poc, en les situacions límit em surt una fredor que no sé d’on ve, però que em permet enfrontar-me als reptes difícils, èticament dubtosos, i tal. No és que em vulgui justificar, però m’agradaria que sabessis que no hi ha res personal en tot això.

En acabar el seu discurset, que va pronunciar amb una cantarella estúpida, el paqui d’ulls petits i bigoti va cargolar el silenciador a la seva arma reglamentària. En Martí, mans enlaire, contemplava l’escena astorat.

—M’has fotut aquest rotllo com una disculpa? Una disculpa per enviar-me a l’altre barri?

—Són les ordres. No és res personal, ja t’ho he dit.

En Llaneras va fer un ràpid cop d’ull a la petita sala d’interrogatoris on l’havien engabiat unes hores abans. No hi havia finestres per fugir, ni objectes contundents amb què improvisar una defensa. Només un llum de sostre i una taula de metacrilat amb dues cadires plegables. Podria protegir-lo, una cadira? Probablement no. La podia fer servir d’escut i després de projectil, però el seu botxí l’hauria perforat tres cops abans no iniciés el gest. A més, se’l veia a venir:

—No provis de fer res, home. Serà patètic i encara ho complicarem tot. Deixa’m fer a mi. Ni te n’adonaràs. Es millor anar-se’n d’una llambregada, com qui se’n va a dormir.

D’acord. Es disposava a anar-se’n d’una llambregada, amb el cor trencat i la desagradable sensació d’haver malbaratat la seva vida en un seguit d’estirabots absurds. Pensava tancar els ulls per dedicar un últim pensament a la Carla i al petitó, que era el correcte, però només li venia al cap la Marieke. No s’ho mereixia, però què hi farem. Moltes relacions sentimentals són imperfectes, però si inspiren grandesa en el moment de palmar-la, doncs encara bo.

De sobte van picar a la porta de la sala. El paqui va esbufegar com ho fa algú a qui no deixen treballar en pau. Va amagar l’arma. Va girar el pom de la porta. I quan es disposava a saludar la Marieke pel seu nom, ella va allargar el braç en un moviment de felí, i li va clavar una xeringueta plena fins al capdamunt de morfina, com les que havien fet tant de servei a en Martí en la seva excursió a 1940. El paqui va caure a terra com una bèstia ferida, i en desplomar-se va aparèixer davant d’en Martí la fràgil silueta de la seva amant holandesa.

—No podia tolerar que et matessin… Es a dir… No és reglamentari —va dir amb un fil de veu; però amb la cara pagava.

La Marieke tenia els ulls a mig cap, enrogits i inflats: havia plorat diverses vegades en les últimes hores, des d’ahir, quan va veure com s’enduien en Martí emmanillat, fins aquell mateix matí, quan va topar-se amb el paqui dels ulls petits, l’executor, sortint del despatx de la Ballesta. El coneixia, sabia quina era la seva especialitat: era un mal presagi. Per tant, va decidir seguir-lo fins al cau d’en Martí; però abans va passar pel laboratori.

—Has vingut! —exclamava en Martí, abraçant-la.

—L’efecte de la morfina només dura una estona… —responia ella, en posició de ferms.

—No et facis la dura. Has vingut per salvar-me. T’importo.

—No vull ser còmplice d’una irregularitat així. Me’n vull anar d’aquí amb la consciència tranquil·la.

—Te’n vas?

—Ja en parlarem. De moment, hem de fer-nos fonedissos.

Dins d’una bossa d’esport, la Marieke hi duia una característica granota blau marí dels paquis, amb gorra i tot; i un bigotet postís de tons salpebrats que havia furtat del magatzem de camuflatge.

—Posa’t tot això i fotem el camp, abans no sigui tard.

—M’has vingut a salvar! —repetia ell, com si ella no ho sabés.

—He complert el meu deure.

—I quan em vas entregar?

—També.

—Es ben curiós…

El bigoti li donava un aire antiquat. Amb la gorra i tot, no se’l reconeixia.

—Estic a punt.

—Doncs segueix-me.

Van travessar l’edifici principal de La Cova sense aixecar sospites, i van abandonar el recinte en el vehicle personal de la Marieke; ella al volant, i ell al maleter. Al cap d’una hora seien de costat, en un pàrquing rònec i poc freqüentat del barri de les Corts.

—La Ballesta ha embogit —va trencar el foc la Marieke.

—Ja t’ho havia dit. Però l’amor és sord.

—No n’estic enamorada. Es només que… Bah, no en vull parlar.

—Ni jo ho vull sentir.

Van callar durant uns minuts.

—Escolta’m bé. Han fet un pacte.

—Qui?

—La Generalitat i el govern espanyol. Compartiran el Projecte Harlan i el Pou de Glaç.

—Em sembla raonable. Ara: que em pelessin, no m’ho sembla tant.

—No volen rèmores, ni testimonis, ni torracollons com tu.

—I en Companys?

—L’engabiaran. Una gàbia daurada, és clar. Amb tota mena de luxes. Però l’obligaran a retirar-se de la vida pública. No se’n sentirà a dir mai més res. I algun dia, potser abans del que tocaria, ens diran que ha traspassat i li organitzaran uns funerals d’Estat.

—Collonut —va murmurar ell, amb ironia.

—Has de fotre el camp. I no pensis a tornar a Catalunya mentre la Ballesta continuï en el poder.

—I tu? També te’n vas?

—Torno a Holanda. Aquí no suporto la pudor ambiental. Em mareja…

—Quan?

—D’aquí a unes quantes setmanes.

—Hauràs de fer-ho abans; aquí passaran coses.

—Què vols dir?

—Recordes el dossier sobre la Ballesta? El que em vas robar? Doncs en tinc diverses còpies (sóc imbècil, però no tant). I les posaré en circulació tan aviat com hagi lligat alguns caps.

—Que fill de puta. En el fons, però, me n’alegro.

—Sí que canvies ràpid de parer. Puc saber-ne els motius?

No, no podia saber-los. Li feia vergonya confessar-li que, després de trair-lo, havia anat a veure la Ballesta al despatx, a punt per rebre les moixaines corresponents a la seva lleial actitud; però ella l’havia tractada amb un menyspreu increïble. Per satisfacció de la Rhimou, que per fi havia aconseguit desplaçar-la com a Favorita de la cort. La Rhimou no sentia el mateix que ella, no era ni la meitat de competent, però obeïa la Ballesta sense fer preguntes. No hi havia sentiments pel mig. No era personal. Marieke, ets fora.

—En qualsevol cas —va dir en Martí—, abans que ens separem m’has de fer un favor.

—Ja te n’he fet un, he mantingut el teu cap sobre les espatlles.

—Encara un altre. Digue’m on tenen en Companys.

Es podia dir que, en aquells moments, en Llaneras practicava el xantatge emocional. Però també es podia dir que la Marieke no mereixia altra cosa. Ell encara s’hi sentia atret, però a l’hora de la veritat no li va caldre cap demostració de fortalesa de caràcter per aprofitar-se del seu sentiment de culpa, i obtenir tot allò que volia de la seva examant: la localització de l’amagatall on en Fenoll encara retenia el president; i la promesa d’un bitllet del primer vol en direcció a Cuba. Per què Cuba?, li havia preguntat ella. Perquè en Companys hi tenia una mena de dèria. I per què?

—Per diverses raons. Primer, perquè és un país bonic, càlid i agradable; segon, i molt important, perquè no té tractat d’extradició amb Espanya, i tercer, perquè és l’últim paradís socialista —va respondre ell. I va afegir—: De fet, és l’únic país del món on el socialisme té una qualitat sensual, idònia pel tarannà d’en Companys, que com molt bé saps té la revolució al cap i a la bragueta, a parts iguals.

—Molt bé —li va dir ella—, ho puc intentar, però no sé per quin dia, i no serà en avió, sinó en un vaixell de càrrega; conec un alt càrrec d’una consignatària holandesa amb seu a Rotterdam, que fa diverses sortides setmanals des del port de Barcelona, en direcció al Carib. —De fet era una alt càrrec, i havien estat amants a Holanda. La seva primera experiència lèsbica.

Al moment del comiat, en Martí i la Marieke es van dedicar un lent intercanvi de mirades i somriures. Després, una encaixada carregada de sentiments oposats. Finalment, un bes als llavis tan lleuger com un instant de brisa. I això va ser tot.





10


Mentre la Marieke feia mans i mànigues per aconseguir una plaça a bord del vaixell de càrrega MSC Michelle (que havia de salpar l’endemà a la nit, en direcció a Cuba i Miami), mentre la Mar Ballesta, encara en la inòpia, perfilava els serrells del seu acord amb el govern espanyol i amb la Unió Europea, i mentre els paquis de La Cova perdien el cul buscant-lo, en Martí Llaneras seia en silenci a la cuina del pis de la Carla, observant amb delit com el petit Oriol dibuixava una fera temible de color blau i groc.

—Es molt ferotge, aquest lleó?

—Es un llop —va corregir-lo el petit.

—Ah. Però és ferotge?

—Menja ovelles i menja persones, però no és dolent.

—Home, menjar persones no està bé.

—Però és que menja persones dolentes.

—Doncs potser li faran mal a la panxa. A tu et passa, no, quan menges coses dolentes?

—Sí.

—I doncs?

—Papa, portes una pistola?

—Deixa estar el papa tranquil —va intervenir la Carla—. Està molt cansat.

L’Oriol va córrer cap a la tele.

—Estic bé, no pateixis…

—Ja ho sé. Es que no vull que li ensenyis la pistola.

—No ho hauria pas fet. Per qui m’has pres?

—No discutim, per l’amor de Déu.

—No discutim. Parlem.

—Molt bé.

—Per a tu qualsevol conversa una mica important és una discussió, i per tal de no discutir prefereixes no parlar. Aquest és el problema.

—En tot cas, aquest era el problema.

—Molt bé.

Van callar uns minuts.

—Me’n vaig.

—M’ho imaginava.

—Em volen matar.

—Quina una n’has fet?

—Tinc informació confidencial sobre la Ballesta. A més, sóc un dels pocs testimonis de totes les barrabassades que estan fent en l’afer Companys. I, per postres, ahir vaig tirotejar un paio.

—Que has fet què?

—Només el vaig malferir. Era un assassí…

—No ho vull saber —va exclamar, alçant-se—. No vull saber-ne res, de tot això!

Estava d’esquena, recolzada a la pica, amb el cap cot. En Martí la sentia sanglotar. Plorava perquè no volia que això li passés a ella, no volia que en Martí fos l’home que va estimar. Volia que el seu passat fos diferent, volia esborrar unes quantes imatges, volia que el seu fill no fos fill d’en Martí.

—Au, Martí… vés-te’n.

—D’acord. Em delataràs?

—Vés-te’n, et dic.

—M’has de deixar venir a veure l’Oriol. Només de tant en tant. Estaré lluny.

—Oblida-te’n, Martí. L’Oriol ho tindrà millor sense tu, ho saps molt bé. Sense tu i sense aquest verí que dus a dins.

—Però…

—Fot el camp d’una vegada!

Va sortir del pis sense gosar dir adéu al seu fill. Ho va fer per la porta del darrere de l’edifici, per eludir els paquis que vigilaven l’entrada mig endormiscats, als seients del davant d’un BMW color gris metal·litzat.

Un cop al carrer, presoner de la seva fúria, en Martí Llaneras va posar-se a caminar amb pas ferm i els punys closos dins de les butxaques. Hauria trencat la cara al primer que se li posés al davant. El polvoritzaria, fos qui fos.

L’endemà, poc després de les nou del matí, la Mar Ballesta va entrar a Palau amb el somriure de les grans ocasions. Duia uns talons de vertigen i el vestit jaqueta blau elèctric, el que es posava sempre que tenia ganes de demostrar que anava a totes. Havia dormit seguit, després de segellar l’acord amb el ministre amb dos petons a les galtes —en el segon, ell li va buscar la comissura dels llavis—. En llevar-se, es va sentir fresca i lleugera; es va dutxar cantant una vella peça de Franco Battiato; es va acariciar una mica, el temps suficient per eixorivir-se (li agradava arribar als llocs ansiosa, més que sadollada), i es va prendre el cafè mentre a la tele un tertúlia es preguntava on era en Companys i per què ningú no li havia vist el pèl des del dia de Cap d’Any, si fa no fa.

Un cop al despatx, la vicepresidenta va convocar la Rhimou per repassar l’agenda matinal. Necessitava alliberar temps per posar-se al dia en els afers domèstics, i per posar en marxa els nous acords amb el govern espanyol. (A la tarda es constituiria una comissió mixta encarregada de desenvolupar els acords. La presidirien la Rhimou i el cap de gabinet del delegat del govern espanyol a Catalunya).

Però, per alguna estranya casualitat, que ella inicialment va considerar un cop de sort, les tres principals cites del dia havien estat cancel·lades: la reunió amb els cònsols de la Unió Europea, el dinar amb els directius de la corporació Schultze i la trobada amb el ministre francès de desenvolupament. No era coincidència que totes tres cites tinguessin a veure amb el projecte Harlan; però la Ballesta, de moment, no hi va donar importància. Estava massa entretinguda imaginant destins gloriosos i comptant mentalment els lingots d’or. Només va arrufar el nas quan, a mig matí, el seu secretari li va dir que el ministre García Lara estava reunit i no podia atendre la seva trucada.

—Li estem trucant des de primera hora. Què s’ha cregut aquest paio?

—S’ha cregut que ja no et necessita —va respondre, tallant, la Rhimou.

La Ballesta no es va prendre bé el comentari.

—Que no em necessita? Que no em necessita?

—Jo no dic que no et necessiti. Dic que ell s’ho pensa. Ja té el que volia, el projecte Harlan serà gestionat pels Estats.

—… però amb el nostre concurs. I a Barcelona. I sota la direcció del nostre equip científic. Som imprescindibles!

—Ja, segur. Per això t’han deixat plantada tres cops, només avui.

—Què vols dir, gata maula?

—Que et volen fer el buit. Que ahir mateix, després de pactar amb tu, el ministre va començar a moure fils per aïllar-te.

—I què saps tu.

—En sé força, vicepresidenta: t’estan fent el llit. Volen que siguis un “florero”, i si et descuides et fotran dins la Harlan i t’enviaran a fer companyia als dinosaures. Els Estats sempre s’ajuden entre ells, i els lobbies econòmics també. La Generalitat, en canvi, ha de lluitar sola. Aquesta tarda, a la comissió mixta, mirarem d’escombrar cap a casa, però no sé jo si… —va deixar la frase inacabada, mentre s’arronsava d’espatlles.

La Ballesta somreia amb displicència, però bullia per dins.

—El petó, vicepresidenta —va afegir la Rhimou—. El petó hauria d’haver anat més a prop de la comissura.

A un quart d’onze del matí d’aquell 10 de gener passaven moltes coses. En Martí Llaneras conduïa un vehicle que no era seu en una carretera secundària. La Marieke acabava d’arribar a l’aeroport de Barcelona, carregada de maletes i amb un bitllet de classe turista amb destí a Amsterdam. El ministre García Lara parlava per telèfon amb el secretari d’Estat dels EUA, i tenia en espera el president italià (en totes dues trucades s’abordaria el futur del projecte Harlan). L’expresident Patino es barallava amb el conseller de Cultura, al seu propi despatx, perquè només li havia ofert la presidència de la comissió del bicentenari de Narcís Monturiol. I la Rhimou atenia un periodista amic que volia saber si era cert que en Companys, en realitat, havia estat víctima d’un segrest.

Passaven aquestes coses i moltes altres, que la Ballesta desconeixia per complet, però malgrat tot intuïa que les coses no rutllaven. Se sentia tenallada per la inacció, i temia veure’s atropellada pels esdeveniments. Estava sola, envoltada de consellers titella, i amb la rata sàvia de la Rhimou, que li feia de parapet i de carcellera, maleïda mora creguda; en canvi no sabia res de la dolça Marieke, l’única persona que ara mateix podria donar-li tranquil·litat i confiança. Potser l’havia mortificat massa, fent-li agafar gelós amb la Rhimou com a esquer. Potser sí. Ja ho arreglaria. De moment havia d’agafar el timó de seguida, i fer-ho sola. S’asseguraria el control de l’equip de la Harlan, parlaria amb els benefactors, mouria fils, repartiria premis i càstigs, afalacs i amenaces, com sempre; i tot s’arranjaria.

Abans, però, havia d’ocupar-se d’en Companys.

—Rhimou, vine ara mateix —li va dir en un to eixut, repenjada a la porta del seu despatx.

—Estic parlant amb…

—Ara mateix, cony!

El crit va retronar als despatxos del gabinet de premsa de Presidència, i va fer girar alguns redactors. La Rhimou va alçar-se, avergonyida i irritada.

—Es pot saber què t’agafa, ara? —va cridar, tancant la porta darrere seu.

—On és la Marieke?

—No en tinc ni idea.

«Per culpa teva!», va pensar.

—Busca-la, he de parlar amb ella.

—Per això tant de crit?

—No, no només per això. S’ha de fer una nota de premsa, anunciant l’alliberament d’en Companys per part dels mossos i la policia espanyola. Direm que el va segrestar la màfia, i que ha estat una brillant operació conjunta, bla bla bla. Quan la tinguis feta me l’ensenyes, i n’envies una còpia al ministeri.

—Arribem tard. L’han feta ells, la nota. El gabinet de premsa de la Moncloa la vol fer pública demà al matí. Hi vols donar un cop d’ull?

—No, la llences directament, i n’escrius una tu. Faltaria més!

Quan la Rhimou va haver sortit —entre renecs— del despatx, la Ballesta va obrir el primer calaix i en va extreure’n un post-it amb un número de telèfon: era el mòbil d’en Ximo Fenoll. En la trobada a la vora del mar, en García Lara havia accedit a donar-l’hi, després de molt insistir. «Vull parlar amb en Companys abans que el deixeu sortir —li va explicar ella, sota la pluja—. Ha de conèixer la situació. No m’agradaria trobar-me amb alguna sorpresa».

El ministre no se’n refiava: si utilitzava aquest número de telèfon, la Ballesta podria localitzar la posició d’en Fenoll, enviar els mossos a rescatar en Companys i trencar l’acord per la via dels fets. «Aquesta gallina vella —es deia— és capaç d’això i més». Per aquest motiu, un cop al seu cotxe, el ministre va avisar el seu subordinat valencià, que en aquell moment compartia dinar amb en Companys, i li va ordenar que no contestés el telèfon a menys que reconegués el número del comunicant.

L’endemà, doncs, quan la Ballesta va marcar el número d’en Fenoll amb el seu propi mòbil, s’hauria d’haver conformat amb el contestador automàtic. Però les coses no van anar així. Al segon truc, algú va despenjar el telèfon. La vicepresidenta va sentir el soroll matusser de dues mans inexpertes manipulant l’aparell. Després, algú va renegar en segon terme («cony de trasto del dimoni»), i finalment es va dirigir a la Ballesta amb veu escardalenca.

—Digui’m?

—Ximo? Ximo Fenoll?

—Mmmm… no s’hi pot posar, ara mateix. Qui el demana?

Aquell accent…

—President? Es vostè?

—Jo mateix.

Era normal, que el segrestat despengés el mòbil del segrestador?

—Sóc la Mar Ballesta, president. Com està?

—Fotut, fastiguejat i a trenta-nou de febre.

—Ho lamento.

—No em digui.

—L’hi dic de veritat, estava molt amoïnada. L’han tractat bé?

—No.

—I l’agent Fenoll?

—No s’hi pot posar.

—I li ha deixat el mòbil? No m’ho explico… En fi, tant és, és amb vostè amb qui volia parlar… No sé si en Fenoll li ha comentat que hem estat negociant amb el govern espanyol…

—Sí.

—Doncs ja sabrà que hem obtingut el seu alliberament, a condició que accedim conjuntament al Pou de Glaç. Més o menys, eh? Ho dic per fer-ho curt.

—El Pou de Glaç? Ja se’n pot oblidar. No li he dit ni mu, a aquest cabronàs.

—No calia, l’hem trobat solets.

En Companys es va esparverar.

—No pot ser!

—Sí, sí; el felicito, l’indret que van triar és excel·lent. Molt enrevessat i evocador. Fins i tot el nom, els Avencs de la Febró, li dóna un aire… com de pel·lícula de misteri. Per arribar-hi hem hagut de passar per Mèxic.

—Déu n’hi do quina volta, eh?, però ara ja hi som. I com que ells tenen la combinació, doncs… En fi: que ho tenim tot a l’abast. L’or, les relíquies… i els documents.

En Companys va copsar que havia hagut de suportat tota mena de privacions inútilment. Però el preocupava una altra cosa.

—Tenen els documents d’en Negrín? No ha de permetre que ells els destrueixin. Valen la pena, l’hi asseguro.

—Això ho decidirem conjuntament amb el ministre, quan arribi el moment. Ja comprendrà que aquests papers tenen amo.

—Ells no permetran mai que se sàpiga el que va fer en Negrín, la seva deslleialtat amb nosaltres i…

—Però no tots els documents són del govern de la República, com sap molt bé… —va interrompre ella—. També n’hi ha del seu govern.

Es va fer el silenci a l’altra banda.

—President? S’ha quedat mut?

—No. L’escolto.

—Com li deia, aviat tindré a les meves mans un pape-rot molt comprometedor que té a veure amb l’Andreu Nin. El sorprèn? Va ser un error parlar-ne a la seva última carta…

—Vostè també ha llegit l’última carta?

—Sí, el ministre me la va deixar llegir.

La Ballesta començava a disfrutar de debò.

—President, li recomano que faci bondat, que doni les gràcies als agents que vindran a alliberar-lo, i que un cop a Barcelona es desfaci en elogis cap al meu govern. I cap a mi mateixa. No se’n privi, m’encanta que em tirin floretes… En cas contrari, se’ns escaparan els papers i deixarà de ser un heroi nacional.

—Jo ho deia, jo, que ets una mala pècora.

—Sóc una dona que no es deixa trepitjar, ves.

—Bah!

—I ara posi’m amb l’agent Fenoll.

—Ja li he dit que no s’hi pot posar.

—Però això és intolerable!

—Esperi… Si vol, tinc aquí una persona que li donarà explicacions…

En Companys va aixecar-se lentament de la cadira i va travessar la sala en direcció al balcó. Ni tan sols va dedicar una mirada compassiva a en Fenoll, que encara es cargolava de ràbia a terra, lligat de cap a peus i emmordassat.

—Llaneras: és la Ballesta.

En Martí, recolzat davant la balconada, va apagar el cigarret mentre es disposava a assaborir el moment.

—Com estem, vicepresidenta?

—Llaneras! Ets…

—Viu, sí, sóc ben viu. I no pas gràcies a vostè. No li han dit res de la meva fuga? Caram, els paquis estan perdent reflexos.

La Ballesta va tapar l’auricular amb la mà i va dir a la Rhimou, a crits, que avisés el ministeri de la nova situació. «Que enviïn dues patrulles a emportar-se en Companys, de pressa!», va exclamar. Després va mirar de recuperar un to aparentment calmat.

—Com has arribat fins aquí, Llaneras?

—Una bona amiga m’hi ha guiat.

—Has tornat a entabanar la Marieke? Holandesa estúpida!

—No, no m’ha calgut entabanar-la. Ella soleta ha entès la veritat i ha decidit no col·laborar més amb aquesta bogeria. L’única entabanadora és vostè, estimada. Va fer ballar la Marieke com una baldufa mentre va poder. Però se li ha acabat el “cuentu”, com deia el meu pare.

—Fill de puta!

—Vol parlar amb el valencià? No se l’entén gaire, està emmordassat… però és que jo, em sap greu, me n’he d’anar. El president Companys i jo hem de fotre el camp abans que no arribin els seus. Suposo que ja estan en camí. Però no pateixi, tindrà notícies nostres… a través de la premsa.

—Fill de la gran puta! Malparit! Quan et trobi t’esclafaré com un cuc!

—Calmi’s, vicepresidenta. Necessitarà el cap clar per afrontar els pròxims dies. Els problemes d’avui es confonen amb els d’ahir. A tots ens persegueix el passat, i no parlo només d’en Companys, sinó del passat de tots i de cadascú. L’hi juro, Mar, que sé del que parlo. I ni ara ni mai no hi podrem fer res… Recordi el que li vaig dir abans d’emprendre el primer viatge a bord de la Harlan I: és massa tard per arreglar el passat i el present. No existeix el pretèrit perfecte. Aviat se n’adonarà. I ara ho dic de debò.

La Rhimou va entrar al despatx esperitada, després de sentir l’espetec del telèfon mòbil contra la paret.

—Què ha passat?

En veure-la allí plantada, la Ballesta només veia l’absència de la Marieke.

—No res! Parla amb Interior, que cursin ara mateix una ordre de recerca i captura contra en Martí Llaneras.

—S’ha fugat, oi? El caporal de guàrdia de La Cova ha demanat que li truquis urgentment, deu tenir a veure amb això.

—I de la Marieke, se’n sap res?

—No ha vingut a treballar, i a casa seva no hi ha ningú. «Collonut —va pensar irònicament—. Potser ara estan junts». Junts, sense ella. Contra ella.

—Has parlat amb el ministeri?

—Ja van cap allà. Per cert, el ministre et proposa fer una roda de premsa conjunta demà passat. A Madrid.

—A Madrid?

—També m’ha dit que, si no vols assistir-hi, ho entendrà…

Abatuda, la Ballesta es va escarxofar a la butaca, i amb un simple vaivé de la mà va fer fora la Rhimou, que la mirava amb un desconegut desdeny. Un cop sola, la dona va emetre un sospir ofegat, i es va acostar als finestrals, per buscar una mica de llum. De sobte es va sentir sola. Però no era la solitud del poder, que ella gairebé apreciava, sinó la solitud absoluta, una solitud de dona sola, que la feia sentir trista i vulnerable. Si no tingués consell de govern al cap de mitja hora, potser ploraria a raig, com una magdalena. Però era una política de raça, i no s’ho volia permetre. Ni tan sols en solitud.

Per tant va avortar el plor, pinçant la part superior del nas amb els dits. Després, complidora, va treure el pintallavis i el coloret de la bossa, i es va retocar el maquillatge amb precisió, mentre guaitava el formigueig indiferent dels passavolants, amunt i avall de la plaça de Sant Jaume.

En Martí Llaneras va portar en Companys a Terrassa, a casa d’uns tiets que no veia des del dia del seu casament. L’home duia una furgoneta i no havia de tornar fins a la nit; la dona era seca i desconfiada, però els va deixar entrar perquè era néta de rabassaire, represaliat per Franco, i en Companys li despertava una certa curiositat. Tenien una noia que estudiava a Montpeller, i en Martí es va afanyar a utilitzar el seu ordinador.

Mentre en Companys prenia un got de llet molt calenta amb mel (encara tenia calfreds ocasionals), i escoltava les petites històries de la tieta i la seva família, en Llaneras va contactar amb el casal català de l’Havana, que de fet es deia, des de la seva fundació al segle XIX, Sociedad de Beneficència de los Naturales de Cataluña. El seu president, Perceval Joan Ràfols Biendicho, era nét d’un dirigent del PSUC exiliat el 1939. «Perceval porque mi madre, profesora de literatura, adoraba la leyenda artúrica —li va explicar, en trucar-li—. Joan porque mi abuelo admiraba a Comorera». Quan en Martí li va dir que en Companys estava amagat amb ell, i que buscava la manera de fugir de Catalunya, li va costar de creure. Però no va fer preguntes, preferia no fer malbé la perspectiva d’acollir-lo a Cuba, que li va semblar del tot engrescadora des del primer moment. De fet, el Casal Català de Cuba, que era el més antic de l’Amèrica llatina, havia convidat oficialment en Companys a visitar l’Havana unes setmanes abans, i encara esperava resposta. Comptaven rebre’l amb tots els honors, però no sospitaven que arribaria d’estranquis, convertit en un fugitiu. «Embarca esta noche», va advertir en Martí. «Aquí estaremos, esperàndole —va respondre en Ràfols—. Serà un honor darle cobijo en mi pròpia casa, pero espero que el gobierno le dé acomodo en el futuro». «¿No temé la reacción del gobierno?», va insistir en Martí. «A los herederos de Fidel le preocupan los que intentan irse, no los que intentan llegar», va concloure Ràfols.

Resolt això, en Martí va comprovar el correu: cap notícia de la Marieke, encara. Neguitós, va deixar en Companys mirant la tele amb la tieta i va sortir al carrer. En diverses botigues del centre va comprar una maleta, un parell de mudes completes per home, un abric fosc, una farmaciola amb medicaments bàsics, i després va anar a un caixer automàtic i en va extreure deu mil euros, gairebé tots els seus estalvis, que va guardar en un sobre tancat. Després va tornar a casa, va consultar el correu electrònic i va veure-hi, per fi, el missatge de la Marieke, que adjuntava una carta signada per una tal Berta Koenders, directora executiva de la consignatària Netherdocks, que haurien de lliurar al capità de VMSC Michelle. Satisfet, en Martí va esperar pacientment que toquessin les nou. Finalment, va donar les gràcies a la seva tieta (que havia quedat encantada amb en Companys) i va agafar el president de bracet en direcció a l’exterior.

—Se’n va de viatge, presi.

—Molt bé.

Al cap de vint minuts ja enfilaven l’autopista en direcció al Port de Barcelona. Tots dos homes estaven callats i amb l’esguard seriós; res a veure amb aquella jovial parella que s’havia conegut a Montjuïc el 1940 i que, de nou al present, se’n fotia de l’ahir i de l’avui, assaborint el Raval a petits glops. En les últimes setmanes tots dos havien patit massa, havien perdut coses, havien constatat el fracàs d’aquella aventura. S’apreciaven, no es feien retrets. Però la seva relació s’acostava inevitablement al final.

El trànsit era intens i no van arribar a la Zona Franca fins a un quart d’onze. Travessant la carretera de circumval·lació van arribar fins al Moll Príncep d’Espanya, i en Martí va decidir aparcar el cotxe per eludir el control de la policia portuària. A peu, doncs, van travessar els munts de contenidors de tots colors, sense atreure l’atenció dels operaris. En pocs minuts van descobrir la mola imponent de VMSC Michelle (cent noranta metres d’eslora, cinquanta mil tones de pes, sense comptar les dotzenes de contenidors que omplien la part inferior i ja s’apilaven a la coberta). Per dues persones de terra endins, com en Martí i en Companys, el vaixell apareixia davant seu com un monstre llegendari, gràcies als focus de llum blanca i el brogit eixordador de les grues, que silenciava els crits dels bastaixos i de la tripulació.

—Ja hem arribat… —va dir en Martí, aturant-se.

—Segur que no vols venir amb mi? Ens ho passarem bé. Començarem de zero. Mulates, socialisme…

—No estic per mulates. Ni per socialisme. President, tinc feina aquí.

—Es d’hora, passegem una mica.

—Es d’hora, però encara no hem parlat amb el capità, no sabem si…

—Tot anirà bé. Vaig ser ministre de marina, saps? Només uns mesos, i no vaig rascar bola, però recordo haver inaugurat una corbeta vestit de frac. Sé distingir la proa de la popa.

En Martí va fingir que el comentari li feia gràcia.

—Llaneras, estic content d’haver-te conegut. Ens ho hem passat bé, a estones, no creus? I estic content d’estar viu… Però tot això ha estat un immens error.

—Hi estic d’acord.

—Tots dos ens vam deixar seduir per la temptació de canviar la història. Es normal, suposo, que un vulgui ser l’amo del seu destí. Però les coses no són així. No han de ser ser així.

—Si tot fos a les mans d’una persona com cal, i no d’aquesta espècie d’escurçó…

—Això no té res de casual. La política selecciona. El poder atrau els audaços i omple de dubtes els llepafils. Encara que a l’inici hagués estat una aventura noble, purament científica, és evident que la Harlan I hauria atret tots els escurçons del món. Tard o d’hora. Si no hagués estat la Ballesta, seria un altre. Són faves comptades.

Es van aturar arran de l’aigua, que era opaca i oliosa. A l’horitzó, rere les llums d’un parell de barques de pesca, el mar tenebrós i la negra nit confonien els seus límits.

—Penso corregir-ho —va dir en Martí, mirant-lo de fit a fit.

—Com?

—En Quim Blat, el recorda?, em va fer arribar un missatge. Introduint una clau secreta a l’ordinador central de la Harlan I, l’autodestruiré.

—De debò? Així de fàcil?

—Teclejar set lletres.

—Quin sacrifici pel pobre Blat! Destruir la seva creació, perquè no ha trobat ningú que sigui digne de treure’n profit…

—Doncs sí.

—No hi pot haver més desgràcies. La teva visita a Montjuïc, pensada per interferir el mínim possible, va impedir que la meva última carta arribés al seu destinatari. De resultes d’això, el meu germà Camil va morir, i els franquistes van saber que existia el Pou de Glaç.

—Un balanç ben magre. I encara es descuida coses: també he ajudat a crear un artefacte potencialment destructiu, gairebé faig matar el fill d’en Quim Blat i he convertit una boja ambiciosa en una estrella de la política mundial.

—Ets un figura, noi —va exclamar en Companys, tus-tant-li l’esquena.

—Gràcies, president.

Van somriure, i es van abraçar una bona estona. El moment de l’adéu.

—Per cert, això és teu… —va mormolar, mentre li mostrava el sobre amb els deu mil euros.

—Guardi’ls, presi, els pot necessitar.

—Te’ls tornaré quan vinguis —va respondre, tot guardant-los a la butxaca—. A veure si et decideixes, a Cuba s’hi viu molt bé.

—No li dic que no, aviat seré un fugitiu com vostè.

—Però abans, fes la teva feina: acaba amb tot això. Destrueix la Harlan. Fes que mai més ningú somniï a canviar el passat. Tots hem de suportar el pes dels nostres records, encara que sigui feixuc. Si ja no ens podem refiar ni del passat, què ens queda?

—Exacte. Què ens queda?

En Companys va fer que sí amb el cap, va dedicar a en Martí un parell de cops de palmell al coll, i va projectar una mirada panoràmica sobre el seu entorn, com si s’acomiadés del país. Per segona vegada. Després, va agafar la maleta i es va dirigir cap al vaixell amb el seu caminar pausat i cadenciós. Una passa, i una altra; una passa, i una altra. Adéu, Carme. Fins a sempre, Lluïset. Perdona’m, Andreu.

Estimada Marieke: Ja deus ser camí de casa. M’hauria agradat enviar-te alguna carta, però no ho faré, perquè desitjo parlar-te, però desitjo igualment que no m’escoltis. He de tancar la porta, fer cau i net, esborrar-te del paisatge, digue’n com vulguis. Ja entendràs que la meva vida, tot i ser una vida de merda, no mereix que episodis com aquest últim es perllonguin innecessàriament. He fet el que m’ha convingut, com gairebé sempre, i no n’estic orgullós. La indiferència de la Carla m’ha ferit; la manipulació de la Ballesta m’ha fet sentir estúpid; i tu, estimada Marieke, m’has trencat el cor, i encara no sé ben bé com ni per què. Has sentit mai res per mi? M’has utilitzat per servir els interessos de la Ballesta? Es ella, el teu gran amor? Vull creure que alguna part de tu s’interessa per mi, almenys prou per no permetre que em fotessin un tret al cap. Però no prou per seguir al meu costat. M’hi conformo. Fet i fet, el que em toca ara ho he de fer sol. Es hora que em guanyi una mica de refotut respecte, que arregli allò que vaig ajudar a esguerrar, que deslliuri la gent d’un malson anunciat i d’una vicepresidenta insensata que ho sacrifica tot, fins i tot tu, Marieke, a la seva ambició. Podria ser a Cuba, sucant-me, ignorant, en aigües transparents i tranquil·les, però escullo, de moment, ser aquí i fer ús dels meus trumfos. He perdut la feina i la família, i t’he perdut a tu. No perdré, almenys, les ganes de tocar els collons a qui més s’ho mereix. Després, Déu dirà.

A mitjanit, en Companys esperava pacientment que YMSC Michelle llevés àncores. Mentrestant, la Marieke baixava d’un taxi i es topava amb la façana del seu pis barceloní, preguntant-se per què, al darrer moment, havia estat incapaç d’agafar el vol cap a Amsterdam. No tenia intenció de respondre les trucades perdudes de la Mar Ballesta, que en aquelles hores encara jeia al sofà del despatx, perquè no havia gosat tornar a casa i trobar-la buida.

Aliè a tot plegat, en Martí tenia dues coses a fer més aquella nit: lliurar a la premsa el dossier secret sobre la vicepresidenta, i introduir el codi d’autodestrucció de la Harlan I.

Una i altra missió tenien el seu risc. Primer hauria d’anar a casa seva, que segurament estaria vigilada, i endur-se totes les còpies dels dossiers. Després, recorreria el centre de la ciutat defugint la policia, per deixar una de les còpies al despatx de l’únic periodista en qui confiava (un veterà cronista de successos a qui no agafava el telèfon des del primer viatge de la Harlan I). I finalment hauria d’entrar a La Cova en secret, eludint el sofisticat sistema de vigilància dels paquis, per tal d’accedir a la Harlan I i teclejar “Migueli” (encara no s’acabava de creure que aquesta fos la paraula clau), que n’havia de garantir l’autodestrucció. I sortir del recinte sense ser vist ni sentit. I buscar un lloc on dormir. I pensar, amb el nou dia, què faria amb la seva vida…

Davant del portal de casa seva, efectivament, hi havia dos cotxes de policia aturats i mitja dotzena de mossos pendents de qualsevol moviment sospitós. En Martí els guaitava des de la cantonada, a uns cinquanta metres. Com ho faria, per entrar a casa seva? L’edifici no tenia escala d’incendis, ni porta del darrere, ni un terrat que comuniqués amb els terrats veïns. Podia esperar. Podia anar directament a La Cova, oblidant —de moment— el dossier que havia de dinamitar la carrera política de la Mar Ballesta. Però no, de cap manera; si el detenien o el mataven a La Cova, aquella informació es perdria per sempre. Havia d’entrar a casa com fos. Travessar el portal a trets. O distreure els mossos d’alguna manera. Però estaven molt amatents: ara demanaven la documentació a un vianant, que acompanyava un home vell assegut en una cadira de rodes. Pobre iaio —pensava en Martí—, donant explicacions, a mitjanit, amb aquest fred. Ah, per fi el deixen marxar.

Era l’hora de la veritat per en Llaneras. Va pensar a cridar l’atenció dels agents fotent un parell de trets cap al primer aparador que trobés. Va comprovar la seva arma i el carregador. Va mirar el rellotge. I abans d’alçar la vista es va topar amb un home jove que l’encanonava.

—Mans enlaire. Deixi l’arma a terra, sisplau. L’havien enxampat.

—Estic detingut?

—Només ha de quedar-se quiet aquí. Ja arriben.

Per la seva sorpresa, en Martí no va veure arribar més agents de policia, sinó l’ancià de la cadira de rodes, que el mirava amb intenció, com si el conegués.

—Bona nit, senyor Llaneras —li va dir, amb la seva veu prima i enrogallada. I després es va dirigir al jove de la pistola.

—Juanma, ja te’n pots anar. En Miqui tindrà cura de mi.

Es referia a l’home que empenyia la cadira. Un individu alt i cepat, de mirada bovina.

—No em miri així. Es en Martí Llaneras, no? Em sembla que per allà el busquen… No pateixi, no els he dit res.

—I vostè qui és? De què em coneix?

—Feia temps que no ens vèiem, eh? Ens vam topar un moment a la plaça de Sant Jaume, fa uns dies… No va tenir temps per mi, anava esperitat.

—I ara, com m’ha trobat?

—Esperant-lo, senzillament. Els meus nois fan bé la seva feina. Era qüestió de temps que intentés accedir a casa seva. Continua sense recordar-me? Li faré memòria: ens vam conèixer a Montjuïc fa una pila d’anys.

En Martí va notar un calfred des del clatell fins als peus.

—Em dic Arseni Farrero, tot i que suposo que aquest nom no li diu res…

—Doncs no. Vostè era a Montjuïc quan…?

—Sí, exacte. Potser el president Companys li va parlar d’una carta. La seva última carta…

—La tenia vostè!

—Doncs sí. Me la va confiar. Havia de lliurar-la al seu germà, a Montpeller. Ho pensava fer, sap? Volia complir l’última voluntat del president. Mai vaig creure en l’uniforme que em va tocar servir… Però va aparèixer vostè, va provocar un tiroteig, em va malferir, i a la infermeria vaig perdre la carta. No vaig poder complir l’encàrrec que el president m’havia fet.

—Em sap molt de greu.

—Oh, és molt amable. I el felicito per la seva punteria.

—Què… què intenta dir-me?

—Un dany col·lateral, que en diuen vostès. Disparant a la babalà, va ficar-me una bala a l’esquena, amb tanta punteria que em va seccionar la medul·la espinal.

En Martí va percebre el perill i va creure que era el moment de fotre el camp. Sens dubte, el iaio volia passar comptes. Però en fer el primer pas enrere, l’acompanyant del vellet va mostrar-li la pistola.

—No es mogui, sisplau —va dir el iaio—. He esperat molt de temps per dir-li el que li he de dir.

—Com es pot imaginar, no tenia ni idea que…

—No, és clar, ni li importava. Era en una època remota, amb soldats als quals no tornaria a veure el pèl, oi? I l’únic que importava era en Companys. Per això es podia permetre el luxe de disparar sense apuntar, a veure què queia. Ja en veu el resultat. Setanta anys clavat en aquesta cadira.

—Jo…

—Tenia disset anys! Només disset anys! I vostè em va destrossar la vida!

El vell es removia dins de la cadira, donant sortida a una ira de set dècades. L’acompanyant seguia apuntant en Martí, però mirava el seu amo de reüll, com si esperés una ordre. En Martí, bloquejat, es va sentir a les portes de la mort. Un policia sempre espera morir; però en Llaneras, ara, estava disposat al que fos per continuar viu. Si més no, el temps necessari per fer el que havia de fer.

—M’ha de deixar marxar. He de corregir el meu error. Només si…

—Es massa tard, malparit. El passat… —… no es pot canviar, és clar. Si no ens podem refiar del passat…

Rendit, en Martí va tancar els ulls plorosos i va caure de genolls a terra. Immediatament, un fort espetec el va tirar cap enrere, i quan tot just començava a sentir el dolor agut i calent de la ferida, i el doll suau de la sang a la seva boca, va perdre el coneixement. Moriria, potser. Marieke…

Al cap d’una estona, que no sabria dir si va ser llarga o curta, el va despertar el so estrident d’una sirena, va notar l’enèrgica pressió d’unes mans joves sobre la seva ferida oberta, i també una veu d’home que parlava d’ell amb una perfecta indiferència.

—Sí, sí que és viu. De moment.

—Doncs anem tirant, no?

—M’han dit que no hi ha pressa…

Just després de sentir això, qui sap si per una decisió conscient, o bé perquè el seu cos l’hi exigia, en Martí Llaneras es va abandonar dolçament al son. En tancar els ulls, sense saber si els tornaria a obrir, el seu cap va començar a omplir-se de records i de boira.





NOTES HISTÒRIQUES


L’última carta de Companys és una història de ficció que, tot i partir de la realitat, planteja fets improbables i hipòtesis que són només un producte de la meva imaginació.

El primer d’aquests fets improbables és la màquina que per-met viatjar a través del temps. Els experts consideren que, en cas que algun dia la física quàntica avancés en aquest terreny, els viatges temporals només serien possibles en direcció al futur. Però és sabut que la idea de modificar el passat és un somni molt humà i també molt literari.

Per explicar de manera poc destra la teoria que va permetre a en Joaquim Blat desenvolupar la Harlan I, m’he basat en les explicacions de Michael Crichton a la seva novel·la Rescat en el temps. Pel que fa al nom de Harlan, es tracta d’un modest home-natge al protagonista del clàssic d’Isaac Asimov El final de l’eternitat, que aborda aquesta mateixa qüestió.

El rescat de Lluís Companys per part d’en Martí Llaneras és pura ficció, excepte en un punt: és cert que un pres polític de nom Jaume Fortuny va enviar a Companys missatges d’ànim amagats al menjar. I és cert que els petits grups de resistència a l’interior de Catalunya van plantejar-se l’alliberament del president, però amb poca convicció. I a més, la vigilància al castell de Montjuïc es va doblar des del moment en què Fortuny va ser descobert, en enviar el seu tercer missatge, per la qual cosa fou torturat i condemnat a mort per segona vegada (nou anys després, però, fou indultat, i morí el 1988). Joan Llarch ho explica amb tot detall a La tràgica mort de Companys.

També és cert que Companys va escriure tres cartes la seva última nit, dirigides a les seves germanes i a un amic notari. L’última carta, lògicament, és fictícia, com també el personatge del seu carceller d’Agramunt.

El Pou de Glaç podria basar-se en la realitat: la Generalitat republicana es va veure forçada, des del 19 de juliol de 1936, a protegir béns, obres d’art, relíquies, persones i diners amenaçats per Tonada revolucionària. Segur que existia algun indret habilitat amb aquesta finalitat. Però no hi ha constància que existís un refugi secret, blindat, fora de Barcelona, ni molt menys en un punt tan recòndit com els Avencs de la Febró.

Òbviament, l’or del Banc d’Espanya no va passar mai per Catalunya; va embarcar a Alacant en direcció a Odessa, i se’l va quedar el govern de l’URSS com a pagament a compte del seu ajut militar a la República. Però si el carregament hagués passat per terres catalanes, no hauria estat inversemblant que la CNT intentés interceptar-lo, essent com era la mestressa de l’ordre públic en bona part del territori català.

El fet que Companys es negui a lliurar l’or de Moscou al govern republicà és una ficció que s’inspira en un fet real: les pèssimes relacions entre la Generalitat i el govern de Juan Negrín, que des dels fets de maig de 1937 va instal·lar-se a Barcelona, i es va apropiar de la política de seguretat i defensa, la indústria de guerra i totes les competències que va poder, deixant l’Estatut en paper mullat. Tant Negrín com Azaña, Prieto i altres dirigents socialistes desconfiaven dels nacionalistes bascos i catalans, i malparlaven especialment de Companys, a qui consideraven un eixelebrat deslleial.

Es autèntica la frase que Companys atribueix a Negrín: «Antes que estos descuarticen a España, prefiero a Franco». Ho va dir, tal com sona, a Manuel Azaña; consta a les seves memòries. Azaña, per cert, no deia coses gaire diferents. I no són pocs els qui consideren que, en cas d’haver guanyat la guerra, la República hauria reconduït o fins i tot liquidat l’experiment autonòmic (que, d’altra banda, consideraven un dels motius principals de l’aixecament militar).

Les diferències entre els republicans catalans i espanyols no es limitaven a la qüestió autonòmica. ERC va acabar sortint del govern Negrín en protesta per la preponderància comunista, l’activitat de les txeques i els atacs contra la llibertat religiosa. Es del tot improbable, però, que aquesta rivalitat portés uns i altres a cometre deslleialtats tan greus com les que es fabulen en aquesta novel·la.

Pel que fa a la mort de l’Andreu Nin, el fet real és que fou mort pels serveis secrets de Stalin, en una operació que s’inscrivia en la ferotge lluita del líder soviètic per acabar amb el trostskisme arreu del món. Nin era el líder del POUM, veterà de la revolució, traductor dels clàssics russos al català i conseller de la Generalitat sota la presidència de Companys. Quan la CNT va perdre el seu enfrontament amb el PSUC el maig de 1937, el POUM en va pagar els plats trencats amb la plena col·laboració dels comunistes catalans i la passivitat forçada de la Generalitat; és indubtable que per Companys devia ser un tràngol, però, tot i que va protestar, devia considerar que era més important complaure Moscou i el PSUC, els únics que el podien ajudar a derrotar la CNT.

La carta en què Companys demana a Aiguader que no posi entrebancs a la detenció de Negrín és falsa. El que sí és cert és que Companys tenia molt bona relació amb el cònsol soviètic, Antonov-Ovseenko; que foren les pressions d’aquest les que van fer que Companys destituís Nin com a conseller; i que Negrín titllava Antonov-Ovseenko de «mas catalàn que los catalanes», per la seva bona relació amb Companys, la qual cosa va precipitar el seu retorn a Moscou.

Demano disculpes i comprensió als més erudits pels errors, les exageracions i les llicències que m’he permès en aquesta novel·la.

T. S.





ANTONI SOLER i GUASCH (Figueres, 4 de juny de 1965) és un periodista, productor de televisió i escriptor català.

Fill de l’escriptora Carme Guasch, Soler es va criar a Badalona, i va començar de ben jove a col·laborar en els mitjans de comunicació locals, compaginant la feina amb els seus estudis d’Història Contemporània a la Universitat de Barcelona, tot i que no va arribar a acabar la carrera. Després va treballar als diaris Avui i El Observador, sempre com a redactor de política catalana.

Després de fer de periodista i guionista ocasional en diversos mitjans, el 1995 es va incorporar a l’equip del programa El Terrat, de Ràdio Barcelona, com a guionista. La seva col·laboració amb Andreu Buenafuente va continuar a TV3 (Sense Títol, Bonic Vespre), primer com a guionista, després com a director del seu propi programa, Malalts de Tele (1997-2000), un espai de paròdia i actualitat televisiva, que li va valer el Premi Ondas 98 al programa més innovador.

Després de tancar l’etapa de Malalts de tele, Soler va orientar la seva carrera cap als programes d’humor més àcid i relacionat amb l’actualitat. El 2000 va començar a l’emissora RAC1 el programa Minoria absoluta, que el 2002 esdevindria diari, i que ha obtingut el Premi Ciutat de Barcelona, el Premi Ondas al millor programa de ràdio d’Espanya i el Premi Nacional de Cultura de la Generalitat de Catalunya.

En televisió, després de diverses temptatives de traslladar l’humor polític de Minoria absoluta (Set de Notícies i Set de Nit a TV3, MinAb a CityTV, els espais d’humor de Las Cerezas, a TVE, i el setmanal Mire Usté, a Antena 3), Toni Soler dirigeix i presenta l’exitós Polònia, un recull de gags de paròdia política que ha obtingut una gran resposta per part de l’audiència. Aquest programa ha estat guardonat amb el premi Ondas 2007 en la categoria de millor programa d’una televisió local.

És director de la productora Minoria Absoluta, responsable dels programes Polònia i Crackòvia a TV3, i d’altres productes audiovisuals, entre les quals les TV movies 14 d’abril, Macià contra Companys, del qual en va ser guionista (Premi Gaudí 2012), i Descalç sobre la terra vermella (2013).

És un dels impulsors del diari Ara, nascut el 2010, i hi escriu regularment. Ha col·laborat també en altres mitjans, sobretot a La Vanguardia, i és autor de llibres de gèneres diversos.





Notes


[1] Els investigadors de l’exèrcit no es veuen capaços d’afirmar amb rotunditat si aquest misteriós personatge era un soldat de lleva d’idees republicanes, o bé un activista que s’havia disfressat per tal de passar desapercebut. En qualsevol cas, es pot afirmar que va accedir a Montjuïc des de l’exterior, car la mateixa nit el comandant Urrutia va fer formar la tropa i es va confirmar que no hi havia cap absència ni deserció. [Torna]



[2] Testimoni de Ramona Companys a l’autor. [Torna]





