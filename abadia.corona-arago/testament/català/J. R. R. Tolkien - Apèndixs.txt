Els Apèndixs, una sèrie d’escrits sobre el legendarium de Tolkien, que es van incloure inicialment en el tercer tom d’El Senyor dels Anells, reuneixen i ordenen en un tour de force imaginatiu la informació que no va tenir cabuda en el desenvolupament de la narrativa, i aclareixen o mostren de una manera nova la història, usos i costums dels pobles de la Terra Mitjana.

Aquest complet apèndix d’El Senyor dels Anells conté: els annals dels reis i els governants, la cronologia dels fets, arbres genealògics, el calendari de La Comarca, l’escriptura i l’ortografia, les llengües i els pobles de la Tercera Edat.





J. R. R. Tolkien





Apèndixs


El Senyor dels Anells



ePUB v1.0

Raticulina 10.01.21





Títol original: The Lord of the Rings Appendices

J. R. R. Tolkien, 1955

Traducció: Dolors Udina, 2002

Edició digital: Raticulina (v1.0)

Digitalització: Kerouac

ePUBCat base r1.3





APÈNDIX A

ANNALS DELS REIS I ELS GOVERNANTS


Pel que fa a les fonts de la major part del material que contenen aquests apèndixs, especialment de l’A al D, vegeu la nota al final del Pròleg (pàg. 27). La secció A III, El Poble de Durin, probablement deriva de Guimli el Nan, que va mantenir l’amistat amb en Peregrín i en Meriadoc i es va tornar a trobar amb ells moltes vegades a Góndor i a Ròhan.

Les llegendes, històries i tradicions que es troben a les fonts són molt àmplies. Només en presentem una selecció, la major part abreujada. L’objectiu principal és il·lustrar la Guerra de l’Anell i els seus orígens, i omplir alguns buits de la història principal. Es parla molt breument de les llegendes antigues de la Primera Edat, les que més interessen en Bilbo, atès que concerneixen els avantpassats de N’Élrond i els reis i caps de clan Númenóreans. Els extractes d’annals i històries més llargs es presenten entre cometes. Les insercions de dades posteriors van entre claudàtors. Les notes entre cometes són les que es troben a les fonts. Les altres notes són de l’editor.

Les dades que es donen són les de la Tercera Edat, a no ser que hi digui S.E. (Segona Edat) o Q.E. (Quarta Edat). Es considera que la Tercera Edat va acabar quan van desaparèixer els Tres Anells al setembre del 3021, però, a efectes del registre de Góndor, la Quarta Edat va començar el 25 de març del 3021. Pel que fa a les equivalències de la datació de Góndor i el còmput de La Comarca, vegeu les pàgines 16-17 i 1244. A les llistes, la data que segueix els noms dels reis i els governants és la de la mort si n’hi ha una de sola. El signe t indica una mort prematura, en combat o com sigui, tot i que no sempre s’inclou l’any en què es va produir.





I

ELS REIS NÚMENÓREANS


(i)

NÚMENOR


Fèanor fou el més gran dels Èldar en arts i coneixements, però també el més orgullós i voluntariós. Va forjar les Tres Joies, els Silmarils, i les omplí de la resplendor dels Dos Arbres, Telpèrion i Làurelin,[1] que donaren llum a la terra dels Vàlar. Les Joies eren cobejades per Mórgoth l’Enemic, que les robà i, després de destruir els Arbres, les portà a la Terra Mitjana i les guardà a la seva gran fortalesa de Thangoròdrim. Contra la voluntat dels Vàlar, Fèanor va abandonar el Reialme Benaventurat i s’exilià a la Terra Mitjana, acompanyat de gran part del seu poble; perquè, orgullós com era, es proposava recuperar les Joies de Mórgoth per la força. Després va venir la guerra sense esperança dels Èldar i els Edain contra Thangoròdrim, on finalment van ser derrotats. Els Edain (Atani) eren tres pobles d’Homes que arribaren els primers a l’oest de la Terra Mitjana i a les ribes de la Gran Mar i s’aliaren amb els Èldar contra l’Enemic.

Hi hagué tres unions entre els Èldar i els Edain: Lúthien i Beren; Ídril i Tuor; Arwen i Àragorn. Mitjançant aquesta última, es tornaren a unir les branques llarg temps separades dels Mig-èlfics i es restaurà la seva dinastia.

Lúthien Tinúviel era filla del rei Thíngol Capagrís de Dóriath a la Primera Edat, però la seva mare era Mèlian, del poble dels Vàlar. Beren era fill de Bàrahir, de la Primera Casa dels Edain. Junts van arrencar un silmaril de la Corona de Ferro de Mórgoth. Lúthien va esdevenir mortal i els Elfs la perderen per sempre. Dior era el seu fill. Èlwing era la seva filla i tenia en custòdia el silmaril.

Ídril Celebríndal era filla de Turgon, rei de la ciutat oculta de Góndolin. Tuor era fill d’Huor, de la Casa de Hàdor, la Tercera Casa dels Edain i la de més anomenada a les guerres contra Mórgoth. Eàrendil el Mariner era el seu fill.

Eàrendil es casà amb Èlwing i, amb el poder del silmaril, travessà les Ombres i arribà a l’Oest Llunyaníssim i, com a ambaixador tant dels Elfs com dels Homes, va obtenir l’ajut gràcies al qual fou vençut Mórgoth. No es permeté a Eàrendil tornar a terres mortals, i el seu vaixell, que contenia el silmaril, inflà les veles pels cels com un estel i un senyal d’esperança per als habitants de la Terra Mitjana oprimits pel Gran Enemic i els seus servents.’ Només en els silmarils es preservà l’antiga llum dels dos Arbres de Vàlinor abans que Mórgoth els enverinés; però els altres dos es van perdre al final de la Primera Edat. De tot això, i de moltes coses més relatives als Elfs i als Homes, se n’explica la història sencera a El Silmaríl·lion.

Els fills d’Eàrendil eren Élros i Élrond, els Péredhil o Mig-èlfics. Només en ells es conservava el llinatge dels heroics capitans dels Edain a la Primera Edat; i, després de la caiguda de Guil-galad, el llinatge dels Reis Mig-èlfics només estava representat a la Terra Mitjana pels seus descendents.

Al final de la Primera Edat, els Vàlar van oferir als Mig-èlfics l’elecció irrevocable del llinatge al qual volien pertànyer. N’Élrond escollí pertànyer als Mig-èlfics, i esdevingué mestre de saviesa. Se li concedí doncs la mateixa gràcia que a aquells Mig-èlfics que encara quedaven a la Terra Mitjana: quan es cansés de les terres mortals, podria embarcar-se a les Rades Grises i entrar a l’Oest Llunyaníssim; i aquesta gràcia continuà després del canvi del món. Però també s’oferí als fills de X’Élrond l’elecció de traspassar amb ell els cercles d’aquest món o, si es quedaven, esdevenir mortals i morir a la Terra Mitjana. Així doncs, per a N’Élrond, totes les accions de la Guerra de l’Anell estaven carregades de dolor.

Élros escollí pertànyer a l’espècie dels Homes i romangué amb els Edain; però se li concedí una vida llarga, molt més llarga que la d’homes menors.

Com a recompensa pels seus sofriments en la causa contra Mórgoth, els Vàlar, Guardians del Món, concediren als Edain una terra per viure, allunyada dels perills de la Terra Mitjana. Així doncs, la majoria navegaren per la Mar i, guiats per l’Estel d’Eàrendil, arribaren a la gran Illa d’Elenna, la més occidental de totes les terres mortals. Hi fundaren el reialme de Númenor.

Hi havia una alta muntanya al bell mig de la terra, el Meneltarma i, des del cim, els qui tenien bona vista podien albirar la torre blanca del Paradís dels Èldar a Eressëa. Des d’allà els Èldar anaren a visitar els Edain i els enriquiren amb coneixements i molts dons; però els Vàlar havien imposat als Númenóreans la «Prohibició dels Vàlar»: s’havien d’abstenir de navegar cap a l’oest fins a perdre de vista les costes o d’intentar trepitjar les Terres Imperibles. Perquè encara que se’ls havia concedit una llarga vida, equivalent de primer a tres vegades la dels Homes menors, continuaven essent mortals, perquè els Vàlar no podien arrabassar-los el Do dels Homes (o, com se’n va dir després, el Destí dels Homes).

Élros fou el primer rei de Númenor, conegut més endavant pel nom mig-èlfic de Tar-Minyatur. Els seus descendents tingueren llarga vida, però eren mortals. Més endavant, quan esdevingueren poderosos, lamentaren l’elecció del seu avantpassat, perquè desitjaven la immortalitat de la vida al món (que era el destí dels Èldar), i murmuraren contra la Prohibició. D’aquesta manera començà la rebel-lió que, amb l’ajut de les males prèdiques d’en Sàuron, provocà la Caiguda de Númenor i la ruïna del món antic, tal com s’explica a l’Akallabêth.

Aquests són els noms dels reis i reines de Númenor: Élros Tar-Minyatur, Var-damir, Tar-Amàndil, Tar-Eléndil, Tar-Menèldur, Tar-Aldàrion, Tar-Ancàlimë (la primera Reina Regent), Tar-Anàrion, Tar-Súrion, Tar-Telpèrien (la segona Reina), Tar-Minastir, Tar-Ciryatan, Tar-Atanamir el Gran, Tar-Ancàlimon, Tar-Telemmaitë, Tar-Vanimeldë (la tercera Reina), Tar-Alcarin, Tar-Calmacil.

Després de Calmacil, els reis van rebre el ceptre amb noms de la llengua númenóreana (o adûnaica): Ar-Adûnakhôr, Ar-Zimrathôn, Ar-Sakalthôr, Ar-Gimilzôr, Ar-Inziladûn. Inziladûn es penedí de l’actitud dels Reis i adoptà el nom de Tar-Palantir, ‘El que veu de lluny’. La seva filla hauria d’haver estat la quarta Reina, Tar-Míriel, però el nebot del rei li usurpà el ceptre i esdevingué Ar-Pharazôn el Daurat, últim rei dels Númenóreans.

En temps de Tar-Eléndil tornaren a la Terra Mitjana els primers vaixells dels Númenóreans. La filla gran de Tar-Eléndil es deia Silmariën. El fill era Vàlandil, primer dels Senyors d’Andúnië a l’oest de la terra, famós per la seva amistat amb els Èldar. D’ell descendien Amàndil, el darrer senyor, i el seu fill Eléndil l’Alt.

El sisè rei només deixà una filla. Esdevingué la primera reina, perquè es promulgà llavors una llei per a la casa reial: el fill més gran del rei, fos home o dona, seria qui rebria el ceptre.

El reialme de Númenor perdurà fins a la fi de la Segona Edat i anà creixent en poder i esplendor; i, fins ben passada la meitat de l’Edat, també cresqué la saviesa i la joia dels Númenóreans. El primer senyal de l’ombra que els havia de caure al damunt aparegué en els dies de Tar-Minastir, l’onzè Rei. Fou ell qui envià una gran força en ajut de Guil-galad. Estimava els Èldar, però els envejava. Els Númenóreans havien esdevingut grans mariners explorant totes les mars cap a l’est, i començaven a enyorar les aigües prohibides d’Occident; i, com més joiosa era la seva vida, més profundament anhelaven la immortalitat dels Èldar.

A més a més, després de Minastir, els Reis esdevingueren cobejosos de riquesa i poder. De primer, els Númenóreans havien anat a la Terra Mitjana com a mestres i amics dels homes menors afligits per en Sàuron; però ara els seus ports es convertiren en fortaleses i tenien moltes terres costaneres sota el seu domini. Atanamir i els seus successors imposaren forts tributs, i els vaixells dels Númenóreans tornaren carregats de botí.

Fou Tar-Atanamir el primer a parlar obertament contra la prohibició, i declarà que tenia dret a la vida dels Èldar. Així l’ombra s’aprofundí, i el pensament de la mort enfosquí els cors de tothom. Llavors els Númenóreans es dividiren: a un costat hi havia els Reis i aquells que els seguiren, i s’allunyaren dels Èldar i els Vàlar; a l’altre hi havia els pocs que s’anomenaven els Fidels. Vivien principalment a l’oest de la terra.

Els Reis i els seus seguidors abandonaren a poc a poc l’ús de les llengües èldarin; i finalment el vintè Rei adoptà la forma númenóreana del seu nom reial i es féu dir Ar-Adûnakhôr, ‘Senyor de l’Oest’. Els Fidels ho consideraren de mal averany, perquè fins llavors havien donat aquell títol només a un dels Vàlar, o al mateix Rei Antic. I certament Ar-Adûnakhôr començà a perseguir els Fidels i a castigar aquells que feien servir llengües èlfiques obertament; i els Èldar deixaren d’anar a Númenor.

Tanmateix el poder i la riquesa dels Númenóreans continuà augmentant; però el temor de la mort els escurçà els anys de vida, i la joia els abandonà. Tar-Palantir mirà de posar-hi remei, però era massa tard, i hi hagué rebel·lió i lluita i Númenor. Quan va morir, el seu nebot, líder de la rebel·lió, s’apoderà del ceptre: esdevingué el Rei Ar-Pharazôn. Ar-Pharazôn el Daurat era el més orgullós i poderós de tots els Reis, i el seu desig no era menor que regnar a tot el món.

Decidí desafiar Sàuron el Gran per la supremacia a la Terra Mitjana, i finalment s’embarcà en un gran vaixell i desembarcà a Úmbar. Era tan gran el poder l’esplendor dels Númenóreans que els servents d’en Sàuron l’abandonaren; i en Sàuron s’humilià rendint-los honors i demanant clemència. Llavors Ar-Pharazôn, en la follia del seu orgull, se l’endugué pres a Númenor; no va passar gaire temps abans no tingué el Rei embruixat i dominat pels seus consells, i ben aviat en Sàuron féu que el cor de tots els Númenóreans, tret dels Fidels que quedaven, tornés a la foscor.

I en Sàuron mentí al Rei declarant que aquell que posseís les Terres Imperibles tindria una vida sempiterna, i que la Prohibició només s’havia imposat per impedir que els Reis dels Homes superessin els Vàlar. «Però els grans Reis prenen tot allò a què tenen dret», digué.

Finalment Ar-Pharazôn seguí el seu consell, perquè sentia com minvaven els seus dies i l’ofuscava la por de la Mort. Preparà doncs les forces més grans que mai s’havien vist al món i, quan tot va ser llest, féu sonar les trompetes i es féu a la mar; i violà la Prohibició dels Vàlar movent guerra contra els Senyors de l’Oest per aconseguir la vida sempiterna. Però quan Ar-Pharazôn posà el peu a les ribes d’Aman la Beneïda, els Vàlar abandonaren la guàrdia i empraren l’Únic, i el món canvià. Númenor s’enfonsà i fou engolit per la Mar, i les Terres Imperibles quedaren separades per sempre dels cercles del món. Així acabà la glòria de Númenor.

Els darrers líders dels Fidels, Eléndil i els seus fills, escaparen de la Caiguda amb nou vaixells, portant un plançó de Nímloth i les Set Pedres Vidents (regal dels Èldar); i foren arrossegats pel vent d’una gran tempesta i llançats a les costes de la Terra Mitjana. Al nord-oest, hi establiren els reialmes Númenóreans a l’exili, Àrnor i Góndor. Eléndil era el Rei Alt i vivia al nord, a Annúminas; i el govern del sud fou encomanat als seus fills, Ísildur i Anàrion. Fundaren Osguíliath, entre Minas Ithil i Minas Ànor, no gaire lluny dels confins de Mórdor. Perquè creien que si més no havien tret aquest bé de la seva ruïna: que en Sàuron també havia mort.

Però no era així. En Sàuron també fou atrapat a la desfeta de Númenor, de manera que morí la forma corporal amb què havia caminat; però tornà a la Terra Mitjana com un esperit d’odi transportat per un vent fosc. Mai més no podria assumir una forma que fos bella als ulls dels homes, i esdevingué negre i espantós, exercint des d’aleshores el poder només a través del terror. Tornà a entrar a Mórdor, i s’hi ocultà un temps en silenci. Però gran fou la seva ira quan s’assabentà que Eléndil, a qui odiava més que a ningú, se li havia escapat i governava un reialme dins les seves fronteres.

Així doncs, passat un temps, féu la guerra als exiliats abans que hi plantessin arrels. Oròdruin tornà a cremar i fou rebatejada a Góndor com Àmon Àmarth, ‘Mont del Fat’. Però en Sàuron havia atacat massa aviat, abans d’haver reconstruït tot el seu poder i, en canvi, el poder de Guil-galad havia augmentat en la seva absència; i a la Darrera Aliança que hi hagué contra ell, en Sàuron fou vençut i li fou arrabassat l’Anell Únic. Així acabà la Segona Edat.





(ii)

ELS REIALMES A L’EXILI


La dinastia del Nord

Hereus d’Ísildur


Àrnor. Eléndil †S.E. 3441, Ísildur †2, Vàlandil 249,[2] Èldacar 339, Arantar 435, Tarcil 515, Tàrondor 602, Valàndur †652, Elèndur 777, Eàrendur 861.

Arthedain. Amlaith de Fórnost[3] (fill gran d’Eàrendur) 946, Beleg 1029, Mallor 1110, Celepharn 1191, Celebrindor 1272, Malvégil 1349,[4] Àrgeleb I †356, Àrveleg I 1409, Àraphor 1589, Àrgeleb II 1670, Àrvegil 1743, Àrveleg II 1813, Àraval 1891, Àraphant 1964, Àrvedui Darrer Rei †1975. Fi del Regne del Nord.

Capitans. Àranarth (fill gran d’Àrvedui) 2016, Àrahael 2177, Àranuir 2247, Àravir 2319, Àragorn I †2327. Àraglas 2455, Àrahad I 2523, Àragost 2588, Àravorn 2654, Àrahad II 2719, Àrassuil 2784, Àrathorn I †2848, Àrgonui 2912, Àrador †2930, Àrathorn II †2933, Àragorn II C.E. 120.





La dinastia del Sud

Hereus d’Anàrion


Reis de Góndor. Eléndil (Ísildur i) Anàrion † S.E. 3440, Menèldil fill d’Anàrion 158, Cemendur 238, Eàrendil 324, Aràrdil 411, Ostòher 492, Rómendacil I (Tàrostar) †54i, Turàmbar 667, Atanatar I 748, Síriondil 830. A continuació vénen els quatre ‘Reis dels Vaixells’:

Tàrannon Fàlastur 913. Fou el primer rei sense fills i el succeí el fill del seu germà Tarciryan. Eàrnil I †936, Ciryàndil †1015, Hyarmendàcil I (Cirhayer) 1149. Góndor assolí llavors el punt més alt de poder.

Atanatar II Alcarin ‘el Gloriós’ 1226, Narmacil I 1294. Fou el segon rei sense fills i el succeí el seu germà petit. Calmacil 1304, Mínalcar (regent 1240-1304), coronat com a Rómendacil II 1304, morí el 1366, Vàlacar. En el seu temps va començar el primer desastre de Góndor, la Lluita entre Germans.

Èldacar, fill de Vàlacar (anomenat de primer Vinitharya) fou deposat el 1437. Castamir l’Usurpador †1447. Èldacar, retornat al tron, morí el 1490.

Aldàmir (segon fill d’Èldacar) †1540. Hyarmendàcil II (Vinyarion) 1621, Minàrdil †1634, Tèlemnar †1636. Tèlemnar i tots els seus fills moriren a la plaga; el succeí el seu nebot, el fill de Minastan, segon fill de Minàrdil. Tàrondor 1798. Telumèhtar Úmbardacil 1850, Narmacil II †1856, Calimèhtar 1936, Ondòher †1944. Ondòher i els seus dos fills moriren en batalla. El 1945 la corona fou donada al victoriós general Eàrnil, descendent de Telumèhtar Úmbardacil, Eàrnil II 2043, Eärnur †2050. Aquí va acabar la línia dels Reis, fins que fou restaurada per Eléssar Tèlcontar el 3019. El regne fou governat llavors pels Senescals.



Senescals de Góndor. La casa d’Hurin: Pelèndur 1998. Governà durant un any després de la caiguda d’Ondòher, i aconsellà a Góndor rebutjar les pretensions d’Àrvedui a la corona. Voróndil el Caçador 2029.[5] Màrdil Voronwë ‘el Ferm’, primer dels Senescals Sobirans. Els seus successors deixaren d’utilitzar noms de l’alt èlfic.

Senescals Sobirans. Màrdil 2080, Èradan 2116, Herion 2148, Bélegorn 2204, Hurin I 2244, Turin I 2278, Hàdor 2395, Bàrahir 2412, Dior 2435, Dénethor I 2477, Bóromir 2489, Círion 2567. En aquests temps és quan els ròhirrim van arribar a Calenàrdhon. Hallas 2605, Hurin II 2628, Bélecthor I 2655, Oròdreth 2685, Ecthèlion I 2698, Ègalmoth 2743, Beren 2763, Béregond 2811, Bélecthor II 2872, Thoròndir 2882, Turin II 2914, Turgon 2953, Ecthèlion II 2984, Dénethor II. Fou el darrer dels Senescals Sobirans, i el succeí el seu segon fill Fàramir, Senyor d’Emyn Arnen, Senescal del rei Eléssar, Q.E. 82.





(iii)

ÈRIADOR, ÀRNOR I ELS HEREUS D’ÍSILDUR


«Èriador era l’antic nom de totes les terres entre les Muntanyes Boiroses i les Blaves; limitava al sud amb el Curs-gris i el Glànduin, que desemboca per damunt de Thàrbad.

»En el seu millor moment, Àrnor incloïa tot Èriador, tret de les regions més enllà del Lhûn, i les terres a l’est del Curs-gris i l’Aiguabram, on hi havia Rivendell i Hòl·lin. Més enllà del Lhûn hi havia el país Èlfic, verd i tranquil, que els Homes no visitaven; però hi vivien Nans, i encara hi viuen, al costat est de les Muntanyes Blaves, especialment en aquelles parts al sud del Golf de Lhûn, on encara hi ha mines. Per aquest motiu, estaven acostumats a passar a l’est per la Gran Carretera, com havien fet durant molts anys abans d’anar a La Comarca. A les Rades Grises hi vivia Círdam el Navilier, i alguns diuen que encara hi viu, fins que el Darrer Vaixell infli veles cap a l’Oest. En els temps dels Reis, la major part dels Elfs Antics que encara romanien a la Terra Mitjana vivien amb Círdam o a les terres vora la mar de Lindon. Si ara en queda algun, són pocs».





El Regne del Nord i els Dúnedain


Després d’Eléndil i Ísildur hi hagué vuit Alts Reis d’Àrnor. Després d’Eàrendur, a causa de les dissensions entre els seus fills, el seu regne es va dividir en tres: Arthedain, Rhudaur i Càrdolan. Arthedain era al nord-oest i incloïa les terres entre el Brandivín i el Lhûn, i també la terra al nord de la Gran Carretera fins als Serrats del Temps, i les Muntanyes Boiroses, però també incloïen el Brollgrís i l’Aiguabram. Càrdolan era al Sud, i limitava amb el Brandivín, el Curs-gris i la Gran Carretera.

A Arthedain, el llinatge d’Ísildur es mantingué i perdurà, però a Càrdolan i Rhudaur no durà gaire. Tot sovint hi havia lluites entre els regnes que acceleraren el declivi dels Dúnedain. El tema principal de debat era la possessió dels Serrats del Temps i de la terra de l’oest cap a Bree. Tant Rhudaur com Càrdolan volien apoderar-se d’Àmon Sûl (Pica del Temps), que es trobava a les fronteres dels seus regnes; perquè a la Torre d’Àmon Sûl es guardava el principal palantir del Nord, i els altres dos eren en poder d’Arthedain.

«Fou al començament del regnat de Malvégil d’Arthedain quan arribà el mal a Àrnor. Perquè en aquell temps el reialme d’Àngmar s’estenia al Nord més enllà dels Ettenerms. Les seves terres ocupaven els dos costats de les Muntanyes, i s’hi aplegaven molts homes malvats, orcs i altres criatures salvatges. [El senyor d’aquesta terra era conegut com el Rei Bruixot, però no se sabé fins més tard que era certament el cap dels Espectres de l’Anell, que havien anat al nord amb l’objectiu de destruir els Dúnedain a Àrnor, esperançats per la seva desunió, mentre Góndor era fort.]»

En els temps d’Àrgeleb, fill de Malvégil, com que no quedaven descendents d’Ísildur als altres regnes, els reis d’Arthedain tornaren a reclamar Àrnor. Rhudaur s’hi resistia. Allà els Dúnedain eren pocs, i s’havia fet amb el poder un cap malvat dels Homes dels Turons, que tenia un pacte secret amb Àngmar. Així doncs, Àrgeleb fortificà els Serrats del Temps; però fou mort en la batalla amb Rhudaur i Àngmar.

Àrveleg fill d’Àrgeleb, amb l’ajut de Càrdolan i Lindon, expulsà els seus enemics dels turons; i durant molts anys Arthedain i Càrdolan van mantenir una força a la frontera al llarg dels Serrats del Temps, la Gran Carretera i el Brollgrís. Diuen que en aquell temps Rivendell fou assetjat.

Un gran exèrcit va sortir d’Àngmar el 1409 i, bo i creuant el riu, entrà a Càrdolan i encerclà la Pica del Temps. Els Dúnedain foren derrotats i Àrveleg caigué mort. La Torre d’Àmon Sûl fou cremada i arrasada (per bé que el palantir fou salvat i se l’endugueren a la retirada a Fórnost), Rhudaur va ser ocupat per Homes dolents súbdits d’Àngmar, i els Dúnedain que quedaven foren morts o fugiren a l’oest. Càrdolan fou assolada. Àraphor, fill d’Àrveleg, encara no era gran del tot, però era coratjós, i amb l’ajut de Círdam va repel·lir l’enemic de Fórnost i dels Turons del Nord. Un romanent dels fidels entre els Dúnedain de Càrdolan també resistí a Tyrn Gorthad (el Tossal dels Túmuls) i es refugiaren al bosc del darrere.

Diuen que Àngmar fou sotmesa durant un temps pels Elfs que venien de Lindon, i pels de Rivendell, perquè N’Élrond hi envià ajuda per sobre les Muntanyes des de Lórien. Fou en aquest temps que els Cepats que havien viscut a Angle (entre el Brollgrís i l’Aiguabram) fugiren cap a l’oest i al sud, a causa de les guerres i el temor d’Àngmar, i perquè la terra i el clima d’Èriador, especialment a l’est, havia empitjorat i ara era inhòspit. Alguns tornaren a les Terres Salvatges, s’instal·laren als marges dels Camps Llirials i esdevingueren un poble riberenc de pescadors.

En els temps d’Àrgeleb II, arribà la plaga del sud-est a Èriador, i morí la major part del poble de Càrdolan, especialment a Minhíriath. Els hòbbits i tots els altres pobles sofriren molt, però la plaga s’anà reduint camí del nord, i les parts septentrionals d’Arthedain en quedaren poc afectades. Fou en aquest temps que s’esdevingué la fi dels Dúnedain de Càrdolan, i els esperits malvats d’Àngmar i Rhudaur entraren als túmuls abandonats i s’hi instal·laren.

«Diuen que els túmuls de Tyrn Gorthad, com s’anomenava en altres temps el Tossal dels Túmuls, són molt antics, i que els avantpassats dels Edain en construïren molts en els temps del vell món de la Primera Edat, abans de creuar les Muntanyes Blaves cap a Belériand, dels quals Lindon és tot el que roman. Per això aquells turons foren reverenciats pels Dúnedain després del seu retorn; i hi enterraren molts dels seus senyors i reis. [N’hi ha que diuen que el túmul on fou empresonat el Portador de l’Anell havia estat la tomba del darrer príncep de Càrdolan, que caigué a la guerra del 1409.]»

«El 1974 el poder d’Àngmar tornà a prendre força, i el Rei Bruixot baixà sobre Arthedain abans d’acabar l’hivern. Capturà Fórnost i expulsà els Dúnedain que quedaven més enllà del Lhün; entre ells hi havia els fills del rei. Però el rei Àrvedui va resistir fins al final als Turons del Nord, i després fugí nord enllà amb alguns membres de la seva guàrdia; i pogueren escapar gràcies a la lleugeresa dels seus cavalls.

»Durant un temps Àrvedui s’ocultà en els túnels de les antigues mines dels nans vora l’extrem llunyà de les Muntanyes, però finalment la fam el portà a demanar ajuda als Lossoth, els Homes de Neu de Forochel.[6] En trobà alguns en un campament a la vora del mar; però no ajudaren el rei de bon grat, perquè no tenia res per oferir-los, tret d’unes quantes joies que ells consideraven mancades de valor; i tenien por del Rei Bruixot, que (deien) podia provocar gel o desglaç a voluntat. Però en part per compassió pel rei i els seus homes desnerits, i en part per temor de les seves armes, els oferiren una mica de menjar i els construïren cabanes de neu. Allí Àrvedui es veié obligat a esperar amb confiança l’ajut del sud, perquè els seus cavalls havien mort.

»Quan Círdam s’assabentà per boca d’Àranarth, fill d’Àrvedui, de la fugida del rei cap al nord, envià tot d’una un vaixell a Forochel per anar a cercar-lo. El vaixell hi arribà finalment molts dies després, a causa dels vents contraris, i els mariners veieren de lluny una petita foguera de branquillons que els homes perduts havien aconseguit mantenir encesa. Però aquell any l’hivern trigà molt a suavitzar-se i, tot i ser el mes de març, el gel tot just començava a desfer-se, i el vaixell romania lluny de la costa.

»Quan els Homes de Neu veieren el vaixell se’l miraren amb sorpresa i temor, perquè no recordaven haver vist mai un vaixell com aquell al mar; però com que havien esdevingut més amistosos, portaren al rei i als supervivents de la seva companyia a través del gel en els seus trineus tan lluny com pogueren. D’aquesta manera pogué anar-los a recollir un bot del vaixell.

»Però els Homes de Neu estaven inquiets, perquè deien que ensumaven el perill al vent. I el cap dels Lossoth digué a Àrvedui: “No embarqueu en aquest monstre del mar! Si en tenen, deixeu que els mariners ens portin menjar i altres coses que ens calen i quedeu-vos aquí fins que el Rei Bruixot torni a casa. Perquè a l’estiu el seu poder minva, però ara el seu alè és mortal, i llarg el seu braç fred”.

»Però Àrvedui no seguí el seu consell. Li donà les gràcies i, en partir, li oferí el seu anell tot dient: “Això té un valor que supera la teva comprensió. Només per l’antigor. No té cap poder, tret de l’estima en què el tenen aquells que estimen la meva casa. No t’ajudarà, però si mai en tens necessitat, la meva gent te’n pagarà un bon rescat per tot allò que desitgis”.[7]

»Tanmateix, el consell dels Lossoth, fos per atzar o per previsió, era encertat; perquè encara el vaixell no havia arribat a alta mar quan es desfermà una tempesta de vent que portava una neu encegadora del Nord; i de tornada arrossegà el vaixell i el deixà colgat de neu. Ni tan sols els mariners de Círdam no pogueren fer-hi res, i a la nit el gel esquerdà el casc, i el vaixell s’enfonsà. Així morí el Darrer Rei Àrvedui, i amb ell quedaren sepultats al mar els palantiri.[8] Van trigar molt temps a arribar noves als Homes de Neu d’aquest naufragi de Forochel».

El poble de La Comarca sobrevisqué, per bé que la guerra els arribà i la majoria fugiren a amagar-se. Enviaren en ajut del rei uns quants arquers que no tornaren mai; i uns altres anaren a la batalla en què Àngmar fou vençut (de la qual es parla més als annals del Sud). A continuació, en la pau que seguí, el poble de La Comarca es governà ell mateix i prosperà. Escolliren un Thain perquè ocupés el lloc del Rei, i vivien satisfets, tot i que durant molt temps molts encara esperaven el retorn del Rei. Però finalment perderen l’esperança, i només la conservaren en la dita Quan torni el Rei, que deien per referir-se a un bé que no es podia assolir, o a un mal que no podia esmenar-se. El primer Thain de La Comarca fou un tal Bucca de l’Aiguamoix, de qui els Bocvells deien que eren descendents. Esdevingué Thain el 379 del nostre calendari (1979).

Després d’Àrvedui va acabar el Reialme del Nord, perquè els Dúnedain eren pocs i tots els pobles d’Èriador disminuïen. Tanmateix, el llinatge dels reis fou continuat pels Capitans dels Dúnedain, dels quals Àranarth, fill d’Àrvedui, fou el primer. El seu fill Àrahael fou criat a Rivendell, com tots els fills dels capitans després d’ell; i també allí es conservaren les relíquies de la seva casa: l’anell de Bàrahir, els fragments del Nàrsil, l’estel d’Eléndil i el ceptre d’Annúminas.[9]

«Quan el regne acabà, els Dúnedain passaren a les ombres i esdevingueren un poble secret i nòmada, i els seus actes i obres a penes si es cantaren o registraren. Poc se’n recorda, d’ells, d’ençà que N’Élrond partí. Per bé que, abans i tot d’acabar la Pau Vigilant, unes criatures malvades tornaren a atacar Èriador o a envair-la en secret, la major part dels Capitans visqueren llargues vides. Diuen que Àragorn I fou mort pels llops, que sempre continuaren essent un perill a Èriador, i encara no ho han deixat de ser. En els dies d’Àrahad I, els Orcs, que, com es va saber després, feia molt temps que ocupaven secretament fortaleses a les Muntanyes Boiroses per tal de bloquejar tots els passos cap a Èriador, sortiren sobtadament a la llum. El 2509, Celebrían, esposa de N’Élrond, es dirigia cap a Lórien quan li sortiren al pas al Corn Roig i, escampada l’escorta per l’atac sobtat dels Orcs, l’encalçaren i se l’endugueren. Èl·ladan i Èlrohir hi anaren al darrere i la rescataren, però no pogueren impedir que la turmentessin i li infligissin una ferida enverinada. La portaren de retorn a Ímladris i, encara que N’Élrond li guarí el cos, perdé tota l’alegria a la Terra Mitjana i l’any següent es dirigí a les Rades i creuà la Mar. I més tard, en els dies d’Àrassuil, els Orcs, que tornaven a multiplicar-se a les Muntanyes Boiroses, començaren a assolar les terres, i els Dúnedain i els fills de N’Élrond lluitaren amb ells. Fou en aquest temps quan una gran host s’endinsà tant cap a l’oest que arribà a La Comarca, d’on fou expulsada per Brandobràs Tuc».

Hi hagueren quinze Capitans abans que nasqués el setzè i darrer, Àragorn II, que esdevingué novament Rei de Góndor i d’Àrnor. «Nostre Rei, li diem; i quan ve al nord, a la seva casa restaurada d’Annúminas i s’està un temps a la vora del llac Evendim, tothom a La Comarca se n’alegra. Però no entra mai en aquesta terra i se sotmet a la llei que ha promulgat ell mateix que impedeix que ningú de la Gent Grossa en traspassi les fronteres. Tanmateix, tot sovint cavalca amb bones gents fins al Gran Pont, i allí dóna la benvinguda als seus amics i a tots aquells que el volen veure; i alguns se’n van amb ell i s’estan a casa seva tot el temps que volen. En Thain Peregrín hi ha estat molts cops; com també el Senyor Samseny, el batlle. La seva filla Élanor la Bella és una de les donzelles de la Reina Estel Vespral».

Era motiu d’orgull i meravella del llinatge del nord que, malgrat haver perdut el poder i haver minvat en nombre, durant moltes generacions no s’hagués interromput la successió de pare a fill. A més a més, tot i que la llargada de vida dels Dúnedain es va anar reduint a la Terra Mitjana, després de la fi dels reis el minvament era encara més ràpid a Góndor; i molts dels Capitans del Nord vivien encara el doble d’anys que els homes, i molt més temps que els més vells de nosaltres. L’Àragorn visqué certament fins als dos-cents deu anys, més temps que ningú del seu llinatge des del rei Àrvegil, però amb Àragorn Eléssar es renovà la dignitat dels reis de l’antigor.





(iv)

GÓNDOR I ELS HEREUS D’ANÀRION


Hi hagué trenta-dos reis a Góndor després d’Anàrion, que fou mort davant de Bàrad-dûr. Per bé que la guerra no cessà mai a les seves fronteres, durant més de mil anys els Dúnedain del Sud augmentaren la seva riquesa i poder per mar i terra, fins al regne d’Atanatar II, que fou anomenat Alcarin el Gloriós. Tanmateix, ja començaven a aparèixer senyals de decadència; perquè els homes alts del sud es casaren tard, i tingueren pocs fills. El primer rei sense fills fou Fàlastur, i el segon Narmacil I, fill d’Atanatar Alcarin.

Fou Ostòher, el setè rei, qui reconstruí Minas Ànor, on els reis posteriors preferiren passar l’estiu en comptes d’anar a Osguíliath. En els seus temps, Góndor fou atacat primer per homes salvatges que venien de l’Est. Però Tàrostar, el seu fill, els derrotà i els féu fora, i adoptà el nom de Rómendacil, ‘Vençedor de l’Est’. Tanmateix, fou mort més tard en batalla per les noves hordes d’Orientalencs. Turàmbar, el seu fill, el venjà i guanyà molt territori cap a l’est.

Amb Tàrannon, el dotzè rei, començà la dinastia dels Reis dels Vaixells, que construïren naus i estengueren el domini de Góndor al llarg de les costes a l’est i al sud de les Boques de l’Ànduin. Per commemorar les seves victòries com a Capità de les Hosts, Tàrannon es va coronar amb el nom de Fàlastur, ‘Senyor de les Costes’.

Eàrnil I, el seu nebot, que el succeí, reparà l’antic port de Pelàrgir i construí una gran flota. Posà setge per mar i per terra a Úmbar, i se n’apoderà, i esdevingué un gran port i fortalesa del poder de Góndor.[10] Però Eàrnil no sobrevisqué gaire temps al seu triomf. Es perdé amb molts vaixells i homes en una gran tempesta a la vora d’Úmbar. Ciryandil, el seu fill, continuà la construcció de vaixells; però els Homes de Harad, dirigits pels senyors que havien estat expulsats d’Úmbar, atacaren amb grans forces aquella fortalesa i Ciryandil caigué en batalla a Haradwaith.

Durant molts anys Úmbar fou sotmès a setge, però no pogueren apoderar-se’n a causa del poder marítim de Góndor. Ciryaher, fill de Ciryandil, esperà el seu moment i, quan finalment va haver reunit prou força, baixà del nord per mar i per terra i, creuant el riu Harnen, els seus exèrcits derrotaren completament els homes de Harad, i els seus reis foren obligats a reconèixer el domini de Góndor (1050). Ciryaher adoptà llavors el nom de Hyarmendàcil, ‘Vencedor del Sud’.

Cap enemic gosà desafiar el poder de Hyarmendàcil durant la resta del seu llarg regnat. Fou rei durant cent trenta-quatre anys, el regnat més llarg, tret d’un, de tota la línia d’Anàrion. En els seus dies, Góndor assolí el cim del seu poder. El reialme s’estenia pel nord fins a Celèbrant i els marges australs del Bosc Llobregós; per l’oest fins al Curs-gris; per l’est fins a la terra interior de la Mar de Rhûn; pel sud fins al Riu Harnen i, d’allà, al llarg de la costa, fins a la península i port d’Úmbar. Els Homes de les Valls de l’Ànduin reconegueren la seva autoritat, els reis de Harad rendiren homenatge a Góndor, i els seus fills visqueren com a hostes a la cort del seu Rei. Mórdor era una terra desolada, però vigilada per grans fortaleses que guardaven els seus accessos.

Així acabà la dinastia dels Reis dels Vaixells. Atanatar Alcarin, fill de Hyarmendàcil, visqué en gran esplendor, de tal manera que els homes deien: «A Góndor les pedres precioses són còdols amb què els nens juguen». Però Atanatar era amant de la tranquil·litat i no féu res per mantenir el poder que havia heretat, i els seus dos fills eren de tarannà similar. El declivi de Góndor començà abans que ell morís, i sens dubte fou observat pels seus enemics. Es negligí la vigilància sobre Mórdor. Tot i així, no fou fins als dies de Vàlacar que caigué el primer gran mal sobre Góndor: la guerra civil de la Lluita entre Germans, en la qual es causaren grans pèrdues i ruïnes que mai no foren del tot reparades.

Mínalcar, fill de Calmacil, era un home de gran vigor i, el 1240, Narmacil, per lliurar-se de tota preocupació, el nomenà Regent del reialme. Des d’aquells dies governà Góndor en nom dels reis fins que succeí el seu pare. L’inquietaven per damunt de tot els Homes del Nord.

Havien crescut molt en els temps de pau procurats pel poder de Góndor. Els reis els mostraven gran favor pel seu parentiu proper amb els Homes menors dels Dúnedain (que descendien en gran part dels pobles d’on venien els Edain de l’antigor); i els donaren amples terres més enllà de l’Ànduin, al sud del Gran Bosc Verd, per tenir una millor defensa contra els homes de l’Est. Perquè en el passat els atacs dels Orientalencs havien arribat principalment per la plana entre la Mar Interior i les Muntanyes Cendroses.

En els dies de Narmacil I tornaren a començar els atacs, per bé que de primer amb poca força; però el regent s’assabentà que els homes del Nord no sempre eren fidels a Góndor i que, bé per avarícia del botí o bé per promoure l’enemistat entre els seus prínceps, alguns uniren forces amb els Orientalencs. Així doncs, el 1248 Mínalcar envià una gran força i, entre Rhovànion i la Mar Continental, derrotà un gran exèrcit d’Orientalencs i destruí tots els seus camps i assentaments a l’est de la Mar. A continuació va adoptar el nom de Rómendacil.

Al seu retorn, Rómendacil fortificà la riba oest de l’Ànduin fins a la confluència amb el Limclar, i prohibí el pas a tots els forasters riu avall més enllà d’Emyn Muil. Fou ell qui construí els pilars de l’Àrgonath a l’entrada de Nen Hithoel. Però com que necessitava homes, i desitjava enfortir el lligam entre Góndor i els Homes del Nord, n’allistà molts al seu servei i els donà un alt rang en els seus exèrcits.

Rómendacil donà mostres de favor especial a Vidugàvia, que l’havia ajudat a la guerra. Adoptà el nom de Rei de Rhovànion, i fou sens dubte el més poderós dels prínceps del Nord, tot i que el seu reialme s’estenia entre el Bosc Verd i el riu Cèlduin[11] El 1250, Rómendacil envià el seu fill Vàlacar com a ambaixador a viure amb Vidugàvia perquè es familiaritzés amb la llengua, els costums i la política dels Homes del Nord. Però Vàlacar excedí en gran manera els designis del seu pare. Arribà a estimar les terres i la gent del Nord i es casà amb Vidumavi, filla de Vidugàvia. Passaren uns quants anys abans no va tornar a la seva terra. Arran d’aquest casament es desfermà més tard la Lluita entre Germans.

«Perquè els alts homes de Góndor ja miraven amb desconfiança els Homes del Nord que hi havia entre ells; i era cosa insòlita per ells que l’hereu de la corona, o qualsevol fill del rei, es casés amb algú d’una raça inferior i estrangera. Ja hi havia rebel·lió a les províncies del sud quan el rei Vàlacar envellí. La seva reina havia estat una dama bella i noble, però de curta vida en relació amb el destí dels Homes menors, i els Dúnedain temien que els seus descendents se li assemblessin i perdessin la majestat dels Reis dels Homes. Tampoc no estaven disposats a acceptar com a senyor el seu fill, el qual, tot i anomenar-se Èldacar, havia nascut en un país estrany i en la joventut duia el nom de Vinitharya, un nom del poble de la seva mare.

»Així doncs, quan Èldacar succeí el seu pare esclatà la guerra a Góndor. Però Èldacar no estava disposat a perdre la seva herència. Al llinatge de Góndor afegí l’esperit intrèpid dels Homes del Nord. Era bell i valent, i no mostrava cap senyal d’envellir amb més rapidesa que el seu pare. Quan els confederats enviats pels descendents del rei s’alçaren contra ell, se’ls oposà fins al límit de les seves forces. Finalment fou assetjat a Osguíliath, i resistí molt de temps, fins que la fam i les forces superiors dels rebels el feren fora i incendiaren la ciutat. Durant els incendis i el setge fou destruïda la Volta d’Osguíliath, i el palantir es perdé a les aigües.

»Però Èldacar escapà dels seus enemics i es dirigí cap al Nord en cerca dels seus parents de Rhovànion. Molts s’hi van unir, tant homes del nord al servei de Góndor com Dúnedain de les parts septentrionals del regne. Perquè molts dels darrers li havien agafat estima, i molts altres havien acabat odiant el seu usurpador, Castamir, nét de Calimèhtar, germà petit de Rómendacil II. No solament era un dels més propers a la corona per sang, sinó que tenia el més gran seguici de tots els rebels; perquè era el Capità dels Vaixells, i comptava amb el suport dels pobles de les costes i de les grans rades de Pelàrgir i Úmbar.

»No feia gaire que Castamir ocupava el tron quan va donar mostres de la seva supèrbia i manca de generositat. Era un home cruel, com havia demostrat a la presa d’Osguíliath. Va ordenar la mort d’Ornéndil, fill d’Èldacar, al qual havia capturat; i la matança i destrucció que es féu a la ciutat seguint les seves ordres excedí en molt les necessitats de la guerra. Això fou recordat a Minas Ànor i a Ithílien; i l’amor per Castamir en aquelles terres es reduí encara més quan es féu evident que no li importava la terra i que només pensava en les flotes, i que tenia el propòsit de traslladar el tron del rei a Pelàrgir.

»Feia doncs només deu anys que era rei quan Èldacar, veient arribat el seu moment, s’hi dirigí amb un gran exèrcit del nord, al qual s’uní molta gent de Calenàrdhon i Anórien i Ithílien. Hi hagué una gran batalla a Lebennin, als Guals de l’Èrui, en la qual es vessà molta de la millor sang de Góndor. Èldacar matà personalment Castamir en combat, i així venjà Ornéndil; però els fills de Castamir escaparen i, amb altres parents seus i molta gent de les flotes, resistiren durant molt temps a Pelàrgir.

»Quan hagueren reunit totes les forces que pogueren (perquè Èldacar no tenia vaixells per atacar-los per mar), salparen de Pelàrgir i s’establiren a Úmbar. Allí alçaren un refugi per a tots els enemics del rei, i un domini independent de la seva corona. Úmbar continuà en guerra amb Góndor durant el curs de moltes vides d’homes, una amenaça a les terres costaneres i a tot el trànsit per mar. No tornà a ser sotmès mai del tot fins als dies d’Eléssar; i la regió del Sud de Góndor esdevingué una terra disputada entre els corsaris i els reis».

«La pèrdua d’Úmbar fou molt penosa per a Góndor, no solament perquè el reialme quedava reduït al sud i s’afeblia el seu domini sobre els Homes de Harad, sinó també perquè era allà on Ar-Pharazôn el Daurat, darrer rei de Númenor, havia desembarcat i humiliat el poder d’en Sàuron. Encara que se n’havien derivat grans mals, fins i tot els seguidors d’Eléndil recordaven amb orgull l’arribada del gran exèrcit d’Ar-Pharazôn de les profunditats de la Mar, i al turó més alt de la terra del promontori que dominava el Port havien alçat un gran pilar blanc com a monument. Estava coronat amb un globus de cristall que rebia els raigs del Sol i de la Lluna i resplendia com un estel que en dies clars es podia veure fins i tot a les costes de Góndor o a les llunyanies de la mar de l’oest. Allí s’alçà fins que, després del segon alçament d’en Sàuron, que estava a punt de produir-se, Úmbar caigué sota el domini dels seus servidors i el monument en record de la seva humiliació fou ensorrat».

Després del retorn d’Èldacar, la sang de la casa reial i d’altres cases dels Dúnedain es barrejà encara més amb la d’Homes menors. Perquè molts dels més grans havien caigut a la Lluita entre Germans, mentre Èldacar tractava amb favor els Homes del Nord, amb l’ajut dels quals havia recuperat la corona, i el poble de Góndor creixia amb grans quantitats de gent que venia de Rhovànion.

Al començament aquesta barreja no accelerà la caiguda dels Dúnedain, com s’havia temut; però el declivi continuava el seu curs a poc a poc, com abans. Perquè era indubtable que venia per damunt de tot de la pròpia Terra Mitjana, i de la lenta retirada dels béns dels Númenóreans després de la caiguda de la Terra de l’Estel. Èldacar visqué fins als dos-cents trenta-cinc anys, i fou rei durant cinquanta-vuit anys, dels quals en passà deu a l’exili.

El segon i gran mal caigué sobre Góndor durant el regnat de Tèlemnar, el vint-i-sisè rei, el pare del qual, Minàrdil, fill d’Èldacar, fou mort a Pelàrgir pels corsaris d’Úmbar. (Estaven dirigits per Angamaitë i Sangahyando, els besnéts de Castamir.) Poc després arribà una plaga mortal amb els vents foscos de l’Est. El Rei i els seus fills moriren, i una gran part del poble de Góndor, especialment els que vivien a Osguíliath. Llavors, per esgotament i manca d’homes, cessà la vigilància a les fronteres de Mórdor i les fortaleses que protegien els passos quedaren desertes.

Més endavant s’adonaren que tot això s’esdevenia a mesura que s’aprofundia l’ombra al Gran Bosc Verd, i reaparegueren moltes criatures malvades, senyal del despertar d’en Sàuron. És cert que els enemics de Góndor també patiren, altrament la seva feblesa els hauria aclaparat; però en Sàuron podia esperar, i pot ser molt bé que el seu major desig fos l’obertura de Mórdor.

Quan el rei Tèlemnar morí, els Arbres Blancs de Minas Ànor també es marciren i moriren. Però Tàrondor, el seu nebot, que el succeí, en replantà un plançó a la ciutadella. Fou ell qui traslladà permanentment la casa del Rei a Minas Ànor, perquè Osguíliath havia quedat pràcticament deserta i començava a estar en ruïnes. Pocs d’aquells que havien fugit de la plaga cap a Ithílien o cap a les valls de l’oest desitjaven tornar-hi.

Tàrondor, que accedí jove al tron, fou de tots els Reis de Góndor el que regnà més temps; però no pogué aconseguir gaire més que la reordenació de l’interior del seu regne i la lenta recuperació de la seva força. Tanmateix, Telumèhtar, el seu fill, recordant la mort de Minàrdil i preocupat per la insolència dels corsaris, que assolaven les seves costes fins a l’Anfalas, reuní les forces i el 1810 prengué Úmbar per assalt. En aquella guerra moriren els darrers descendents de Castamir, i Úmbar passà durant un temps a mans dels reis. Telumèhtar afegí el títol d’Umbardàcil al seu nom. Però el tornà a perdre en els nous mals que ben aviat caigueren sobre Góndor, i passà a mans dels Homes de Harad.

El tercer mal fou la invasió dels Aurigues, que minaren les forces minvants de Góndor en guerres que duraren gairebé cent anys. Els Aurigues eren un poble, o una confederació de pobles, que venien de l’Est; però eren més forts i ben armats que cap dels que havien aparegut abans. Viatjaven en grans carros i els seus capitans lluitaven amb carros de foc. Esperonats, com es veié després, pels emissaris d’en Sàuron, feren un atac sobtat a Góndor, i el rei Narmacil II morí en batalla contra ells més enllà de l’Ànduin el 1856. El poble de l’est i el sud de Rhovànion fou esclavitzat; i les fronteres de Góndor es retiraren des de llavors a l’Ànduin i Emyn Muil. [Es creu que en aquell temps tornaren a entrar a Mórdor els Espectres de l’Anell.]

Calimèhtar, fill de Narmacil II, ajudat per una revolta a Rhovànion, venjà el seu pare amb una gran victòria sobre els Orientalencs a Dàgorlad el 1899 i, durant un temps, desaparegué el perill. Fou en el regnat d’Àraphant al Nord i d’Ondòher, fill de Calimèhtar, al Sud quan els dos regnes tornaren a unir-se després d’un llarg silenci i allunyament. Perquè per fi s’adonaren que un poder i voluntat únics dirigia l’atac contra els supervivents de Númenor des de molts quarters. Fou en aquest temps que Àrvedui, hereu d’Àraphant, es casà amb Fíriel, filla d’Ondòher (194o). Però cap regnat no pogué enviar ajut a l’altre; perquè Àngmar renovà el seu atac sobre Arthedain al mateix temps que reapareixien amb gran força els Aurigues.

Molts dels Aurigues passaren al sud de Mórdor i feren una aliança amb els homes de Khand i del Harad Proper; i en aquest gran atac des del nord i el sud, Góndor va estar a frec de la destrucció. El 1944, el rei Ondòher i els seus dos fills, Àrtamir i Fàramir, caigueren en batalla al nord de Mórannon, i l’enemic entrà a Ithílien. Però Eàrnil, Capità de l’Exèrcit del Sud, aconseguí una gran victòria al sud d’Ithílien i destruí l’exèrcit de Harad que havia creuat el Riu Poros. Apressant-se cap al nord, reuní amb ell tot el que va poder de l’Exèrcit del Nord i es dirigí contra el campament principal dels Aurigues, mentre ells estaven de festa i celebració creient que Góndor estava vençut i que l’únic que havien de fer era endur-se el botí. Eàrnil atacà el campament i calà foc als carros, i l’enemic sortí d’Ithílien en desbandada. Una gran part dels que fugiren davant d’ell moriren als Aiguamolls Morts.

«A la mort d’Ondòher i els seus fills, Àrvedui, del Regne del Nord, reclamà la corona de Góndor com a descendent directe d’Ísildur i com a marit de Fíriel, l’única filla supervivent d’Ondòher. La reclamació fou rebutjada. En això, Pelèndur, el Senescal del Rei Ondòher, hi va tenir un paper principal.

»El Consell de Góndor respongué: “La corona i reialesa de Góndor pertany exclusivament als hereus de Menèldil, fill d’Anàrion, al qual Ísildur cedí el seu regne. A Góndor només es concedeix aquesta herència a través dels fills; i no tenim notícia que la llei sigui diferent a Àrnor”.

»A això respongué Àrvedui: “Eléndil tenia dos fills, dels quals Ísildur era el gran i l’hereu del seu pare. Hem sabut que el nom d’Eléndil roman fins al dia d’avui al capdavant de la dinastia dels Reis de Góndor, donat que se l’ha reconegut com a rei suprem de totes les terres dels Dúnedain. Mentre Eléndil vivia, el govern conjunt al Sud fou encarregat als seus fills; però Eléndil morí, Ísildur partí a fer-se càrrec del tron del seu pare i de manera semblant encarregà el govern del Sud al fill del seu germà. No renuncià a la reialesa de Góndor, ni pretenia que el reialme d’Eléndil quedés dividit per sempre. A més a més, al Númenor dels temps antics el ceptre passava al fill més gran del rei, fos home o dona. És cert que aquesta llei no ha estat observada a les terres de l’exili, sempre pertorbades per la guerra; però aquesta era la llei del nostre poble, a la qual ens referim ara, tenint en compte que els fills d’Ondòher moriren sense descendència”.[12]

»A això Góndor no respongué res. La corona fou reclamada per Eàrnil, el capità vencedor; i li fou concedida amb l’aprovació de tots els Dúnedain de Góndor perquè era de la casa reial. Era fill de Síriondil, fill de Calimnàcil, fill d’Arciryas, germà de Narmacil II. Àrvedui no insistí en la seva reclamació; perquè no tenia poder ni voluntat per oposar-se a l’elecció dels Dúnedain de Góndor; tanmateix, els seus descendents no oblidaren la reclamació ni tan sols quan el seu regne ja no existia. Perquè s’acostava el moment en què el Regne del Nord arribaria a la seva fi.

»Àrvedui fou certament el darrer rei, com ho indica el seu nom. Es diu que fou Màlbeth el Profeta qui li donà aquest nom en néixer, i digué al seu pare: “Li diràs Àrvedui, perquè serà el darrer d’Arthedain. Per bé que els Dúnedain podran escollir i, si fan l’elecció que sembla menys esperançadora, el teu fill canviarà de nom i esdevindrà rei d’un gran regne. Altrament, passaran molts dolors i moltes vides abans que els Dúnedain s’aixequin i tornin a estar units”.

»A Góndor només un rei va succeir Eàrnil. És possible que si la corona i el ceptre haguessin restat units, s’hauria mantingut el regnat i s’haurien evitat molts mals; però Eàrnil era un home savi i gens arrogant, tot i que, com a la majoria d’homes a Góndor, el regne d’Arthedain, malgrat el llinatge de tots els seus senyors, li semblava ben poca cosa.

»Envià missatges a Àrvedui anunciant-li que havia rebut la corona de Góndor d’acord amb les lleis i necessitats del Regne del Sud, “però no oblido la reialesa d’Àrnor, ni nego el nostre parentiu, com tampoc desitjo que els regnes d’Eléndil quedin separats. T’enviaré ajuda quan la necessitis, en la mesura de les meves possibilitats”.

»Tanmateix, transcorregué molt temps abans que Eàrnil no se sentís prou segur per fer el que havia promès. El rei Àraphant continuava resistint els atacs d’Àngmar amb forces minvants, i el mateix féu Àrvedui quan el succeí; però finalment, a la tardor del 1973, arribaren noves a Góndor que Arthedain es trobava en un gran destret, i que el Rei Bruixot preparava un últim atac contra ell. Llavors Eàrnil envià tot d’una el seu fill Eärnur al nord amb la flota i l’exèrcit més nombrós que pogué reunir. Massa tard. Abans que Eärnur arribés als ports de Lindon, el Rei Bruixot havia conquerit Arthedain i Àrvedui havia mort.

»Però quan Eärnur arribà a les Rades Grises fou rebut amb gran joia i meravella tant pels Elfs com pels Homes. Era tan fons el calat i tan nombrosos els seus vaixells que a penes hi havia lloc als ports, tot i que ompliren també el Hàrlond i el Fórlond; i d’ells desembarcà un exèrcit poderós amb municions i provisions per a una guerra de grans reis. O això semblà al poble del Nord, tot i que era només una petita mostra de tot el poder de Góndor. En lloaren sobretot els cavalls, perquè molts d’ells venien de les valls de l’Ànduin, i els cavalcaven genets alts i bells, i orgullosos prínceps de Rhovànion.

»Llavors en Círdam convocà tots els que volguessin unir-s’hi, de Lindon o d’Àrnor i, quan tot fou llest, l’exèrcit creuà el Lhûn i enfilà cap al nord per desafiar el Rei Bruixot d’Àngmar. Vivia llavors, diuen, a Fórnost, que era ple de gent dolenta que havia usurpat la casa i el govern dels reis. Orgullós com era, no esperà l’arribada de l’enemic a la seva fortalesa sinó que sortí a trobar-los pensant que els arrossegaria, com havia fet abans amb altres, fins al fons del Lhûn.

»Però l’Exèrcit de l’Oest se li llançà al damunt als Turons d’Evendim, i hi hagué una gran batalla a la plana entre Nénuial i els Turons del Nord. Les forces d’Àngmar començaven ja a retirar-se cap a Fórnost quan arribà del nord el cos principal de la cavalleria que havia encerclat les muntanyes i els féu fugir en desbandada. Llavors el Rei Bruixot, amb tot el que va poder salvar de la desfeta, fugí cap al nord camí de la seva terra d’Àngmar. Abans de poder arribar al refugi de Carn Düm, l’encalçà la cavalleria de Góndor amb Eärnur cavalcant al capdavant. Al mateix temps, una força a les ordres del Senyor Elf Glorfíndel arribà de Rivendell. Tan completa fou la derrota d’Àngmar que no quedà cap home ni orc en aquell regne a l’oest de les Muntanyes.

»Però diuen que quan tot era perdut arribà de sobte el Rei Bruixot en persona, abillat de negre i amb màscara negra sobre un cavall negre. Una gran por envaí tots els qui el contemplaren; però escollí únicament el Capità de Góndor per abocar la plenitud del seu odi i, amb un crit terrible, llançà contra ell la cavalcadura. Eärnur s’hi hauria resistit, però el seu cavall no pogué aguantar l’envestida, féu mitja volta i se l’endugué abans que ell pogués dominar-lo.

»Llavors el Rei Bruixot esclafí a riure i ningú dels qui el sentiren oblidà mai l’horror d’aquella rialla. Però en Glorfíndel s’hi acostà amb el seu cavall blanc i, a mitja rialla, el Rei Bruixot féu mitja volta per fugir i endinsar-se a les ombres. Perquè havia caigut la nit sobre el camp de batalla, i el Rei Bruixot estava perdut, i ningú no veié on anava.

»Eärnur tornà, però en Glorfíndel, tot mirant el cel enfosquit, li digué: “No el seguiu! No tornarà mai a aquesta terra. Lluny és encara el seu destí, i no el farà caure la mà d’un home”. Molts recordaren aquestes paraules, però Eärnur estava empipat i volia venjar la seva vergonya.

»Així acabà el regne d’Àngmar; i així Eärnur, Capità de Góndor, es guanyà el gran odi del Rei Bruixot; però encara haurien de passar molts anys abans que això fos revelat».

Fou doncs en el regne del rei Eàrnil, com se sabé més tard, que el Rei Bruixot escapà del Nord i arribà a Mórdor, i allí reuní els altres Espectres de l’Anell, dels quals ell era el cap. Però no fou fins l’any 2000 que sortiren de Mórdor pel Pas de Cirith Úngol i muntaren setge a Minas Ithil. S’apoderaren de la ciutat el 2002, i capturaren el palantir de la torre. No en foren expulsats mentre durà la Tercera Edat, i Minas Ithil esdevingué un lloc temible i fou rebatejat com Minas Mórgul. Molts dels qui encara vivien a Ithílien en fugiren.

«Eärnur s’assemblava al seu pare pel que fa al valor, però no a la saviesa. Era fort de cos i d’humor encès; però no volia prendre esposa, perquè el seu únic plaer era la lluita i l’exercici de les armes. Era tanta la seva perícia que ningú a Góndor podia combatre amb ell en aquells esports d’armes que tant li plaïen; més semblava un campió que no pas un capità o rei, i retingué el vigor i l’habilitat fins a una edat molt més avançada del que era habitual».

Quan Eärnur rebé la corona el 2043, el rei de Minas Mórgul el desafià a combat únic retraient-li que no havia gosat enfrontar-s’hi a la batalla del Nord. En aquella ocasió Màrdil el Senescal va poder contenir l’ira del rei. Minas Ànor, que havia esdevingut la principal ciutat del regne des dels dies del rei Tèlemnar, i la residència dels reis, tenia ara el nom de Minas Tirith i era una ciutat sempre en guàrdia contra el mal de Mórgul.

Només feia set anys que Eärnur lluïa la corona quan el Senyor de Mórgul repetí el desafiament, tot dient al rei que al temor juvenil del seu cor se sumava ara la feblesa de l’edat. Llavors Màrdil ja no pogué contenir-lo, i Eärnur partí amb una petita escorta de cavallers cap a la porta de Minas Mórgul. No se sentí mai més res de tots els integrants de la cavalcada. Es creia a Góndor que l’enemic deslleial havia atrapat el rei i que havia mort en turment a Minas Mórgul; però, com que no hi hagué testimonis de la seva mort, Màrdil el Bon Senescal governà Góndor en nom seu durant molts anys.

Els descendents dels reis eren pocs. El seu nombre havia disminuït molt a la Lluita entre Germans; i, des de llavors, els reis eren molt gelosos i desconfiaven dels seus parents. Tot sovint, aquells sobre els quals queia alguna sospita fugien a Úmbar i s’unien als rebels, mentre altres havien renunciat al seu llinatge i havien pres esposes que no eren de sang númenóreana.

S’esdevingué doncs que no era possible trobar un aspirant a la corona de sang pura o que fos acceptat per tothom, i tots temien el record de la Lluita entre Germans, sabedors que si tornaven a sorgir dissensions d’aquella mena, Góndor cauria. Així doncs, anaren passant anys i el Senescal continuava governant Góndor, i la corona d’Eléndil era a la falda del Rei Eàrnil de les Cases dels Morts, allà on l’havia deixada Eärnur.





Els Senescals


La Casa dels Senescals s’anomenà la Casa d’Hurin, perquè eren descendents del Senescal del Rei Minàrdil (1621-1634), Hurin d’Emyn Arnen, un home dels Númenóreans. Després dels seus dies, els reis sempre escollien els senescals entre els seus descendents; i, després dels temps de Pelèndur, la Senescalia esdevingué hereditària com el regnat, de pare a fill o al parent més proper.

Cada nou Senescal, de fet, assumia el càrrec amb el jurament següent: «Prenc la vara i el càrrec en nom del rei, fins que ell torni». Però molt aviat aquestes paraules esdevingueren pur ritual, perquè els Senescals exercien tot el poder dels reis. Tanmateix, molts a Góndor creien encara que en temps a venir certament tornaria un rei; i alguns recordaven l’antiga dinastia del Nord, de la qual corria la brama que vivia encara a l’ombra. Però els Senescals Sobirans feien el cor fort davant d’aquests pensaments.

Val a dir que els Senescals no ocuparen mai el tron antic; i no duien corona ni empunyaven ceptre. Només tenien un bastó blanc com a insígnia del càrrec, i l’ensenya era blanca sense figures; mentre que l’ensenya reial era negra i sobre el fons exhibia un arbre blanc en flor sota set estels.

Després de Màrdil Voronwë, que segons els còmputs era el primer de la dinastia, hi hagué vint-i-quatre Senescals Sobirans de Góndor, fins als temps de Dénethor II, el vint-i-sisè i darrer. De primer van tenir tranquil·litat, perquè eren els temps de la Pau Vigilant, durant els quals en Sàuron es retirà davant el poder del Consell Blanc i els Espectres de l’Anell romangueren ocults a la vall de Mórgul. Però des dels temps de Dénethor I no hi tornà a haver mai pau i, fins i tot quan Góndor no es trobava en guerra oberta, les seves fronteres estaven sempre sota amenaça constant.

Durant els darrers anys de Dénethor I, aparegué per primer cop fora de Mórdor la raça d’uruks, orcs negres de molta força, i el 2475 van travessar Ithílien i s’apoderaren d’Osguíliath. Bóromir, fill de Dénethor (de qui més tard prengué el nom Bóromir dels Nou Caminants), els derrotà i recuperà Ithílien; però finalment Osguíliath quedà en ruïnes i s’ensorrà el gran pont de pedra. Cap poble no hi visqué després. Bóromir era un gran capità, i fins i tot el Rei Bruixot el temia. Era noble i de belles faccions, un home fort de cos i voluntat, però en aquella guerra rebé una ferida de Mórgul que li va escurçar els dies, i el cos se li encongí de dolor i morí dotze anys després que el seu pare.

Després d’ell començà el llarg regnat de Círion. Era un home vigilant i cautelós, però l’abast de Góndor s’havia reduït, i no podia fer gaire més que defensar-ne les fronteres, mentre els seus enemics (o el poder que els movia) preparaven atacs imprevisibles contra ell. Els corsaris hostilitzaven les seves costes, però era al nord on sotjava el perill principal. A les terres amples de Rhovànion, entre el Bosc Llobregós i el riu Corrent, hi vivia un poble ferotge, a l’ombra de Dol Guldur. Tot sovint feien incursions pel bosc, fins que la Vall de l’Ànduin al sud dels Camps Llirials quedà pràcticament deserta. El nombre d’aquests Balchoth augmentava constantment amb altres de la seva espècie que venien de l’est, mentre que el poble de Calenàrdhon s’anava reduint. Círion va tenir moltes dificultats per defensar la línia de l’Ànduin.

«En previsió de l’atac, Círion va demanar ajuda al nord, però ho va fer massa tard; perquè en aquell any (2510) els Balchoth, que havien construït moltes barques i bots a les ribes orientals de l’Ànduin, entraren en tromba al riu i n’arrasaren els defensors. Un exèrcit procedent del sud fou interceptat i desviat cap al nord a través del Limclar, i allà fou víctima d’un atac sobtat d’una horda d’orcs de les Muntanyes i empès cap a l’Ànduin. Llavors, perduda tota esperança, arribà l’ajut del Nord i se sentiren a Góndor per primer cop els corns dels ròhirrim. Éorl el Jove arribà amb la cavalleria i féu fora l’enemic, i perseguí els Balchoth a mort pels camps de Calenàrdhon. Círion concedí a Éorl aquella terra per viure-hi, i aquest li féu el Jurament d’Éorl, d’amistat sempre que el necessités o quan el cridessin els Senyors de Góndor».

En els dies d’en Beren, el dinovè Senescal, un perill encara més gran planà sobre Góndor. Tres grans flotes, preparades durant molt temps, arribaren d’Úmbar i Harad i atacaren les costes de Góndor amb una gran força; i l’enemic féu molts desembarcaments i arribà molt al nord, fins a les boques de l’Isen. Al mateix temps, els ròhirrim foren atacats des de l’oest i l’est, les seves terres assolades i ells expulsats a les valls de les Muntanyes Blanques. En aquell any (2758) començà el Llarg Hivern amb molt fred i grans neus del Nord i de l’Est, que durà gairebé cinc mesos. En Helm de Ròhan i els seus dos fills moriren en aquesta guerra; i hi hagué mort i misèria a Èriador i a Ròhan. Però a Góndor, al sud de les muntanyes, la situació era menys greu i, abans que arribés la primavera, en Bèregond, fill d’en Beren, havia vençut els invasors. Envià ajut tot d’una a Ròhan. Fou el més gran capità que havia sorgit a Góndor des de Bóromir; i, quan succeí al seu pare (2763), Góndor començà a recuperar les forces. Però Ròhan es recuperà lentament de les ferides rebudes. Fou per aquesta raó que en Beren donà la benvinguda a en Sàruman i li donà les claus d’Òrthanc; i des d’aquell any (2759), en Sàruman visqué a Ísengard.

Fou en els temps d’en Bèregond que es lliurà la Guerra de Nans i Orcs a les Muntanyes Boiroses (2793-2799), de la qual només arribaren rumors al sud, fins que els Orcs que fugien de Nanduhírion intentaren creuar Ròhan i establir-se a les Muntanyes Blanques. Hi hagué lluita durant molts anys a les valls abans que s’acabés el perill.

Quan morí Bélecthor II, el vint-i-unè Senescal, també morí l’Arbre Blanc a Minas Tirith; però el deixaren «fins que tornés el Rei», perquè no en van poder trobar cap plançó.

En els dies de Turin II, els enemics de Góndor començaren novament a moure’s; perquè el poder d’en Sàuron havia crescut i s’acostaven els dies del seu despertar. Tot el poble d’Ithílien, tret dels més agosarats, fugí cap a l’est més enllà de l’Ànduin, perquè la terra estava infestada d’Orcs de Mórdor. Fou Turin qui construí refugis secrets per als seus soldats a Ithílien, dels quals Hènneth Annûn fou el que romangué més temps protegit i vigilat. També tornaren a fortificar l’illa de Cair Andros[13] per defensar Anórien. Però el perill principal era al sud, on els Hàradrim havien ocupat el sud de Góndor, i hi hagué moltes lluites al llarg del Poros. Quan Ithílien fou envaït per grans forces, el rei Folcwine de Ròhan complí el Jurament d’Éorl i pagà el deute per l’ajuda prestada per en Bèregond enviant molts homes a Góndor. Amb el seu ajut, Turin aconseguí una victòria als guals del Poros; però els dos fills de Folcwine caigueren a la batalla. Els Genets els enterraren a la manera del seu poble, i els posaren tots dos sota el mateix túmul, perquè eren bessons. Durant molt temps es mantingué en peu, Haudh in Gwanur, enlairat a la riba del riu, i els enemics de Góndor temien passar-hi pel costat.

Turgon succeí Turin, però el que més es recorda del seu temps és que, dos anys abans de la seva mort, en Sàuron despertà de nou i es revelà obertament; i tornà a entrar a Mórdor, que feia temps que l’esperava. Llavors es tornà a alçar Bàrad-dûr, i el Mont del Fat s’encengué en flames i els últims pobladors d’Ithílien fugiren. Quan Turgon morí, en Sàruman ocupà Ísengard i la fortificà.

«Ecthèlion II, fill de Turgon, era home de gran saviesa. Amb el poder que li quedava, començà a enfortir el seu regne contra l’atac de Mórdor. Encoratjà tots els homes valuosos de prop o de lluny a entrar al seu servei i, a tots aquells que es mostraven dignes de confiança, els donà categoria i recompensa. En gran part del que féu comptà amb l’ajuda i el consell d’un gran capità que l’estimava per damunt de tot. Els homes de Thoròngil a Góndor li deien l’Àguila de l’Estel, perquè era ràpid i astut, i duia un estel d’argent sobre el mantell; però ningú no en sabia el veritable nom ni on havia nascut. Havia arribat a Ecthèlion des de Ròhan, on havia servit el Rei Théngel, però no era un dels ròhirrim. Era un gran líder d’homes, per terra o per mar, però partí cap a les ombres d’on venia abans que acabessin els dies d’Ecthèlion.

»Thoròngil tot sovint advertí Ecthèlion que la força dels rebels d’Úmbar era un gran perill per a Góndor, i una amenaça per als feus del sud que resultaria mortal si en Sàuron passava a la guerra oberta. Finalment aconseguí permís del Senescal i reuní una petita flota, i de nit arribà a Úmbar sense ser vist, i allí cremà una gran part dels vaixells dels corsaris. Ell en persona vencé el Capità del Port en batalla sobre els molls, i després retirà la seva flota amb poques pèrdues. Però quan tornaren a Pelàrgir, per a pena i meravella dels seus homes, no tornà a Minas Tirith, on l’esperaven grans honors.

»Envià un missatge de comiat a Ecthèlion tot dient-li: “Ara em criden altres tasques, senyor, i molt temps i perills passaran abans no torni a Góndor, si és el meu destí”. Encara que ningú no podia endevinar quines eren aquelles tasques, ni quines crides havia rebut, se sabia on havia anat. Perquè agafa una barca i creuà l’Ànduin, i allí s’acomiadà dels seus companys i continuà sol; i quan el veieren per darrer cop mirava cap a les Muntanyes de l’Ombra.

»Hi hagué molta aflicció a la Ciutat per la partida de Thoròngil, i tots els homes ho consideraven una gran pèrdua, tret d’en Dénethor, el fill d’Ecthèlion, home ja madur per a la Senescalia, a la qual accedí passats quatre anys de la mort del seu pare.

»Dénethor II era un home orgullós, alt, valent i més sobirà que cap dels homes que havien aparegut a Góndor durant moltes generacions d’homes; i també era savi i previsor, i coneixedor de la ciència. De fet, s’assemblava tant a Thoròngil com si en fos un parent proper, i malgrat tot sempre anà després del foraster en els cors dels homes i en l’estima del seu pare. En aquell temps, molts pensaven que Thoròngil havia marxat abans que el seu rival esdevingués senyor seu, tot i que Thoròngil no havia competit mai amb en Dénethor ni s’havia considerat mai res més que el servidor del seu pare. I només en un aspecte divergien els seus consells als del Senescal: Thoròngil havia advertit Ecthèlion tot sovint que no confiés en Sàruman el Blanc, d’Ísengard, i que ho fes en canvi en Gàndalf el Gris. Però hi havia poc amor entre en Dénethor i en Gàndalf; i després dels dies d’Ecthèlion no s’acollí tan bé el Peregrí Gris de Minas Tirith. Així doncs, més tard, quan tot s’aclarí, molts cregueren que en Dénethor, que era de pensament subtil i veia més lluny i més a fons que altres homes dels seus dies, havia descobert qui era en realitat aquell foraster Thoròngil, i sospitava que ell i en Mithràndir tenien plans de suplantar-lo.

»Quan en Dénethor esdevingué Senescal (2984), va resultar ser un senyor autoritari que ho dirigia tot amb les seves pròpies mans. Parlava poc. Escoltava els consells i després feia el que li semblava. Es casà tard (2976) i ho féu amb Finduilas, filla d’Àdrahil de Dol Amroth. Era una dama de gran bellesa i cor gentil, però encara no havien passat dotze anys quan va morir. En Dénethor l’estimava, a la seva manera, més fermament que a ningú altre, tret del més gran dels fills que ella li donà. Però els homes tenien la impressió que ella es marcia a la ciutat vigilada, com una flor de les valls marines plantada sobre una roca estèril. L’ombra de l’est l’omplia de terror, i sempre mirava cap al sud, envers la mar que enyorava.

»Després de la seva mort, en Dénethor esdevingué més pensarós i silenciós que abans, i seia tot sol a la seva torre immers en pensaments, preveient que l’atac de Mórdor arribaria en el seu temps. Després es cregué que, necessitat de coneixement, però orgullós com era i confiant en la seva pròpia força i voluntat, gosà mirar el palantir de la Torre Blanca. Cap dels Senescals havia gosat fer-ho, ni tan sols els reis Eàrnil i Eärnur després de la caiguda de Minas Ithil, quan el palantir d’Ísildur arribà a mans de l’Enemic; perquè la Pedra de Minas Tirith era el palantir d’Anàrion, el més acordat amb el que posseïa en Sàuron.

»D’aquesta manera en Dénethor assolí el gran coneixement de les coses que passaven al seu regne i lluny de les seves fronteres, cosa que feia meravellar els homes; però aquest coneixement li costà car, i la seva lluita amb la voluntat d’en Sàuron l’envellí abans d’hora. Així anà augmentant el poder d’en Dénethor alhora que creixia la seva desesperació, fins que només era capaç de veure en tots els actes d’aquell temps un combat únic amb el Senyor de la Torre Blanca i el Senyor de Bàrad-dûr, i desconfiava de tots els altres que oposaven resistència a en Sàuron, a no ser que el servissin només a ell.

»Així arribà l’època de la Guerra de l’Anell, i els fills d’en Dénethor es van fer adults. En Bóromir, cinc anys més gran, estimava el seu pare, era com ell de rostre i d’orgull, però poca cosa més. Era més aviat un home de la mena del rei Eärnur de l’antigor, que no es va casar i gaudia sobretot amb els jocs d’armes; intrèpid i fort, però poc donat a la ciència, tret de les històries d’antigues batalles. En Fàramir, el més jove, era com ell d’aspecte però diferent de pensament. Llegia els cors dels homes amb la mateixa astúcia que el seu pare, però el que llegia el movia més a la pietat que no pas al menyspreu. Era de maneres amables i amant de la ciència i de la música, i per això molts en aquells temps jutjaven que la seva valentia era inferior a la del seu germà. Però no era així, només que no cercava la glòria en el perill sense objectiu. Rebia complagut en Gàndalf sempre que anava a la ciutat, i aprenia el que podia de la seva saviesa; i en això, com en moltes altres coses, desplaïa el seu pare.

»Tanmateix hi havia gran amor entre els germans, i havien estat units des de la infància, quan en Bòromir era l’auxili i protecció d’en Fàramir. No havia sorgit cap mena de gelosia ni rivalitat entre ells des de llavors pel favor del seu pare o per la lloança dels homes. No semblava possible a en Fàramir que ningú a Góndor pogués competir amb en Bóromir, hereu de Dénethor, Capità de la Torre Blanca; i el mateix creia en Bóromir. Tanmateix, no resultà així quan es plantejà la prova. Però de tot el que visqueren tots tres a la Guerra de l’Anell se’n parla molt en una altra banda. I, després de la Guerra, acabaren els dies dels Senescals Sobirans; perquè tornà l’hereu d’Ísildur i Anàrion i es renovà el regnat; i l’estendard de la Torre Blanca tornà a onejar un cop més a la Torre d’Ecthèlion».





(v)

UN FRAGMENT DE LA HISTÒRIA D’ÀRAGORN I ARWEN


«Àrador era l’avi del Rei. El seu fill Àrathorn va demanar en matrimoni Guílraen la Bella, filla de Dírhael, el qual era descendent d’Àranarth. A aquest matrimoni s’oposava Dírhael; perquè Guílraen era jove i no havia assolit l’edat en què acostumaven a casar-se les dones dels Dúnedain.

»“A més a més”, deia, “l’Àrathorn és un home sever a la plenitud de l’edat, i serà capità abans del que solen ser-ho els homes; tanmateix, el cor em diu que tindrà una vida curta”.

»Però Ovorwen, la seva esposa, que també tenia el do de veure el futur, li respongué:

»“Raó de més per afanyar-se! Els dies s’enfosqueixen abans de la tempesta, i passaran grans coses. Si aquests dos es casen ara, pot néixer una esperança per al nostre poble; però, si ho ajornen, no arribarà en el curs d’aquesta era”.

»I s’esdevingué que quan Àrathorn i Guílraen feia només un any que s’havien casat, Àrador fou enxampat pels ogres de les muntanyes al nord de Rivendell, i el mataren; i Àrathorn esdevingué Capità dels Dúnedain. L’any següent, Guílraen li donà un fill, i li posaren de nom Àragorn. Però l’Àragorn només tenia dos anys quan Àrathorn se n’anà a lluitar contra els Orcs cavalcant amb els fills de N’Élrond, i el matà la fletxa d’un orc que li travessà l’ull; i així resultà certament de vida curta per a un de la seva raça, perquè no tenia sinó seixanta anys quan caigué.

»Llavors l’Àragorn, que ara era l’Hereu d’Ísildur, anà amb la seva mare a viure a la casa de N’Élrond; i N’Élrond ocupà el lloc del seu pare i l’arribà a estimar com si fos fill seu. Però li deien Estel, que és ‘Esperança’, i per ordre de N’Élrond el seu nom i llinatge veritables es mantingueren en secret; perquè els Savis sabien que l’enemic mirava de descobrir l’hereu d’Ísildur, si és que en quedava cap sobre la terra.

»Però quan l’Estel tenia només vint anys, s’esdevingué que tornava a Rivendell després de grans proeses en companyia dels fills de N’Élrond; i N’Élrond el mirà i se sentí complagut, perquè veié que era bell i noble i que havia assolit la maduresa abans d’hora, tot i que encara s’havia de fer més gran de cos i de ment. Aquell dia, doncs, N’Élrond s’hi dirigí pel seu nom veritable i li digué qui era i de qui era fill; i li lliurà les relíquies familiars de casa seva.

»“Aquí tens l’anell de Bàrahir”, li va dir, “símbol del nostre parentiu llunyà; i aquí tens també els fragments de Nàrsil. Amb ells faràs encara grans proeses; perquè presagio que tindràs una vida més llarga que la normal entre els homes, a no ser que et sobrevingui un mal i no passis la prova. Però la prova serà llarga i dura. El Ceptre d’Annúminas me’l quedo, perquè encara te l’has de guanyar”.

»L’endemà a l’hora de la posta l’Àragorn caminava tot sol pels boscos amb el cor ple de joia; i cantava, perquè se sentia ple d’esperança i el món era bell. I de cop i volta, mentre cantava, veié una donzella que caminava per una prada entre les tiges blanques dels bedolls; i s’aturà sorprès, pensant que s’havia extraviat dins un somni o que havia rebut el do dels trobadors èlfics, que poden fer aparèixer allò que canten davant dels ulls dels qui escolten.

»Perquè l’Àragorn havia estat cantant una part de la Troba de Lúthien i Beren al bosc de Nèldoreth. I heus ací que se li aparegué davant dels ulls Lúthien, que caminava a Rivendell, vestida amb un mantell d’argent i atzur, bella com el crepuscle a la Llar dels Elfs; un vent sobtat li feia voleiar els cabells negres i una cinta de gemmes com estrelles li envoltava el front.

»Durant un moment l’Àragorn la contemplà en silenci, però temorós que passés de llarg i no la tornés a veure més, la cridà: Tinúviel, Tinúviel! Tal com havia fet en Beren en els Dies de l’Antigor, feia molt temps.

»La donzella es girà i li digué amb un somriure:

»“Qui ets? I per què em crides amb aquest nom?”.

»I ell respongué:

»“Perquè creia que eres de debò Lúthien Tinúviel, de qui cantava una cançó. Si no ho ets, camines com ella”.

»“Molts m’ho han dit”, respongué ella amb gravetat. “Però el seu nom no és el meu. Tanmateix, podria ser que el meu destí no fos diferent del seu. Qui ets, però?”

»“Estel em deien”, va dir, “però sóc Àragorn, fill d’Àrathorn, Hereu d’Ísildur, Senyor dels Dúnedain”. Tanmateix, encara no havia acabat de dir-ho que va sentir que aquell alt llinatge, que tanta joia li havia fet sentir al cor, era de ben poc valor, i res comparat amb la dignitat i encant de la noia.

»Però ella rigué alegrement i li digué:

»“Llavors som parents llunyans. Perquè jo sóc Arwen, filla d’Élrond, i també em diuen Undómiel”.

»“Tot sovint s’ha vist”, digué l’Àragorn, “que en dies perillosos els homes oculten el seu tresor principal. Tanmateix, em meravellen N’Élrond i els seus germans; perquè encara que he viscut a casa seva des de petit, mai no he sentit parlar de tu. Com és que no ens hem vist mai? No t’haurà tingut tancada amb pany i clau, el teu pare?”.

»“No”, digué ella, i mirà cap a les Muntanyes que s’enlairaven a l’est. “He viscut un temps a la terra dels parents de la meva mare, a la llunyana Lothlórien. Fa poc que he tornat a visitar el meu pare. Fa molts anys que no he estat a Ímladris”.

»Llavors l’Àragorn es meravellà, perquè no semblava tenir més anys que ell, que encara no n’havia viscut més d’una vintena a la Terra Mitjana. Però Arwen el mirà als ulls i li digué:

»“No cal que et meravellis! Perquè els fills d’Élrond tenen la vida dels Èldar”.

»Llavors l’Àragorn s’avergonyí, perquè veié en els seus ulls la llum èlfica i la saviesa de molts dies; tanmateix, a partir d’aquell moment va estimar Arwen Undómiel, filla d’Élrond.

»En els dies que seguiren, l’Àragorn es tornà silenciós i la seva mare percebé que li havia succeït una cosa estranya; i ell finalment cedí a les seves preguntes i li explicà la seva trobada en el crepuscle dels arbres.

»“Fill meu”, li digué Guílraen, “és una alta aspiració fins i tot per al descendent de molts reis. Perquè aquesta dama és la més noble i bella que hi ha avui sobre la terra. I no s’escau que un mortal s’esposi amb la raça dels Elfs”.

»“Però nosaltres també pertanyem a aquesta raça”, digué l’Àragorn, “si la història que m’han explicat dels meus avantpassats és certa”.

»“Ho és”, digué Guílraen, “però això era fa molt temps i en una altra edat d’aquest món, abans que la nostra raça declinés. Per això em fa por; perquè sense la bona voluntat del Senyor Élrond, els Hereus d’Ísildur no trigaran gaire a extingir-se. I no crec que puguis comptar amb la benvolença de N’Élrond en aquest assumpte”.

»“Amargs seran doncs els meus dies, i hauré de caminar per la selvatjor”, digué l’Àragorn.

»“Aquest serà certament el teu destí”, digué Guílraen; però, encara que tenia en certa mesura el do d’endevinació del seu poble, no li digué res més del seu futur ni parlà amb ningú d’allò que li havia dit el seu fill.

»Però N’Élrond veia moltes coses i llegia molts cors. Un dia, doncs, abans de l’acabament de l’any, cridà l’Àragorn a la seva cambra i li digué:

»“Àragorn, fill d’Àrathorn, Senyor dels Dúnedain, escolta’m! T’espera un gran destí: alçar-te més amunt que tots els teus avantpassats des dels dies d’Eléndil, o caure a la foscor amb tot allò que queda de la teva raça. Tens molts anys de proves al davant. No tindràs esposa, ni et comprometràs amb cap dona, fins que arribi el teu moment i te n’hagis mostrat digne”.

»L’Àragorn, pertorbat, digué:

»“Pot ser que la meva mare us n’hagi parlat?”.

»“No, t’ho asseguro”, digué N’Élrond. “T’han delatat els teus ulls. Però no parlo només de la meva filla. De moment, no et comprometràs amb la filla de cap home. Tanmateix, pel que fa a Arwen la Bella, Senyora d’Ímladris i de Lórien, Estel Vespral del seu poble, és d’un llinatge més gran que el teu, i ha viscut tant de temps en el món que per a ella no ets més que un petit brot al costat d’un jove bedoll de molts estius. Ella és molt per damunt teu. I em penso que això deu ser el que ella pensa. Però encara que no fos així, i que el seu cor s’inclinés cap a tu, també m’entristiria a causa del destí que pesa sobre nosaltres”.

»“Quin és aquest destí?”, preguntà l’Àragorn.

»“Que mentre jo habiti aquí, ella viurà amb la joventut dels Èldar”, respongué N’Élrond, “i, quan m’arribi l’hora de partir, ella vindrà amb mi, si és el que escull”.

»“Ja veig que he posat els ulls en un tresor no menys preciós que el tresor de Thíngol, que en altres temps desitjà en Beren. Aquest és el meu destí”. Llavors, sobtadament, li vingué el do d’endevinació de la seva raça i digué: “Però, Senyor Élrond, els anys de la vostra vida al món estan arribant a la fi, i ben aviat els vostres fills hauran de fer l’elecció, separar-se de vós o de la Terra Mitjana”.

»“Certament”, digué N’Élrond. “Ben aviat, segons els nostres comptes, per bé que encara han de passar molts anys dels homes. Però no hi haurà elecció per a la meva estimada Arwen, a no ser que tu, Àragorn, fill d’Àrathorn, t’interposis entre nosaltres i ens condueixis a un dels dos, tu o jo, a una separació amarga més enllà de la fi del món. Tu encara no saps el que desitges de mi”. Sospirà i, al cap d’una estona, mirà el jove amb mirada greu, i tornà a dir: “Els anys portaran el que vulguin. No en tornarem a parlar fins que n’hagin passat molts. Els dies s’enfosqueixen, i ens esperen molts mals”.

»Llavors l’Àragorn s’acomiadà amorosament de N’Élrond; i l’endemà s’acomiadà de la seva mare, i de la casa de N’Élrond, i d’Arwen, i partí cap a les terres salvatges. Durant gairebé trenta anys treballà en la causa contra en Sàuron; i es féu amic de Gàndalf el Savi, de qui aprengué molts coneixements. Amb ell emprengué perillosos viatges, però a mesura que anaren passant els anys, tot sovint sortia sol. Els camins que emprenia eren difícils i llargs, i va anar adquirint un semblant sorrut, tret dels moments en què apuntava un somriure; i tanmateix els Homes el veien digne d’honor, com un rei a l’exili, quan no amagava la seva veritable forma. Perquè adoptà moltes disfresses i assolí renom sota molts noms. Cavalcà amb l’exèrcit dels ròhirrim i lluità pel Senyor de Góndor per terra i per mar; i llavors, a l’hora de la victòria, s’allunyà dels Homes de l’Oest i partí tot sol cap a l’Est i ben endins de les terres del Sud, explorant els cors dels Homes, tant els bons com els dolents, i descobrint els complots i estratagemes dels servents d’en Sàuron.

»Així esdevingué el més intrèpid dels Homes, expert en els seus oficis i coneixements, però molt superior a ells; perquè tenia la saviesa èlfica, i hi havia una llum en els seus ulls que, quan s’encenia, pocs podien suportar. Tenia un semblant trist i sever pel destí que pesava damunt d’ell i, tanmateix, sempre hi havia esperança en el fons del seu cor, de la qual de vegades brollava l’alegria com una font de la roca.

»S’esdevingué que quan l’Àragorn tenia noranta-quatre anys d’edat, tornà dels perills dels foscos confins de Mórdor, on en Sàuron tornava a viure i s’ocupava de les seves maldats. Estava cansat i desitjava tornar a Rivendell i descansar-hi un temps abans d’emprendre viatge a països llunyans; i de camí va arribar a les fronteres de Lórien i fou admès a la terra oculta de la Senyora Galàdriel.

»Ell no ho sabia, però Arwen Undómiel també hi era, passant una temporada amb els parents de la seva mare. Havia canviat molt poc, perquè els anys dels mortals no l’afectaven; però tenia un rostre més greu, i rarament se la sentia riure. Però l’Àragorn havia assolit ja la plena estatura de cos i ment, i Na Galàdriel li ordenà que es tragués les esparracades robes de caminant i el vestí d’argent i blanc, amb un mantell de gris èlfic i una gemma brillant al front. Llavors aparegué superior a tota mena d’Homes, i més aviat semblava un senyor èlfic de les Illes de l’Oest. I així fou com el tornà a veure Arwen per primer cop després de la seva separació tant temps abans; i, quan ell se li acostava sota els arbres de Caras Galàdon carregats de flors d’or, ella féu la seva elecció i decidí el seu destí.

»Durant una estació vagarejaren plegats per les clarianes de Lothlórien, fins que a l’Àragorn li arribà l’hora de tornar a marxar. I el vespre del Solstici d’Estiu, Àragorn, fill d’Àrathorn, i Arwen, filla d’Élrond, anaren a la bella muntanya, Cerin Àmroth, al bell mig de la terra, i caminaren descalços per l’herba eterna amb élanors i niphedrils sota els peus. I allà, sobre aquell turó, miraren l’Ombra cap a l’est i el Crepuscle cap a l’oest, i es juraren fidelitat i foren feliços.

»I Arwen digué:

»“Fosca és l’Ombra, i tanmateix se m’omple el cor de joia; perquè tu, Estel, seràs entre els grans el valor dels quals la destruirà”.

»Però l’Àragorn respongué:

»“Ai las! No puc pas veure-ho, i se m’oculta com arribarà a passar. Però la teva esperança em fa confiar. I rebutjo l’Ombra de tot cor. Però tampoc, senyora, el Crepuscle és per a mi; perquè jo sóc mortal i, si t’uneixes a mi, Estel Vespral, també has de renunciar al Crepuscle”.

»I ella romangué tan quieta com l’arbre blanc, mirant cap a l’Oest, i finalment digué:

»“M’uniré a tu, Dúnadan, i m’allunyaré del Crepuscle. Tanmateix, allà hi ha la terra del meu poble i la morada eterna dels meus parents”. Estimava el seu pare profundament.

»Quan N’Élrond s’assabentà de l’elecció de la seva filla, romangué callat, tot i que el cor li pesava i el destí tant de temps temut no se li feia més fàcil de suportar. Però quan l’Àragorn tornà a Rivendell, el cridà i li digué:

»“Fill meu, vindran anys en què s’esvanirà l’esperança i, més enllà, poca cosa m’és clara. Ara s’interposa una ombra entre nosaltres. Potser ha estat escrit que amb la meva pèrdua es recuperarà el reialme dels Homes. Per tant, encara que t’estimo, et dic que Arwen Undómiel no ha de reduir la gràcia de la seva vida per una causa menor. No serà esposa de cap Home, a no ser que sigui el Rei de Góndor i Àrnor. A mi, doncs, fins i tot la victòria em portarà només pesar i separació, però a tu et durà l’esperança de joia durant un temps. Ai las, fill meu! Em fa por que al final el Destí dels Homes pugui fer-se-li feixuc a Arwen”.

»Així quedaren les coses entre N’Élrond i l’Àragorn, i no en tornaren a parlar; però l’Àragorn tornà a partir a afrontar perills i treballs. I mentre el món s’enfosquia i el temor envaïa la Terra Mitjana, mentre el poder d’en Sàuron creixia i Bàrad-dûr assolia més altura i força, Arwen romangué a Rivendell i, quan l’Àragorn era fora, de lluny el miraven els seus pensaments; i amb esperança li féu un estendard gran i reial com el que només exhibiria aquell que meresqués ser senyor dels Númenóreans i hereu d’Eléndil.

»Després d’uns anys, Guílraen s’acomiadà de N’Élrond i tornà amb el seu poble a Èriador, i visqué sola; i a penes veié mai més el seu fill, que va romandre molts anys a països llunyans. Però en una ocasió, quan l’Àragorn havia tornat al Nord, se li acostà i li digué abans de marxar:

»“Aquest és l’últim adéu, Estel, fill meu. Com als homes més comuns, les preocupacions m’han envellit i, ara que s’acosta, no puc suportar la foscor dels nostres temps que s’agombola a la Terra Mitjana. Marxaré aviat”.

»L’Àragorn va mirar de consolar-la tot dient-li:

»“Potser hi ha una llum més enllà de la foscor; i, si és així, m’agradaria que la veiessis i te n’alegressis”.

»Però ella no respongué res més que aquest linnod:

‘Onen i-Estel Edain, ú-chebin estel anim’[14]

»I l’Àragorn se n’anà amb el cor feixuc. Guílraen morí abans de la primavera següent.

»Així anaren arribant els anys de la Guerra de l’Anell, dels quals es parla en un altre lloc: de com foren revelats els mitjans imprevistos per poder derrotar en Sàuron, i de com s’acomplí una esperança sense esperança. I s’esdevingué que, a l’hora de la derrota, l’Àragorn sorgí de la mar i desplegà l’estendard d’Arwen a la batalla dels Camps de Pelènnor, i aquell dia fou aclamat per primer cop com a rei.

I finalment, quan tot fou fet, s’introduí en el llegat dels seus pares i rebé la corona de Góndor i el ceptre d’Àrnor; i el dia del Soltici d’Estiu de l’any de la Caiguda d’en Sàuron prengué la mà d’Arwen Undómiel i s’esposaren a la ciutat dels Reis.

»La Tercera Edat acabà així amb victòria i esperança; i, tanmateix, un dels moments més tristos entre els dolors d’aquella Edat fou la separació entre N’Élrond i Arwen, perquè foren separats per la Mar i per un destí més enllà de la fi del món. Quan el Gran Anell fou destruït i els Tres foren desposseïts de tot poder, N’Élrond, finalment cansat, abandonà la Terra Mitjana per no tornar-hi mai més. Però Arwen esdevingué com una dona mortal i, tanmateix, el destí no va voler que morís fins que tot allò que havia guanyat s’hagués perdut.

»Com a Reina d’Elfs i Homes, visqué amb l’Àragorn durant cent-vint anys de glòria i felicitat; nogensmenys, finalment ell sentí que s’acostava la vellesa i sabé que els dies de la seva llarga vida arribaven a la fi. Llavors li digué a Arwen:

»“Finalment, Estel Vespral, bella entre les belles i la més amada, el meu món s’esvaneix. Hem recollit, hem gastat i ara s’acosta el moment de pagar”.

»Arwen sabia molt bé què pretenia ell, perquè ho havia endevinat feia temps: tot i així, el dolor l’aclaparava.

»“Penses, doncs, senyor meu, abandonar el poble que viu de la teva paraula abans de temps?”, li preguntà.

»“No abans de temps”, contestà ell. “Perquè, si no me’n vaig ara, me n’hauré d’anar aviat per força. I el nostre fill Èldarion és home ja madur per ser rei”.

»Llavors es dirigí a la Casa dels Reis al Carrer Silent i s’ajagué al llarg llit que li havien preparat. S’acomiadà d’Èldarion i li posà a les mans la corona alada de Góndor i el ceptre d’Àrnor; i després va sortir tothom tret d’Arwen, que romangué sola dempeus al costat del llit. I malgrat la seva saviesa i el seu llinatge, no podia estar-se de suplicar-li que esperés encara una mica. Ella no estava cansada dels seus dies, i així va haver de tastar l’amargor de la mortalitat que havia elegit per a ella mateixa.

»“Senyora Undómiel”, digué l’Àragorn, “és realment un moment difícil, però ja estava fixat des del dia que ens trobàrem sota els bedolls blancs al jardí de N’Élrond on ara ningú no pot entrar. I al turó de Cerin Àmroth, quan tots dos rebutjàrem l’Ombra i el Crepuscle i acceptàrem aquest destí. Medita-ho tu mateixa, estimada, i pregunta’t si realment preferiries que esperés a marcir-me per caure del meu alt setial abatut i sense enteniment. No, senyora meva, sóc el darrer Númenórean i l’últim Rei dels Dies de l’Antigor; i a mi m’ha estat donat no solament un temps de vida tres vegades més gran que el dels Homes de la Terra Mitjana, sinó també la gràcia de partir voluntàriament i retornar el do. Ara, doncs, m’adormiré. No et diré paraules de consol perquè no hi ha consol per a aquest dolor dins dels cercles del món. A tu et pertoca l’elecció definitiva: penedir-te i anar a les Rades per endur-te a l’Oest el record del nostre temps plegats, que serà sempre verd però res més que un record, o esperar el Destí dels Homes”.

»“No, estimat senyor”, digué ella, “ja fa temps que no tinc aquesta opció. No hi ha cap vaixell que m’hi porti, i he d’acceptar el Destí dels Homes, tant si vull com si no; la pèrdua i el silenci. Però et dic, Rei dels Númenóreans, que fins ara no havia entès la història del teu poble i la seva caiguda. Me’n burlava com si fossin ximples i malvats, però ara me’n compadeixo. Perquè si això és realment, com diuen els Èldar, el do que l’Únic concedeix als homes, és ben amarg de rebre”.

»“Així ho sembla”, digué ell. “Però no ens deixem vèncer per aquesta prova final, nosaltres que fa temps renunciàrem a l’Ombra i a l’Anell. Amb dolor hem de partir, però no amb desesper. Alegrem-nos! No som lligats per sempre als cercles del món, i a l’altra banda hi ha alguna cosa més que records. Adéu!”.

»“Estel, Estel!”, cridà ella i, mentre li agafava la mà i la besava, ell s’adormí. Llavors se li revelà una gran bellesa i tots els qui entraren després el miraren corpresos; perquè veien que en el seu rostre s’havia reunit la gràcia de la seva joventut i el valor de la maduresa, i la saviesa i majestat de l’edat. I jagué allí molt temps, una imatge de l’esplendor dels Reis dels Homes en la glòria radiant d’abans del trencament del món.

»Però quan Arwen sortí de la Casa, se li havia apagat la llum dels ulls, i a tots els qui la veieren els semblà que s’havia tornat freda i gris com una nit d’hivern sense cap estel. Llavors s’acomiadà d’Èldarion, i de les seves filles, i de tots aquells a qui havia estimat, i sortí de la ciutat de Minas Tirith, travessà la terra de Lórien i hi visqué tota sola sota els arbres que es marcien fins que arribà l’hivern. Na Galàdriel havia desaparegut i En Cèleborn tampoc no hi era, i la terra era en silenci.

»I finalment, quan queien les fulles de màl·lorn però encara no havia arribat la primavera, s’ajagué a descansar sobre Cerin Àmroth; i allí es troba la seva tomba verda, fins que canviï el món, i tots els dies de la seva vida han estat oblidats del tot pels homes que passen, i ja no creixen èlanors ni niphredils a l’est de la Mar.

»Aquí acaba aquesta història, tal com ens ha arribat del Sud; i, amb la desaparició de l’Estel Vespral, no es diu res més en aquest llibre dels dies de l’antigor».





II

LA CASA D’ÉORL


«Éorl el Jove era senyor dels Homes d’Éothéod. Aquesta terra jeia a la vora de les fonts de l’Ànduin, entre les estribacions més llunyanes de les Muntanyes Boiroses i les parts més al nord del Bosc Llobregós. Els Éothéod s’havien traslladat a aquelles regions en els dies del rei Eàrnil II des de les terres de les valls de l’Ànduin entre el Carrock i els Camps Llirials, i tenien un origen proper als beornencs i els homes dels marges occidentals del bosc. Els avantpassats d’Éorl es consideraven descendents dels reis de Rhovànion, el reialme dels quals era més enllà del Bosc Llobregós abans de la invasió dels Aurigues, i per això es tenien com a parents dels reis de Góndor descendents d’Èldacar. Estimaven per damunt de tot les planes, i es delien amb els cavalls i totes les festes de la cavalleria, però en aquells dies hi havia molts homes a les valls centrals de l’Ànduin i, a més a més, l’ombra de Dol Guldur s’anava allargant; així doncs, quan s’assabentaren de la derrota del Rei Bruixot, buscaren altres terres al Nord i feren fora les restes del poble d’Àngmar del costat est de les Muntanyes. Però en els temps de Léod, pare d’Éorl, havien arribat a ser un poble nombrós i tornaven a viure una mica amuntegats a la seva terra nadiua.

»L’any dos mil cinc-cents deu de la Tercera Edat un nou perill amenaçava Góndor. Un gran exèrcit d’homes salvatges procedents del nord-est envaïren Rhovànion i, baixant per les Terres Brunes, creuaren l’Ànduin amb rais. Al mateix temps, per casualitat o per decisió dels Orcs (que en aquell temps, abans de la guerra amb els Nans, eren molt forts) baixaren de les Muntanyes. Els invasors entraren a Calenàrdhon, i Círion, Senescal de Góndor, demanà ajuda al nord, perquè hi havia hagut gran amistat entre els Homes de la Vall de l’Ànduin i el poble de Góndor. Però a la vall del Riu hi quedaven pocs homes i estaven escampats, i trigaren a enviar l’ajut que foren capaços d’aplegar. Finalment van arribar noves a Éorl de la necessitat de Góndor, i per tard que semblés, va partir amb un gran exèrcit de genets.

»Així arribà a la batalla del Camp de Celèbrant, perquè aquest era el nom de la terra verda que s’estenia entre el Riudargent i el Limclar. Allà, l’exèrcit del nord de Góndor es trobava en perill. Derrotat a l’Altiplà i aïllat del sud, s’havia hagut de retirar a través del Limclar i rebé un atac sobtat de l’exèrcit dels Orcs, que els va empènyer cap a l’Ànduin. S’havia perdut tota esperança quan, inesperadament, arribaren els Genets del Nord i caigueren sobre la rereguarda de l’enemic. Llavors es giraren les fortunes de la batalla i l’enemic fou empès amb gran matança sobre el Limclar. Éorl dirigí la persecució dels seus homes, i tan gran fou el temor que envaí els cavallers del Nord que els invasors de l’Altiplà foren preses del pànic i els Genets els expulsaren de les planes de Calenàrdhon».

El poble d’aquella regió havia minvat molt des de la Plaga, i la majoria dels que hi romangueren havien estat morts pels salvatges Orientalencs. Així doncs, Círion, en recompensa per la seva ajuda, oferí Calenàrdhon, entre l’Ànduin i l’Isen, a Éorl i el seu poble; i enviaren a buscar les seves dones i fills, i els seus béns al nord, i s’instal·laren en aquella terra. Li posaren el nou nom de Marca de la Cavalleria, i ells mateixos s’anomenaren els Eorlingas; però a Góndor la seva terra es deia Ròhan, i el seu poble ròhirrim (és a dir, senyors dels cavalls). Així Éorl esdevingué el primer Rei de la Marca, i escollí com a habitatge un turó verd davant els peus de les Muntanyes Blanques, que eren el mur del sud de la seva terra. Allí visqueren després els ròhirrim com a homes lliures sotmesos als seus propis reis i lleis, però en perpètua aliança amb Góndor.

«Molts senyors i guerrers, i moltes dones belles i coratjoses, s’anomenen a les cançons de Ròhan que encara recorden el Nord. Frúmgar, diuen, era el nom del capità que dirigí el seu poble a Éothéod. Del seu fill, Fram, diuen que matà Scatha, el gran drac d’Èred Mithrin, i la terra s’alliberà des de llavors dels grans cucs. Així Fram adquirí grans riqueses, però es trobava en guerra amb els Nans, que li reclamaven el botí de Scatha. Fram, que no volia cedir-los ni un ral, els envià les dents de Scatha enfilades en un collaret, i els digué: “Joies com aquestes, no en trobareu entre els vostres tresors; són difícils de trobar”. Alguns diuen que els Nans mataren Fram per aquest insult. No hi havia gran amor entre Éothéod i els Nans.

»Léod era el nom del pare d’Éorl. Era ensinistrador de cavalls salvatges, perquè n’hi havia molts en aquell temps a la terra. Va capturar un poltre blanc que esdevingué ràpidament un cavall fort, bell i orgullós. Cap home no era capaç d’ensinistrar-lo. Quan Léod gosà muntar-lo, el cavall se l’endugué i acabà llançant-lo a terra, i es colpejà el cap en una roca i va morir. Tenia només quaranta-dos anys d’edat, i el seu fill era un jove de setze.

»Éorl jurà venjar el seu pare. Durant molt temps perseguí el cavall, i finalment l’albirà; i els seus companys pensaven que miraria d’apropar-s’hi per tenir-lo a tir d’arc i matar-lo. Però quan s’hi van acostar, Éorl s’alçà i cridà amb veu alta: “Vine aquí, Mansbane, que et donaré un nom nou!”. Per a sorpresa de tots, el cavall va mirar cap a Éorl, s’hi acostà i se li plantà al davant, i Éorl digué: “Felarof és el teu nom. Estimaves la teva llibertat, i no te’n blasmo. Però has contret un gran deute amb mi, i hauràs de sotmetre la teva llibertat fins a la fi de la teva vida”.

»Llavors Éorl el muntà i Felarof se sotmeté; i el portà a casa sense mos ni brida, i així el cavalcà des de llavors. El cavall entenia tot el que deien els homes, per bé que no deixava que el muntés ningú sinó Éorl. Fou muntant Felarof que Éorl cavalcà al Camp de Celèbrant; perquè aquell cavall resultà tenir tan llarga vida com els Homes, i també els seus descendents. Aquests eren els mearas, que no dugueren com a genet sinó al Rei de la Marca i als seus fills, fins al temps de Grisencrín. Els homes deien d’ells que Bema (a qui els Èldar deien Oromë) devia haver portat el seu avantpassat a l’Oest per sobre la Mar.

»De cap dels reis de la Marca entre Éorl i en Théoden no s’ha parlat tant com de Helm Mà-de-Martell. Era un home sorrut de gran fortalesa. Hi havia en aquell temps un home anomenat Freca, que assegurava ser descendent del Rei Freawine, tot i que deien els homes que tenia molta sang terrafoscana i que tenia els cabells negres. Esdevingué ric i poderós, i tenia amples terres a cada banda de l’Adorn.[15] A la vora de les seves fonts es construí una fortalesa i feia molt poca atenció al rei. En Helm se’n malfiava, però el convocava als seus consells, i hi anava quan li plaïa.

»A un d’aquests consells es presentà en Freca amb molts homes, i va demanar la mà de la filla d’en Helm per al seu fill Wulf. Però en Helm li digué:

»“T’has fet gros d’ençà que vingueres per darrer cop, però suposo que és pur greix”. I els homes rigueren, perquè en Freca tenia una cintura molt ampla.

»Llavors en Freca s’enrabià i insultà el rei, i finalment li digué:

»“Els reis vells que rebutgen el bastó que se’ls ofereix poden caure de genolls”.

»I en Helm li respongué:

»“Vine aquí! El matrimoni del teu fill és una fotesa. Deixem que en Helm i en Freca se n’ocupin més tard. Mentrestant, el rei i el seu consell tenen assumptes urgents que considerar”.

»Quan acabà el consell, en Helm s’aixecà i posà la seva gran mà sobre l’espatlla d’en Freca tot dient-li: “El rei no permet baralles a casa seva, però a fora els homes són més lliures”, i l’obligà a sortir davant seu d’Édoras cap al camp. Als homes d’en Freca que s’hi acostaren els digué: “Aneu. No necessitem ningú que ens escolti. Hem de parlar d’un assumpte privat. Aneu a xerrar amb els meus homes!”. I miraren cap a ells i, en veure que els homes del rei i els seus amics eren molt més nombrosos, es feren enrere.

»“Ara, terrafoscà”, digué el rei, “te les has d’heure només amb en Helm, sol i desarmat. Però ja has parlat prou, ara és el meu torn. Freca, la teva follia ha crescut tant com la teva panxa. Parles d’un bastó! Si a en Helm no li agrada el bastó torçat que se li ofereix, el trenca. Així!”. Amb això li etzibà un cop de puny tal a en Freca que caigué enrere estabornit i morí poc després.

»A continuació en Helm proclamà que el fill d’en Freca i els seus parents eren enemics del rei, i tots fugiren, perquè en Helm envià molts homes cavalcant cap a les marques de l’oest».

Quatre anys després (2758) es presentaren grans dificultats a Ròhan, i Góndor no hi pogué enviar ajut, perquè tres flotes de corsaris l’atacaren i hi havia guerra a totes les costes. Al mateix temps Ròhan fou envaït de nou des de l’Est, i els Terrafoscans, veient la seva oportunitat, travessaren l’Isen i baixaren d’Ísengard. Ben aviat se sabé que en Wulf n’era el cap. Eren molts, perquè se’ls uniren els enemics de Góndor, que van desembarcar a les boques del Lefnui i l’Isen.

Els ròhirrim foren derrotats i la seva terra assolada; i aquells que no caigueren morts o fets esclaus fugiren a les valls de les muntanyes. En Helm s’hagué de retirar amb grans pèrdues dels Guals de l’Isen i es refugià a Vilacorn i a la gorja del darrere (que des de llavors s’anomenà la Gorja d’en Helm). Allí fou assetjat. En Wulf s’apoderà d’Édoras, s’instal·là a Meduseld i es proclamà rei. Allí caigué Hàleth, fill d’en Helm, el darrer de tots, defensant-ne les portes.

«Poc després començà el Llarg Hivern, i Ròhan quedà colgat de neu gairebé cinc mesos (de novembre a març del 2758-2759). Tant els ròhirrim com els seus enemics patiren molt a causa del fred i de l’escassesa que durà encara més. A la Gorja d’en Helm hi hagué una gran fam després de Yule; i, desesperats com estaven i contra el consell del rei, en Hama, el seu fill petit, encapçalà una incursió d’homes en cerca d’aliment, però es perderen a la neu. En Helm esdevingué ferotge i escanyolit a causa de la fam i la pena, i la por que despertava feia tant servei com molts homes a la defensa de la vila. Sortia tot sol, vestit de blanc, i s’introduïa com un ogre de neu als camps dels enemics, i matà molts homes amb les seves mans. Es creia que, si no portava arma, cap arma no el podria ferir. Els Terrafoscans deien que, si no trobava menjar, menjava homes. Aquesta història durà molt temps a Terrafosca. En Helm tenia un gran corn, i ben aviat es reconegué que abans de sortir el bufava i se sentia el ressó a la Gorja; i tan gran temor envaïa llavors els seus enemics que, en comptes de reunir-se per agafar-lo o matar-lo, fugien corrents per l’enfondall.

»Una nit els homes sentiren sonar el corn, però en Helm no tornà. Al matí aparegué un raig de sol, el primer des de feia molts dies, i veieren una figura blanca dreta sobre la muralla, tot sol, però cap dels Terrafoscans no gosava acostar-s’hi. Allí hi havia en Helm, mort com una pedra, però sense doblegar els genolls. Tanmateix els homes digueren que encara se sentia de vegades el corn a la Gorja i l’espectre d’en Helm caminava entre els enemics de Ròhan i els feia morir de por.

»Poc després acabà l’hivern. Llavors Fréalaf, fill de Hild, germana d’en Helm, baixà de Puigdelara, on havien fugit molts homes; i, amb una petita companyia d’homes desesperats, sorprengué en Wulf a Meduseld i el matà, i recuperà Édoras. Després de les neus hi hagué grans inundacions, i la vall del Rieradent esdevingué un gran pantà. Els invasors de l’Est moriren o es retiraren, i per fi arribà l’ajut de Góndor, pels camins tant a l’est com a l’oest de les muntanyes. Abans que acabés l’any (2759), els Terrafoscans foren expulsats, fins i tot d’Ísengard; i llavors Fréalaf esdevingué rei.

»Portaren en Helm de Vilacorn i l’enterraren al novè túmul. Des de llavors, la blanca simbelmynë hi creixia més espessa, de manera que el túmul semblava cobert de neu. Quan Fréalaf morí, començà una nova filera de túmuls».

Els ròhirrim quedaren greument reduïts per la guerra i l’escassesa i la pèrdua de ramat i cavalls; i fou una sort que no els amenacés cap altre perill durant molts anys, perquè no fou fins als temps del Rei Folcwine que recuperaren la seva força anterior.

Fou a la coronació de Fréalaf quan aparegué en Sàruman, carregat de regals i cantant grans lloances del valor dels ròhirrim. Tots el consideraren un hoste digne d’aclamació. Poc després féu d’Ísengard la seva llar, amb el permís de Beren, Senescal de Góndor, perquè Góndor encara proclamava que Ísengard era fortalesa del seu regne i no formava part de Ròhan. En Beren donà també a en Sàruman en custòdia les claus d’Òrthanc. Cap enemic no havia pogut atacar ni entrar mai a aquella torre.

D’aquesta manera en Sàruman començà a comportar-se com a senyor dels Homes; perquè de primer mantenia Ísengard com a lloctinent del Senescal i guardià de la torre. Però Fréalaf s’alegrava que en Beren ho hagués fet així, i de saber que Ísengard era en mans d’un amic fort. Amic semblà molt de temps, i potser al començament ho era de debò. Però després quedaren pocs dubtes a les ments dels homes que en Sàruman havia anat a Ísengard amb l’esperança de trobar-hi encara la Pedra, i amb el propòsit de construir el seu propi poder. De fet, després del Consell Blanc, per bé que d’amagat, conspirà contra Ròhan. Després s’apoderà d’Ísengard i començà a convertir-lo en un lloc protegit de força i temor, com si volgués rivalitzar amb Bàrad-dûr. Va reclutar llavors tots els seus amics i servents entre aquells que odiaven Góndor i Ròhan, tant homes com altres criatures més dolentes.





ELS REIS DE LA MARCA


Primer Llinatge


Any[16]



2485-2545

1. Éorl el Jove. Es deia així perquè va succeir el seu pare a la joventut i es va mantenir ufanós i amb els cabells rossos fins a la fi dels seus dies. La seva vida fou escurçada per un nou atac dels Orientalencs. Éorl caigué a la batalla de l’Altiplà, i es construí per a ell el primer túmul. Felarof també hi fou enterrat.



2512-2570

2. Brego. Va expulsar l’enemic de l’Altiplà, i Ròhan es veié lliure d’atacs durant molts anys. El 2569 completà la gran muralla de Meduseld. A la festa, el seu fill Bàldor jurà que emprendria «els Camins dels Morts» i no va tornar mai més. Brego morí de pena l’any següent.



2544-2645

3. Àldor el Vell. Era el segon fill de Brego. Es féu famós amb el nom del Vell, perquè visqué fins a una edat molt avançada i fou rei durant 75 anys. A la seva època els ròhirrim van créixer en nombre, i va expulsar o sotmetre els darrers del poble terrafoscà que romanien a l’est de l’Isen. Es poblà Valldelara i altres valls de muntanya. Dels tres reis següents se’n diu molt poc, perquè en el seu temps Ròhan visqué en pau i prosperà.



2570-2659

4. Fréa. El fill baró més gran, però quart fill d’Àldor; ja era vell quan esdevingué rei.



2594-2680

5. Fréawine.



2619-2699

6. Goldwine.



2644-2718

7. Déor. En el seu temps, els Terrafoscans tot sovint feren incursions a través de l’Isen. El 2710 van ocupar l’anella deserta d’Ísengard i no els van poder fer fora.



2668-2741

8. Gram.



2691-2759

9. Helm Mà-de-Martell. A la fi del seu regnat, Ròhan patí grans pèrdues, a causa de la invasió i del Llarg Hivern. En Helm i els seus fills Hàleth i Hama van morir. Fréalad, fill de la germana d’en Helm, esdevingué rei.





Segon Llinatge


2726-2798

10. Fréalaf Hildeson. En el seu temps, en Sàruman arribà a Ísengard, d’on havien estat expulsats els Terrafoscans. Al començament, els ròhirrim van gaudir de la seva amistat en els dies d’escassesa i feblesa que seguiren.



2752-2842

11. Brytta. El seu poble li deia Léofa, perquè era estimat per tothom; era generós i ajudava tots els necessitats. En el seu temps hi va haver guerra amb els Orcs que, expulsats del Nord, buscaven refugi a les Muntanyes Blanques. Quan va morir, es creia que no quedaven Orcs, però no era així.



2780-2851

12. Walda. Només va ser rei nou anys. Caigué amb tots els seus acompanyants en una emboscada dels Orcs quan cavalcaven per camins de muntanya des de Puigdelara.



2804-2864

13. Folca. Era un gran caçador, però jurà no encalçar cap bèstia salvatge fins que quedés un sol Orc a Ròhan. Quan trobaren i destruïren el darrer cau d’Orcs, va sortir a caçar el gran os d’Everholt al Bosc de Fírien. Va matar l’os, però morí de les ferides que l’os li infligí amb els ullals.



2830-2903

14. Folcwine. Quan esdevingué rei, els ròhirrim havien recuperat la seva força. Va reconquistar la Marca de l’Oest (entre l’Adorn i l’Isen) que havien ocupat els Terrafoscans. Ròhan rebé molta ajuda de Góndor en els dies dolents. Per tant, quan sentí que els Haràdrim atacaven Góndor amb una gran força, hi envià molts homes en ajut del Senescal. Hauria desitjat encapçalar-los ell mateix, però el van dissuadir de fer-ho, i van anar-hi en el seu lloc els seus fills bessons Fòlcred i Fàstred (nascut el 2858). Moriren de costat a la batalla d’Ithílien (2885). Turin II de Góndor envià a Folcwine una rica recompensa en or.



2870-2953

15. Féngel. Era el tercer dels quatre fills de Folcwine. No se’l recorda amb lloances. Era avariciós en el menjar i en l’or, i tenia conflictes amb els mariscals, i amb els seus fills. Théngel, el seu tercer fill i únic noi, abandonà Ròhan quan assolí la maduresa i visqué llarg temps a Góndor, on va guanyar honors al servei de Turgon.



2905-2980

16. Théngel. No prengué esposa fins molt tard, però el 2943 es casà amb Morwen de Lossàrnach a Góndor, tot i que ella tenia disset anys menys que ell. Li va donar tres fills a Góndor, dels quals en Théoden, el segon, fou l’únic mascle. Quan Féngel morí, els ròhirrim el cridaren, i va tornar de mal grat. Però demostrà ser un rei savi i bo, encara que a casa seva es parlava la llengua de Góndor i no tots els homes li tenien gran estima. Morwen li donà dues filles més a Ròhan; i la darrera, Théodwyn, era la més bella, tot i que va néixer tard (2963), filla dels seus anys ancians. El seu germà l’estimava amb deliri. Fou poc després del retorn de Théngel que en Sàruman es declarà Senyor d’Ísengard i començà a plantejar problemes a Ròhan, amenaçant les seves fronteres i donant suport als enemics.



2948-3019

17. Théoden. Li diuen Théoden Ednew a les històries de Ròhan, perquè caigué en declivi sota els encanteris d’en Sàruman, però en Gàndalf el curà, i el darrer any de la seva vida revifà i dirigí els seus homes a la victòria a Vilacorn, i poc després als Camps de Pelènnor, la més gran batalla de l’Edat. Caigué davant les portes de Múndburg. Durant un temps descansà a la seva terra de naixement, entre els Reis morts de Góndor, però l’anaren a buscar per enterrar-lo en el vuitè túmul d’Édoras. A continuació començà un nou llinatge.





Tercer Llinatge


El 2989, Théodwyn es casà amb Éomund de Foldest, el principal Mariscal de la Marca. El seu fill Éomer va néixer el 2991, i la seva filla Éowyn el 2995. En aquella època, en Sàuron tornà a alçar-se i l’ombra de Mórdor arribà a Ròhan. Els Orcs començaren a fer incursions a les regions de l’est i a matar o robar cavalls. També baixaren altres criatures de les Muntanyes Boiroses, moltes de les quals eren grans uruks al servei d’en Sàruman, encara que van trigar molt a sospitar-ho. Éomund tenia al seu càrrec les fronteres de l’est; i era gran amant dels cavalls i enemic dels Orcs. Si li arribaven noves d’una incursió, tot sovint corria a buscar-los a cavall encès d’ira, imprudentment i amb pocs homes. Així fou com el van matar el 3002; perquè en perseguí un petit grup fins a les fronteres d’Emyn Muil, i allí el sorprengué una gran força que l’esperava entre les roques.

Poc temps després, per a gran dolor del rei, Théodwyn es posà malalta i morí. El rei va acollir els seu fills i s’hi dirigia com a fill i filla. Només va tenir un fill propi, Théodred, que llavors tenia vint-i-quatre anys; perquè la reina Elfhild morí en donar a llum i en Théoden no es tornà a casar. L’Éomer i l’Éowyn van créixer a Édoras i veieren caure l’ombra fosca sobre els palaus d’en Théoden. L’Éomer era com els seus avantpassats; però l’Éowyn era alta i prima, amb una gràcia i un orgull propis del Sud que li venien de Morwen de Lossàrnach, a la qual els ròhirrim anomenaven Lluentacer.

2991-Q.E. 63

(3084)

Éomer Éadig. Quan encara era jove, esdevingué Mariscal de la Marca (3017) i rebé el càrrec del seu pare a les fronteres de l’est. A la Guerra de l’Anell, en Théodred caigué en batalla amb en Sàruman als Guals de l’Isen. Així doncs, abans de morir als Camps de Pelènnor, en Théoden nomenà l’Éomer hereu i li digué rei. En aquell dia també l’Éowyn guanyà reconeixement, perquè va intervenir en la batalla cavalcant sota disfressa i, des d’aleshores, se la conegué a la Marca com la Senyora de l’Escut al Braç.[17]





L’Éomer esdevingué un gran rei i, com que quan va succeir en Théoden era jove, va regnar durant seixanta-cinc anys, més temps que cap altre rei tret d’Àldor el Vell. A la Guerra de l’Anell, va fer amistat amb el Rei Eléssar, i amb ímrahil de Dol Àmroth, i tot sovint anava a Góndor. El darrer any de la Tercera Edat es va casar amb Lothíriel, filla d’ímrahil. El seu fill Elfvín el Bell regnà després d’ell.



En temps d’Éomer, a la Marca, els homes que ho desitjaven tenien pau, i el poble cresqué tant en valls com en planes, i els seus cavalls es multiplicaren. A Góndor regnava el rei Eléssar, i a Àrnor també. Era rei a totes les terres d’aquells reialmes de l’antigor, tret només de Ròhan, perquè renovà a l’Éomer el do de Círion i l’Éomer tornà a fer el Jurament d’Éorl. Tot sovint el complí. Perquè encara que en Sàuron havia mort, els odis i els mals que havia cultivat ell no havien mort, i el Rei de l’Oest tenia molts enemics a sotmetre perquè l’Arbre Blanc pogués créixer en pau. I allà on anava el Rei Eléssar a fer guerra l’acompanyava el Rei Éomer; i més enllà de la Mar de Rhûn i als camps llunyans del Sud se sentia la remor de la cavalleria de la Marca i, fins que l’Éomer envellí, molts vents feren onejar el Cavall Blanc sobre un camp verd.





III

EL POBLE DE DURIN


Pel que fa als inicis dels Nans, tant els Èldar com els mateixos Nans n’expliquen estranyes històries; però com que aquestes coses són molt anteriors als nostres dies, en direm ben poca cosa. Durin és el nom que els Nans feien servir per al més gran dels Set Pares de la seva raça, i l’avantpassat de tots els reis dels Barba-llargs. Dormia sol, fins que en les profunditats dels temps i en el despertar d’aquell poble arribà a Azanulbizar, i a les coves damunt de Kheled-zâram, a l’est de les Muntanyes Boiroses, va fer el seu habitatge al lloc on més tard hi hagueren les Mines de Mòria tan celebrades a les cançons.

Hi visqué tant temps que fou conegut arreu i llargs anys com Durin l’Immortal. Però al final morí abans que acabessin els Dies dels Èldar, i la seva tomba era a Khazad-dûm; però el seu llinatge no acabà mai, i cinc cops nasqué un hereu a casa seva tan semblant a l’anterior que rebé el nom de Durin. Els Nans creien que era realment l’Immortal que havia tornat; perquè tenen moltes històries i creences estranyes sobre ells mateixos i el seu destí al món.

Després de l’acabament de la Primera Edat, el poder i la riquesa de Khazad-dûm creixeren molt; perquè molta gent i molta ciència i artesania l’enriquiren quan les antigues ciutats de Nogrod i Bélegost a les Muntanyes Blaves quedaren derruïdes amb l’ensulsiada de Thangoròdrim. El poder de Mòria resistí durant els Anys Foscos i el Somni d’en Sàuron, perquè encara que Erégion fou destruïda i les portes de Mòria foren tancades, les estances de Khazad-dûm eren massa profundes i fortes i eren plenes d’un poble massa nombrós i valent perquè en Sàuron les conquerís des de fora. Així fou com les seves riqueses romangueren intactes durant molts anys, encara que el seu poble començà a empetitir-se.

S’esdevingué que a la meitat de la Tercera Edat, Durin tornava a ser rei, i era el sisè d’aquest nom. El poder d’en Sàuron, servent de Mórgoth, creixia novament en el món, tot i que l’Ombra del Bosc que mirava cap a Mòria encara no era coneguda pel que era. Totes les criatures dolentes s’agitaven. Els Nans cavaven a gran profunditat en aquell temps a Barazínbar en cerca de mithril, el metall sense preu que any rere any es feia més difícil de trobar. Així despertaren del seu somni[18] una criatura terrible que, fugint de Thangoròdrim, havia romàs oculta als fonaments de la terra des de la vinguda de la Host de l’Oest: un Bàlrog de Mórgoth. Durin fou mort per ell, i després Nain I, el seu fill; i així passà la glòria de Mòria, i el seu poble fou destruït o fugí.

La majoria dels que van escapar es dirigiren cap al Nord, i Thrain I, fill de Nain, arribà a Èrebor, la Muntanya Solitària, a prop dels marges orientals del Bosc Llobregós; hi començà noves obres i esdevingué Rei sota la Muntanya. A Èrebor trobà la gran joia, l’Arkenstone, Cor de la Muntanya. Però Thorin I, el seu fill, se n’anà cap al Nord llunyà fins a les Muntanyes Grises, on es reunia la major part del poble de Durin; perquè aquelles muntanyes eren riques i poc explorades. Però hi havia dracs a les terres ermes de més enllà; i molts anys després esdevingueren forts i es multiplicaren, i feren la guerra als Nans i espatllaren les seves obres. Finalment Dain I, juntament amb Fror, el seu segon fill, fou mort a les portes de les seves estances per un gran drac fred.

Poc després la major part del poble de Durin abandonà les Muntanyes Grises. Gror, fill de Dain, partí amb molts seguidors cap a les Serralades de Ferro; però en Thror, hereu de Dair, amb Borin, germà del seu pare, i la resta del seu poble, tornaren a Èrebor. En Thror portà l’Arkenstone al Gran Palau d’en Thrain, i ell i el seu poble prosperaren i es feren rics, i tingueren l’amistat de tots els Homes que vivien a la vora. Perquè no solament feren coses de meravella i gran bellesa sinó armes i armadures de gran valor; i hi hagué molt intercanvi de mineral entre ells i els seus parents a les Serralades de Ferro. Així els Homes del Nord que vivien entre el Cèlduin (Riu Corrent) i el Carnen (Aiguaroig) esdevingueren forts i expulsaren tots els enemics de l’Est; i els Nans visqueren en l’abundància i hi hagué festes i cançons als palaus d’Èrebor.

Així s’escamparen veus de les riqueses d’Èrebor i arribaren a oïdes dels dracs i, finalment, Smaug el Daurat, el més gran dels dracs dels seus dies, despertà i atacà sense avís el Rei Thror i davallà per les Muntanyes encès en flames. No passà molt temps abans que el regne fos destruït i la ciutat propera de Dale fos derruïda i abandonada; però l’Smaug entrà al Gran Palau i s’ajagué sobre un llit d’or.

Molts parents d’en Turin escaparen del saqueig i de la crema; i l’últim a sortir de les estances per una porta secreta fou en Thror en persona i el seu fill Thrain II. Se n’anaren cap al sud amb la seva família[19] i emprengueren un llarg camí sense casa. Amb ells anava també una petita companyia de parents i seguidors fidels.

Anys després, en Thror, ja vell, pobre i desesperat, donà al seu fill Thrain l’únic tresor que encara posseïa, el darrer dels Set Anells, i després se n’anà amb un sol company vell anomenat Nar. De l’anell, digué a en Thrain abans de separar-se:

—Pot ser que això sigui el fonament d’una nova fortuna per a tu, tot i que sembla improbable. Però, per fer or, cal or.

—No pensaràs a tornar a Èrebor? —digué en Thrain.

—No a la meva edat —contestà en Thror—. A tu i als teus fills us llego la nostra venjança de l’Smaug. Però estic cansat de la pobresa i de les burles dels Homes. Aniré a veure què puc trobar.

No va dir on pensava anar. Potser estava una mica enfollit per l’edat i la desgràcia i de tant pensar en l’esplendor de Mòria en els temps dels seus avantpassats, o podia ser que l’Anell s’hagués girat cap al mal, ara que el seu amo estava despert, i l’hagués dut a la follia i la destrucció. Des de Terrafosca, on vivia llavors, se n’anà amb en Nar cap al nord i, després de creuar el Corn Roig, baixaren a Azanulbizar.

Quan en Thror arribà a Mòria, la Porta era oberta. En Nar li pregà que anés amb compte, però ell no el va escoltar, i hi entrà amb orgull com l’hereu que retorna. Però no tornà. En Nar s’hi quedà a la vora amagat durant molts dies. Un dia sentí un gran crit i el so d’un corn, i l’espetec d’un cos contra les escales. Tement que fos en Thror, començà a acostar-s’hi arrossegant-se, però sentí una veu des de dins la porta:

—Vine cap aquí, barbut! Et veiem, però avui no cal que tinguis por. Et necessitem de missatger.

Aleshores s’hi acostà, i es trobà que era realment el cos d’en Thror, però amb el cap tallat i jaient de bocaterrosa. Quan s’hi agenollà, sentí la rialla de l’orc a les ombres, i la veu li digué:

—Quan els captaires no esperen a la porta, sinó que s’escapoleixen cap a dins per mirar de robar, això és el que els fem. Si algú del teu poble fica les seves falses barbes aquí dins, rebrà el mateix tractament. Vés i digue’ls-ho! Però si la seva família vol saber qui és ara aquí el rei, en trobarà el nom escrit a la seva cara. Jo l’he escrit! Jo l’he matat! Jo sóc ara l’amo!

Llavors en Nar li girà el cap i veié marcat al front en runes dels nans per tal que el pogués llegir el nom d’Azog. Aquell nom quedà marcat al seu cor i als cors de tots els Nans des de llavors. En Nar s’ajupí per agafar el cap, però la veu d’Azog[20] li digué:

—Deixa’l! Vés-te’n! Aquí tens la paga, barba de captaire! —Una petita bossa el colpejà. A dins hi havia unes quantes monedes de poc valor. Plorant, en Nar fugí Riudargent avall, però mirà enrere un cop més i veié que els Orcs havien sortit de la porta i trossejaven el cos per llançar-ne els trossos als corbs negres.

Aquesta és la història que en Nar explicà a en Thrain en tornar; i, quan va haver plorat i s’hagué masegat les barbes, callà. Set dies romangué assegut sense dir ni una paraula. Després s’alçà i digué:

—Això no es pot suportar!

Aquest fou el començament de la Guerra dels Nans i els Orcs, que va ser llarga i mortal, i lliurada principalment a llocs profunds sota terra.

En Thrain envià immediatament missatges cap al nord, l’est i l’oest explicant la història; però passaren tres anys abans que els Nans pogueren aplegar tota la força. El poble de Durin reuní tot el seu exèrcit, i se’ls uniren grans forces enviades de les Cases d’altres Pares; perquè aquell deshonor a l’hereu del més gran de la seva raça els omplí d’ira. Quan tot fou llest atacaren i saquejaren una a una totes les fortaleses dels Orcs que trobaren des de Gundavad fins als Camps Llirials. Els dos bàndols lluitaren sense pietat, i hi hagué mort i actes cruels a les fosques i a la llum del dia. Però els Nans assoliren la victòria gràcies a la seva força i a les seves armes inigualables, i al foc de la seva ira, mentre cercaven Azog a tots els caus sota les muntanyes.

Finalment tots els Orcs que fugiren al seu davant es reuniren a Mòria, i l’exèrcit dels Nans els encalçà fins a Azanulbizar. Hi havia una gran vall entre els braços de les muntanyes que encerclaven el llac de Kheled-zâram, i havia estat una part antiga del regne de Khazad-dûm. Quan els Nans veieren la porta de les seves antigues mansions al vessant de la muntanya, llançaren un crit immens com un tro a la vall. Però als vessants hi havia un gran exèrcit d’enemics i de les portes sortí una multitud d’orcs que Azog havia retingut per a l’últim moment de necessitat.

Primer la sort es girà contra els Nans; perquè era un dia fosc d’hivern sense sol, i els Orcs no vacil·laren, i eren superiors en nombre als enemics, i tenien les terres més altes. Així començà la Batalla d’Azanulbizar (o Nanduhírion en la llengua dels elfs), la memòria de la qual encara fa tremolar els Orcs i plorar els Nans. El primer atac de la vanguàrdia comandada per en Thrain fou repel·lit amb pèrdues, i en Thrain es retirà cap a un bosc de grans arbres que encara creixien a la vora de Kheled-zâram. Allí caigueren Frerin el seu fill, i Fundin el seu parent, i molts altres, i tant en Thrain com en Thorin foren ferits.[21] En altres llocs de la batalla prevalia ara un bàndol ara l’altre amb grans matances fins que, finalment, el poble de les Serralades de Ferro decidí la sort del dia. Arribats tard i frescos al camp de batalla, els guerrers d’en Nain, fill de Gror, amb cota de malla, caigueren sobre els Orcs al llindar de Mòria tot cridant: «Azog! Azog!», i tombant amb les seves aixades tots aquells que trobaven al seu pas.

Llavors en Nain es plantà davant la porta i cridà amb veu molt alta:

—Azog! Si ets a dins, surt! O et sembla que el joc de la vall és massa dur?

Amb això Azog sortí, i era un gran Orc amb un gran cap cobert de ferro, però àgil i fort. Amb ell, en sortiren molts d’altres, els lluitadors de la seva guàrdia, i mentre aquests se les veien amb la companyia d’en Nain, Azog es girà cap a ell i li digué:

—I ara! Un altre captaire a les meves portes? T’hauré de marcar també?

Amb això es llançà sobre en Nain i lluitaren. Però en Nain estava cec de ràbia, i també molt cansat per la batalla, mentre que Azog estava descansat i era ferotge i ple d’astúcia. En Nain li etzibà un gran cop amb les forces que li quedaven, però Azog s’apartà i l’aixada colpejà la cama d’en Nain i partí la roca on s’alçava. En Nain caigué cap endavant i Azog, amb un ràpid balanceig, li clavà un cop. La cota de malla impedí que li arribés al coll, però el cop fou tan fort que en Nain caigué.

Llavors Azog rigué i alçà el cap per deixar anar un gran crit de triomf; però el crit li morí a la gola. Perquè veié que tot el seu exèrcit a la vall fugia en desbandada, i els Nans campaven al seu aire matant a tort i a dret, i els que podien escapar fugien cap al sud, cridant mentre corrien. I pràcticament tots els soldats de la seva guàrdia jeien morts. Féu mitja volta i arrencà a córrer cap a la Porta.

Escales amunt el seguí un Nan amb una destral vermella. Era Dain Peudeferro, fill d’en Nain. Just davant les portes enxampà Azog, i allí mateix el matà i el trossejà. Això es considerà una gran fita, perquè en Dain no era més que un vailet segons els còmputs dels Nans. Però tenia per davant una llarga vida i moltes batalles, fins que, vell però encara dret, caigué finalment a la Guerra de l’Anell. Per bé que era dur i colèric, diuen que quan baixà de la Porta tenia la cara grisa de qui ha sofert gran temor.

Quan finalment fou guanyada la batalla, els Nans que quedaven es reuniren a Azanulbizar. Agafaren el cap d’Azog i li ficaren a la boca la bossa de monedes, i després la clavaren en un pal. Però no hi hagué festí ni cants aquella nit; perquè la pena per tots els seus morts era incomptable. Diuen que a penes la meitat s’aguantaven encara dempeus o tenien alguna esperança de guarir-se.

Malgrat tot, al matí en Thrain es presentà davant d’ells. Tenia un ull cec sense remei, i anava coix d’una ferida a la cama, però digué:

—Bé! Tenim la victòria. Khazad-dûm és nostre!

Però ells respongueren:

—Pot ser que siguis l’hereu de Durin, però borni i tot hauries de veure-hi més clar. Hem lliurat aquesta guerra per venjança, i ens hem venjat, però no té un gust dolç. Si això és una victòria, tenim les mans massa petites per sostenir-la.

I els que no eren del Poble de Durin també digueren:

—Khazad-dûm no era la casa dels nostres pares. Què és per a nosaltres sinó l’esperança d’un tresor? Tanmateix, si hem de tornar sense les recompenses i indemnitzacions que se’ns deuen, com abans tornem a les nostres terres més complaguts ens sentirem.

Llavors en Thrain es girà cap a en Dain i li digué:

—Sens dubte els del meu propi poble no m’abandonareu!

—No —va dir en Dain—. Ets el pare del nostre Poble, hem vessat sang per tu, i ho tornarem a fer. Però no entrarem a Khazad-dûm. Tu no entraràs a Khazad-dûm. Només jo he mirat a través de l’ombra de la Porta. Més enllà de l’ombra t’espera encara la Fatalitat de Durin. El món ha de canviar i un poder diferent del nostre ha de venir encara abans que el Poble de Durin torni a entrar a Mòria.

Així fou que després d’Azanulbizar els Nans tornaren a dispersar-se. Però primer, amb grans treballs, van despullar tots els seus morts per tal que els Orcs no s’hi acostessin i es fessin amb un carregament d’armes i cotes de malles. Diuen que cadascun dels Nans que sortien d’aquell camp de batalla anava inclinat sota un gran pes. Després construïren moltes pires i hi cremaren tots els cossos dels seus. Es produí una gran caiguda d’arbres a la vall, que quedà nua per sempre més, i el fum de la crema es veia des de Lórien.[22]

Quan les terribles fogueres quedaren reduïdes a cendres, els aliats se n’anaren cap als seus propis països, i Dain Peudeferro dirigí el seu poble de retorn a les Muntanyes de Ferro. Llavors, dempeus al costat de la foguera, en Thrain digué a Thorin Escut-de-Roure:

—Alguns pensaran que aquest cap ens costà molt car! Com a mínim, hem donat per ell el nostre regne. Tornaràs amb mi a l’enclusa? O penses mendicar pa en portes orgulloses?

—Cap a l’enclusa —respongué en Thorin—. Si més no, el martell ens mantindrà els braços forts fins que puguem tornar a brandar eines més afilades.

Així en Thrain i en Thorin amb els que quedaven del seu seguici (entre els quals hi havia Balin i Gloin) tornaren a Terrafosca, i ben aviat tornaren a marxar i vaguejaren per Èriador, fins que finalment es feren una casa a l’exili a l’est d’Èred Luin més enllà del Lhûn. De ferro eren la majoria de coses que forjaren en aquells dies, però es pot dir que prosperaren, i lentament augmentaren de nombre.[23] Tanmateix, com havia dit en Thror, l’Anell necessitava or per fer or, i d’aquest o de qualsevol altre metall preciós en tenien poc o gens.

D’aquest Anell s’ha de dir aquí alguna cosa. Creien els Nans del poble de Durin que era el primer dels Set que fou forjat; i diuen que fou donat al rei de Khazad-dûm, Durin III, pels ferrers èlfics i no per en Sàuron, tot i que no hi ha dubte que tenia el seu poder maligne, perquè havia col·laborat a la forja de tots Set. Però els posseïdors de l’Anell no l’ensenyaven ni en parlaven, i rarament el cedien si no és que es trobaven vora la mort per tal que ningú altre no sabés mai segur on es guardava. Alguns pensaven que havia romàs a Khazad-dûm, a les tombes secretes dels reis, si no és que havia estat descobert i robat; però entre els parents de l’Hereu de Durin es creia (erròniament) que en Thror se l’havia posat quan hi tornà a tota pressa. De què se n’havia fet, no en sabien res. No el trobaren en el cos d’Azog.

Tot i així, pot ser molt bé, com creuen ara els Nans, que mitjançant les seves arts en Sàuron descobrís qui tenia aquest Anell, el darrer que quedava lliure, i que les singulars desgràcies dels hereus de Durin fossin degudes sobretot a la seva malícia. Perquè els Nans havien resultat incorruptibles per aquest mitjà. L’únic poder que tenien els Anells sobre ells era inflamar-los el cor amb l’avarícia d’or i d’objectes preciosos, i, si això els mancava, totes les altres coses bones els semblaven sense profit, i s’omplien d’ira i venjança contra tots aquells que els en privaven. Però des del començament foren fets d’una mena que es resistia amb fermesa a tot tipus de dominació. Els podien matar o destruir, però mai no els podrien reduir a ombres esclavitzades a la voluntat d’un altre; i, per la mateixa raó, les seves vides no es veien afectades per cap Anell, ni eren més llargues o curtes a causa d’ell. I per això en Sàuron els odiava i desitjava desposseir-los-en.

Fou doncs en part per la malícia de l’Anell que, passats uns anys, en Thrain començà a estar descontent i a inquietar-se. No deixava de pensar en l’ànsia d’or. Finalment, quan no ho pogué suportar més, els seus pensaments es dirigiren cap a Èrebor, i decidí tornar-hi. No comunicà a en Thorin el pes que tenia al cor; però, amb Balin i Dwalin i uns quants més, s’acomiadà i partí.

Poc se sap d’allò que li esdevingué després. Sembla ser que tan bon punt emprengué camí, els emissaris d’en Sàuron l’encalçaren. Els llops el perseguiren, els Orcs li tendiren una emboscada, les aus malvades llançaren ombres al seu camí i, com més al nord es dirigia, més desgràcies se li presentaven. Arribà una nit fosca en què ell i els seus companys recorrien les terres més enllà de l’Ànduin i una pluja negra els obligà a refugiar-se sota els arbres del Bosc Llobregós. Al matí havia desaparegut, i els seus companys el cridaren debades. El cercaren durant molts dies, fins que a la fi abandonaren tota esperança i tornaren temps després al costat d’en Thorin. Fins molt més tard no saberen que en Thrain havia estat capturat viu i portat a les masmorres de Dol Guldur. Allí el turmentaren i li prengueren l’Anell, i allí morí per fi.

Així Thorin Escut-de-Roure esdevingué l’Hereu de Durin, però un hereu sense esperança. Quan es perdé, en Thrain tenia noranta-cinc anys i era un nan gros de tarannà orgullós; però semblava content de romandre a Èriador. Allí treballà molt temps, i traficà, i adquirí tantes riqueses com pogué; i el seu poble augmentà amb l’arribada de molts membres errants del poble de Durin que sentiren parlar del seu habitatge a l’oest i s’hi presentaren. Tenien belles estances a les muntanyes, i grans magatzems de béns, i els seus dies no semblaven durs, tot i que a les cançons parlaven sempre de la Muntanya Solitària a la llunyania.

Els anys se succeïren. Les brases del cor d’en Thorin tornaren a escalfar-se mentre rumiava els mals de la seva Casa i la venjança sobre el Drac que havia heretat. Pensava en armes i exèrcits i aliances mentre el gran martell ressonava a les forges; però els exèrcits s’havien dispersat i les aliances s’havien trencat, i el seu poble tenia poques destrals; i el cremava una gran ràbia sense esperança mentre copejava el ferro vermell a l’enclusa.

Finalment es produí una trobada per atzar entre en Gàndalf i en Thorin que canvià la sort de la Casa de Durin i que conduí a altres fins més grans. Un dia[24] que en Thorin tornava a l’oest d’un viatge, s’aturà a Bree a passar la nit. Allí es trobà en Gàndalf. El màgic anava camí de La Comarca, perquè feia uns vint anys que no la visitava. Com que estava cansat, decidí descansar uns dies a Bree.

Entre moltes altres coses el preocupava el perillós estat del Nord; perquè sabia que en Sàuron ja preparava la guerra i, tan bon punt se sentís prou fort, tenia intencions d’atacar Rivendell. Però per resistir qualsevol intent des de l’Est d’atacar les terres d’Àngmar i els colls del nord cap a les muntanyes només hi havia els nans de les Serralades de Ferro. I més enllà hi havia la desolació del Drac. En Sàuron podria utilitzar el Drac amb terribles conseqüències. Com podria doncs aconseguir eliminar l’Smaug?

Fou just quan en Gàndalf seia meditant tot això que en Thorin se li presentà al davant i li digué:

—Mestre Gàndalf, només us conec de vista, però m’agradaria parlar amb vós. Perquè moltes vegades he pensat en vós darrerament, com si se m’hagués ordenat de buscar-vos. I així ho hauria fet si hagués sabut on trobar-vos.

En Gàndalf el va mirar amb sorpresa.

—És estrany, Thorin Escut-de-Roure —digué—. Perquè jo també he pensat en tu; i encara que sóc camí de La Comarca, era conscient que aquest camí també portava a les teves estances.

—En podeu dir així, si voleu —digué en Thorin—. No són més que mísers habitatges a l’exili. Però, si veniu, hi sereu benvingut. Perquè diuen que sou savi i sabeu més que ningú què passa al món; i tinc moltes coses al cap i m’agradaria rebre el vostre consell.

—Vindré —digué en Gàndalf—, perquè m’imagino que compartim com a mínim una preocupació. Tinc el Drac d’Èrebor al cap, i no crec que el nét d’en Thror l’hagi oblidat.

En un altre lloc s’explica el resultat d’aquesta reunió: l’estrany pla que féu en Gàndalf per ajudar en Thorin, i com ell i els seus companys partiren de La Comarca per emprendre el quest de la Muntanya Solitària, que aconseguí grans objectius imprevistos. Aquí només es recorden aquelles coses que concerneixen directament el Poble de Durin.

El Drac fou mort per Bard d’Esgaroth, però hi hagué batalla a la Vall. Perquè els Orcs baixaren sobre Èrebor tan bon punt sentiren veus del retorn dels Nans; i anaven dirigits per Boig, fill d’Azog, a qui en Dain donà mort a la joventut. En aquella primera Batalla de la Vall, Thorin Escut-de-Roure fou ferit de mort, i morí i l’enterraren en una tomba sota la Muntanya amb l’Arkenstone al pit. També hi caigueren Fili i Kili, els fills de la seva germana. Però en Dain Peudeferro, el seu cosí, que arribà de les Serralades de Ferro a ajudar-lo i també era el seu hereu per dret, esdevingué llavors el Rei Dain II i, com havia desitjat en Gàndalf, fou restaurat el Regne sota la Muntanya. En Dain resultà ser un rei gran i savi, i els Nans prosperaren i es feren forts en els seus temps.

Al final de l’estiu d’aquell mateix any (2941), en Gàndalf acabà convencent en Sàruman i el Consell Blanc d’atacar Dol Guldur, i en Sàuron es retirà a Mórdor, on creia que estaria fora de l’abast de tots els seus enemics. Així fou doncs que, quan arribà finalment la Guerra, l’atac principal es dirigí cap al sud; tot i així, amb el seu llarg braç dret en Sàuron podia haver fet grans mals al Nord si el rei Dain i el rei Brand no s’haguessin interposat en el seu camí. Tal com en Gàndalf digué més tard a en Frodo i en Guimli quan visqueren junts durant un temps a Minas Tirith, poc temps abans havien arribat noves a Góndor dels esdeveniments llunyans.

—Em va saber greu la caiguda d’en Thorin —digué en Gàndalf—, i ara sento que ha caigut en Dain, també lluitant a la Vall, mentre nosaltres lluitàvem aquí. Ho qualificaria de gran pèrdua si no fos més aviat una meravella que a la seva edat encara pogués sostenir la destral amb tanta fermesa com diuen al costat del cos del rei Brand, davant la Porta d’Èrebor, fins que caigué la foscor.

—Tanmateix, les coses podien haver anat d’una altra manera, i molt pitjor. Quan penseu en la gran batalla del Pelènnor, no oblideu les batalles de la Vall i el valor del Poble de Durin. Penseu en el que hauria pogut esdevenir-se. Foc de drac i espases salvatges a Èriador, nit a Rivendell. Podria no haver-hi Reina a Góndor. Ara només podríem tenir l’esperança de tornar de la victòria i no trobar més que ruïna i cendra. Però ho hem pogut evitar perquè em vaig trobar en Thorin Escut-de-Roure en començar la primavera a Bree. Una trobada casual, com diem a la Terra Mitjana.

Dis era la filla de Thrain II. És l’única dona nan que surt en aquestes històries. Deia en Guimli que hi havia molt poques dones nanes, probablement no més d’un terç del poble. Rarament surten a fora tret d’un cas de necessitat extrema. De veu i d’aparença, i de vestimenta si han de viatjar, són tan semblants als homes nans que els ulls i les oïdes d’altres pobles no els poden distingir. Això ha donat origen a la falsa opinió que no hi ha dones nans, i que els Nans «neixen de la pedra».

És a causa de l’escassesa de dones que la població dels Nans augmenta lentament i, quan té habitatges segurs, es troba en perill. Perquè els nans només prenen una esposa o marit en tota la vida, i són gelosos, com en tot allò relatiu als seus drets. En realitat, el nombre d’homes nans que es casen és inferior a un terç. Perquè no totes les dones prenen marits: algunes no en volen, i d’altres en volen un que no poden aconseguir, i decideixen no tenir-ne cap altre. Pel que fa als homes, molts d’ells tampoc no tenen cap desig de casar-se perquè estan concentrats en els seus oficis.

Guimli, fill de Gloin, és famós perquè era un dels Nou Caminants que partiren amb l’Anell; i romangué en companyia del Rei Eléssar durant tota la Guerra. Rebé el nom d’Amic dels Elfs pel gran amor que es tenien ell i en Légolas, fill del rei Thrànduil, i per la seva reverència per la Senyora Galàdriel.

Després de la caiguda d’en Sàuron, en Guimli portà una part del poble dels Nans d’Èrebor al sud, i esdevingué Senyor de les Cavernes Resplendents. Ell i el seu poble feren grans obres a Góndor i a Ròhan. Per a Minas Tirith forjaren unes portes de mithril i acer per substituir les que trencà el Rei Bruixot. El seu amic Légolas també portà al sud Elfs del Bosc Llobregós, i visqueren a Ithílien, i esdevingué un cop més el país més bell de totes les terres de l’oest.

Però quan el Rei Eléssar abandonà la vida, en Légolas seguí finalment el desig del seu cor i salpà mar enllà.

Aquí segueix una de les darreres notes del Llibre Vermell

Hem sentit dir que en Légolas s’endugué en Guimli fill d’en Gloin amb ell a causa de la seva gran amistat, la més gran que hi hagué mai entre un Elf i un Nan. Si això és cert, és certament estrany: que un Nan estigui disposat a abandonar la Terra Mitjana per amor, o que els Èldar el rebin, o que els Senyors de l’Oest ho permetin. Però diuen que en Guimli també desitjava veure novament la bellesa de Na Galàdriel; i podria ser que ella, poderosa entre els Èldar, obtingués per a ell aquesta gràcia. No podem dir res més d’aquest assumpte.

El Llinatge dels Nans d’Èrebor tal com fou establert per Guimli, fill de Gloin, per a coneixement del Rei Eléssar.



Fundació d’Èrebor, 1999.

Dain I mort per un drac, 2589.

Tornada a Èrebor, 2590.

Saqueig d’Èrebor, 2770.

Assassinat de Thror, 2790.

Congregació dels Nans, 2790-2793.

Guerra dels Nans i els Orcs, 2793-2799.

Batalla de Nanduhírion, 2799.

Thrain surt a caminar, 2841.

Mort de Thrain i pèrdua del seu Anell, 2850.

Batalla dels Cinc Exèrcits i mort de Thorin II, 2941.

Balin va a Mòria, 2989



* Els noms dels que es consideraven reis del poble de Durin, a l’exili o no, porten aquesta marca. Dels altres companys de Thorin Escut-de-Roure en el viatge a Èrebor, Ori, Nori i Dori també eren de la Casa de Durin, i parents més llunyans de Thorin: Bifur, Bofur i Bombur eren descendents dels Nans de Mòria, però no eren del llinatge de Durin.





APÈNDIX B

EL CÒMPUT DELS ANYS


(CRONOLOGIA DE LES TERRES DE L’OEST)

La Primera Edat acabà amb la Gran Batalla, en què l’Exèrcit de Vàlinor enderrocà Thangoròdrim i vencé a Mórgoth. La majoria dels Nóldor tornaren llavors a l’Oest Llunyà i visqueren a Eressëa, a les envistes de Vàlinor; i molts Síndar anaren també Mar enllà.

La Segona Edat acabà amb la primera derrota d’en Sàuron, servent de Mórgoth, i la desaparició de l’Anell Únic.

La Tercera Edat acabà amb la Guerra de l’Anell; però es considera que la Quarta Edat no començà fins que el Senyor Élrond partí i arribà el moment del domini dels Homes i el declivi de tots els altres «pobles parlants» a la Terra Mitjana.

A la Quarta Edat, les edats anteriors s’anomenaven tot sovint els Dies de l’Antigor, però aquest nom es referia pròpiament només als dies anteriors a l’expulsió de Mórgoth. Les històries d’aquell temps no es recullen aquí.





La Segona Edat


Eren anys foscos per als Homes de la Terra Mitjana, però anys de glòria per a Númenor. Dels esdeveniments de la Terra Mitjana, els registres són pocs i breus, i les dates tot sovint incertes.

Al començament d’aquesta edat encara hi havia molts Elfs Antics. La majoria vivien a Lindon, a l’oest d’Èred Luin; però abans de la construcció de Bàrad-dûr, molts Síndar anaren cap a l’est, i alguns establiren regnes en els boscos llunyans, poblats sobretot per Elfs Silvans. Thrànduil, rei del nord del Gran Bosc Verd, era un d’ells. A Lindon, al nord del Lhûn, hi vivia Guil-galad, el darrer hereu dels reis dels Nóldor a l’exili. Era reconegut com l’Alt Rei dels Elfs de l’Oest. A Lindon, al sud del Lhûn, visqué durant un temps En Cèleborn, parent de Thíngol; la seva esposa era Na Galàdriel, la més gran de les dones èlfiques. Era germana de Fínrod Fèlagund, Amic dels Homes, en altres temps rei de Nargòthrond, que donà la vida per salvar Beren, fill de Bàrahir.

Després alguns Nóldor es dirigiren a Erégion, a l’oest de les Muntanyes Boiroses, i a la vora de la Porta de l’Oest de Mòria. Ho feren perquè s’assabentaren que s’havia descobert mithril a Mòria. Els Nóldor eren grans artesans i més amistosos amb els nans que els Síndar; però l’amistat que cresqué entre el poble de Durin i els fargaires èlfics d’Erégion fou la més estreta que hi ha hagut mai entre les dues races. Celebrímbor era Senyor d’Erégion i el més gran artesà; era descendent de Fèanor.

Any

1 Fundació de les Rades Grises, i de Lindon.



32 Els Edain arriben a Númenor.



c. 40 Molts Nans abandonen les velles ciutats d’Èred Luin i van a Mòria i creixen en nombre.



442 Mort d’Élros Tar-Minyatur.



c. 500 En Sàuron comença a moure’s novament a la Terra Mitjana.



548 Naixement a Númenor de Silmariën.



600 Apareixen a les costes els primers vaixells dels Númenóreans.



750 Erégion és fundat pels Nóldor.



c. 1000 En Sàuron, alarmat pel poder creixent dels Númenóreans, escull Mórdor com a terra per fer-ne una fortalesa. Comença la construcció de Bàrad-dûr.



1075 Tar-Ancàlimë esdevé la primera Reina Regent de Númenor.



1200 En Sàuron intenta seduir els Èldar. Guil-galad refusa tenir-hi tractes, però els ferrers d’Erégion són convençuts. Els Númenóreans comencen a fer rades permanents.



c. 1500 Els fargaires èlfics, instruïts per en Sàuron, arriben al zenit de la seva habilitat. Comencen a forjar els Anells de Poder.



c. 1590 Els Tres Anells són acabats a Erégion.



c. 1600 En Sàuron forja l’Anell Únic a Oròdruin. Completa la construcció de Bàrad-dûr. Celebrímbor percep els designis d’en Sàuron.



1693 Comença la guerra entre els Elfs i en Sàuron. S’amaguen els Tres Anells.



1695 Les forces d’en Sàuron envaeixen Èriador. Guil-galad envia N’Élrond a Erégion.



1697 Erégion esdevé una terra erma. Mort de Celebrímbor. Es tanquen les portes de Mòria. N’Élrond es retira amb la resta dels Nóldor i troba el refugi d’Ímladris.



1699 En Sàuron arrasa Èriador.



1700 Tar-Minastir envia una gran flota de Númenor a Lindon. En Sàuron és derrotat.



1701 En Sàuron és expulsat d’Èriador: les Terres de l’Oest viuen en pau durant un temps llarg.



c. 1800 A partir d’aquesta època, els Númenóreans comencen a establir dominis a les costes. En Sàuron estén el seu poder cap a l’est. Cau l’ombra sobre Númenor.



2251 Tar-Atanamir rep el ceptre. Comença la rebel·lió i divisió dels Númenóreans. En aquesta època apareixen per primer cop els Nazgûl o Espectres de l’Anell, esclaus dels Nou Anells.



2280 Úmbar es converteix en una gran fortalesa de Númenor.



2350 Es construeix Pelàrgir. Esdevé el port principal dels Númenóreans Fidels.



2899 Ar-Adûnakhôr rep el ceptre.



3175 Penediment de Tar-Palantir. Guerra civil a Númenor.



3255 Ar-Pharazôn el Daurat es fa amb el ceptre.



3261 Ar-Pharazôn salpa i desembarca a Úmbar.



3262 En Sàuron és empresonat a Númenor; 3262-3310 En Sàuron sedueix el Rei i corromp els Númenóreans.



3310 Ar-Pharazôn comença la construcció de l’Armament.



3319 Ar-Pharazôn ataca Vàlinor. Caiguda de Númenor. Eléndil i els seus fills fugen.



3320 Fundació dels Regnes a l’Exili: Àrnor i Góndor. Les Pedres es divideixen. En Sàuron torna a Mórdor.



3429 En Sàuron ataca Góndor, ocupa Minas Ithil i crema l’Arbre Blanc. Ísildur escapa per l’Ànduin i va a veure Eléndil al Nord. Anàrion defensa Minas Ànor i Osguíliath.



3430 Es forma la Darrera Aliança d’Elfs i Homes.



3431 Guil-galad i Eléndil marxen cap a l’est fins a Ímladris.



3434 L’exèrcit de l’Aliança creua les Muntanyes Boiroses. Batalla de Dàgorlad i derrota d’en Sàuron. Comença el setge de Bàrad-dûr.



3440 Anàrion és mort.



3441 En Sàuron és derrotat per Eléndil i Guil-galad, el qual mor. Ísildur s’apodera de l’Anell Únic. En Sàuron desapareix i els Espectres de l’Anell entren a les ombres. Acaba la Segona Edat.





La Tercera Edat


Aquests foren els anys de declivi dels Èldar. Durant molts anys visqueren en pau forjant els Tres Anells mentre en Sàuron dormia i l’Anell Únic es perdé; però no intentaren res de nou i vivien del record del passat. Els Nans s’amagaren en llocs profunds, protegint els seus tresors; però quan el mal començà a moure’s novament i reaparegueren els dracs, un a un els seus antics tresors foren saquejats i esdevingueren un poble errant. Mòria romangué segura durant molt temps, però la seva població s’anà reduint fins que moltes de les seves grans mansions esdevingueren fosques i buides. La saviesa i el temps de vida dels Númenóreans també va declinar, alhora que s’anaven barrejant amb Homes menors.

Quan hagueren passat potser un miler d’anys, i caigué la primera ombra sobre el Gran Bosc Verd, aparegueren a la Terra Mitjana els Istari o Màgics. Després es digué que havien sortit de l’Oest Llunyà i que eren missatgers enviats per contrarestar el poder d’en Sàuron i reunir tots aquells que volien resistir-s’hi; però tenien prohibit enfrontar-se amb poder al seu poder o mirar de dominar Elfs i Homes per la força i el temor.

Arribaren doncs en forma d’Homes, tot i que mai no eren joves i envellien molt a poc a poc, i tenien molts poders mentals i manuals. Revelaren a molt pocs els seus noms veritables, i feien servir els noms que els donaven. Als dos més alts d’aquest grup (dels quals es diu que eren cinc) els Èldar els anomenaven Curunir, ‘el d’ardits astuts’, i Mithràndir, ‘el pelegrí gris’, però eren Sàruman i Gàndalf per als Homes del Nord. Curunir viatjà cap a l’Est, però finalment visqué a Ísengard. Mithràndir era molt amic dels Èldar, viatjava sobretot per l’Oest i mai no es construí cap habitatge durador.

Al llarg de la Tercera Edat, la custòdia dels Tres Anells només era coneguda per aquells que els posseïen. Però finalment se sabé que havien estat en poder dels tres Èldar més grans: Guil-galad, Galàdriel i Círdam. Abans de morir, Guil-galad donà el seu anell a N’Élrond; posteriorment Círdam cedí el seu a en Mithràndir. Perquè Círdam veia més lluny i amb més profunditat que ningú a la Terra Mitjana i, sabedor d’on venia i a on tornaria, rebé en Mithràndir a les Rades Grises.

«Preneu aquest Anell, Senyor», li digué, «perquè els vostres treballs seran durs; però us sostindrà en el cansament que us heu imposat. Perquè aquest és l’Anell de Foc, i amb ell podreu escalfar molts cors en un món que esdevé glaçat. Pel que fa a mi, el meu cor és a la Mar, i habitaré a les ribes grises fins que salpi el darrer vaixell. Us esperaré».

Any

2 Ísildur planta un plançó de l’Arbre Blanc a Minas Ànor. Entrega el Reialme del Sud a Menèldil. Desastre dels Camps Llirials; Ísildur i els seus tres fills grans cauen morts.



3 Òhtar porta els fragments de Nàrsil a Ímladris.



10 Vàlandil esdevé Rei d’Àrnor.



109 N’Élrond es casa amb Celebrían, filla d’En Cèleborn.



130 Naixement d’Èl·ladan i Èlrohir, fills de N’Élrond.



241 Naixement d’Arwen Undómiel.



420 El rei Ostòher reconstrueix Minas Ànor.



490 Primera invasió d’Orientalencs.



500 Rómendacil I derrota els Orientalencs.



541 Rómendacil cau en batalla.



830 Fàlastur inicia la dinastia dels Reis dels Vaixells de Góndor.



861 Mort d’Eàrendur, i divisió d’Àrnor.



933 El Rei Eàrnil I s’apodera d’Úmbar, que esdevé una fortalesa de Góndor.



936 Eàrnil es perd al mar.



1015 El rei Ciryandil cau mort al setge d’Úmbar.



1050 Hyarmendacil conquereix Harad. Góndor arriba al màxim del seu poder. En aquesta època s’estén una ombra sobre el Bosc Verd, i els homes comencen a anomenar-lo Bosc Llobregós. S’esmenten els Periànnath als registres per primera vegada, amb l’arribada dels Peupilosos a Èriador.



c. 1100 Els Savis (els Istari i els principals Èldar) descobreixen que un poder malvat s’ha fet fort a Dol Guldur. Es pensa que és un dels Nazgûl.



1149 Comença el regnat d’Atanatar Alcarin.



c. 1150 Els Albapelles entren a Èriador. Els Cepats creuen el Pas del Corn Roig i avancen fins a Angle, o a Terra Fosca.



c. 1300 Comencen a multiplicar-se novament les criatures malvades. Augmenten els Orcs a les Muntanyes Boiroses i ataquen els Nans. Reapareixen els Nazgûl. El seu cap es dirigeix al nord fins a Àngmar. Els Periànnath emigren cap a l’oest; molts s’instal·len a Bree.



1356 El rei Àrgeleb II cau mort en batalla a Rhudaur. En aquesta època, els Cepats abandonen Angle, i alguns tornen a les Terres Salvatges.



1409 El Rei Bruixot d’Àngmar envaeix Àrnor. El rei Àrvaleg I és assassinat. Fórnost i Tyrn Gorthad són defensades. La Torre d’Amon Sûl és destruïda.



1432 Mor el rei Vàlacar de Góndor, i comença la guerra civil de la Lluita entre Germans.



1437 Crema d’Osguíliath i pèrdua del palantir. Èldacar fuig a Rhovànion; el seu fill Ornèndil és assassinat.



1447 Àldacar torna i fa fora l’usurpador Castamir. Batalla dels Guals de l’Èrui. Setge de Pelàrgir.



1448 Els rebels fugen i s’apoderen d’Úmbar.



1540 El rei Aldamir mor en la lluita contra Harad i els corsaris d’Úmbar.



1551 Hyarmendacil II derrota els Homes de Harad.



1601 Molts Periànnath emigren de Bree i Àrgeleb II els concedeix terres més enllà del Barànduin.



c. 1630 Se’ls uneixen els Cepats que vénen de Terra Fosca.



1634 Els corsaris saquegen Pelàrgir i maten el rei Minàrdil.



1636 La Gran Plaga devasta Góndor. Mort del Rei Tèlemnar i els seus fills. Mor l’Arbre Blanc a Minas Ànor. La plaga s’escampa cap al nord i l’oest, i moltes parts d’Èriador queden desolades. Més enllà del Barànduin, els Periànnath sobreviuen, però sofreixen grans pèrdues.



1640 El rei Taròndor trasllada la Casa del Rei a Minas Ànor i planta un plançó de l’Arbre Blanc. Osguíliath comença a esdevenir un munt de ruïnes. Mórdor continua sense protegir.



1810 El rei Telumèhtar Umbardacil recupera Úmbar i en fa fora els corsaris.



1851 Comencen els atacs dels Aurigues sobre Góndor.



1856 Góndor perd els territoris de l’est, i Narmacil II cau en batalla.



1899 El rei Calimèhtar derrota els Aurigues a Dàgorlad.



1900 Calimèhtar construeix la Torre Blanca a Minas Ànor.



1940 Góndor i Àrnor renoven les comunicacions i formen una aliança. Àrvedui es casa amb Fíriel, filla d’Ondóher de Góndor.



1944 Ondóher cau en batalla. Eàrnil derrota l’enemic al sud d’Ithílien. Després guanya la Batalla del Campament i empeny els Aurigues cap als Aiguamolls Morts. Àrvedui reclama la corona de Góndor.



1945 Eàrnil II és coronat rei.



1974 Final del Reialme del Nord. El Rei Bruixot ataca Arthedain i s’apodera de Fórnost.



1975 Àrvedui s’ofega a la Badia de Forochel. Es perden els palantir d’Annúminas i Amon Sûl. Eärnur porta una flota a Lindon. El Rei és vençut a la Batalla de Fórnost i perseguit fins als Ettenerms. Desapareix del Nord.



1976 Àranarth rep el títol de Capità dels Dúnedain. Els tresors d’Amor queden sota custòdia de N’Élrond.



1977 Frúmgar dirigeix els Éothéod cap al Nord.



1979 Bucca de l’Aiguamoix esdevé el primer Thain de La Comarca.



1980 El Rei Bruixot arriba a Mórdor i hi reuneix els Nazgûl. Apareix un Bàlrog a Mòria i mata Durin VI.



1981 Mor Nain I. Els Nans fugen de Mòria. Molts dels Elfs Silvans de Lórien fugen cap al sud. Es perden Àmroth i Nímrodel.



1999 Thrain I arriba a Èrebor i funda un regne nan «sota la muntanya».



2000 Els Nazgûl surten de Mórdor i assetgen Minas Ithil.



2002 Caiguda de Minas Ithil, després coneguda com Minas Mórgul. El palantir és capturat.



2043 Eärnur esdevé Rei de Góndor. És desafiat pel Rei Bruixot.



2050 El repte és renovat. Eärnur cavalca a Minas Mórgul i es perd. Màrdil esdevé el primer Senescal Regent.



2060 Creix el poder de Dol Guldur. Els Savis temen que pugui ser en Sàuron que torna a prendre forma.



2063 En Gàndalf va a Dol Guldur. En Sàuron es retira i s’amaga a l’Est. Comença la Pau Vigilant. Els Nazgûl s’estan quiets a Minas Mórgul.



2210 Thorin I abandona Èrebor i va cap al nord fins a les Muntanyes Grises, on s’estan reunint la major part dels que sobreviuen del poble de Durin.



2340 Isumbras I esdevé tretzè Thain i primer de la línia Tuc. Els Bocvells ocupen La Boqueria.



2460 Acaba la Pau Vigilant. En Sàuron torna amb forces renovades a Dol Guldur.



2463 Es forma el Consell Blanc. Més o menys en aquesta època, Déagol el Cepat troba l’Anell Únic i és mort per l’Sméagol.



2470 En aquesta època, l’Sméagol-Gòl·lum s’amaga a l’interior de les Muntanyes Boiroses.



2475 Es renova l’atac a Góndor. Osguíliath queda finalment en ruïnes i cau el seu pont de pedra.



c. 2480 Els orcs comencen a fer fortaleses secretes a les Muntanyes Boiroses per bloquejar tots els passos cap a Èriador. En Sàuron comença a poblar Mòria amb les seves criatures.



2509 Celebrían, camí de Lórien, és víctima d’una emboscada al Pas del Corn Roig i rep una ferida verinosa.



2510 Celebrían parteix per Mar. Els Orcs i els Orientalencs envaeixen Calenàrdhon. Éorl el Jove aconsegueix la victòria al Camp de Celèbrant. Els ròhirrim s’instal·len a Calenàrdhon.



2545 Éorl cau en batalla a l’Altiplà.



2569 Brego, fill d’Éorl, acaba el Palau Daurat.



2570 Bàldor, fill de Brego, entra per la Porta Prohibida i es perd. En aquesta època reapareixen els Dracs al Nord llunyà i comencen a afligir els Nans.



2589 Dain I és mort per un Drac.



2590 Thror torna a Èrebor. Gror, el seu germà, va a les Muntanyes de Ferro.



c. 2670 El Vell Tobias planta «herba de pipa» al Quartó Sud.



2683 Isengrim II esdevé desè Thain i comença l’excavació de Gran Smials.



2698 Ecthèlion I reconstrueix la Torre Blanca a Minas Tírith.



2740 Els Orcs renoven les invasions d’Èriador.



2747 Brandobràs Tuc derrota una banda d’Orcs al Quartó Nord.



2758 Ròhan és atacat per l’oest i l’est i és arrasat. Góndor és atacat per flotes de Corsaris. Helm de Ròhan es refugia a la Gorja d’en Helm. Wulf s’apodera d’Édoras.



2758-2759 Comença el Llarg Hivern. Gran sofriment i pèrdua de vides a Èriador i Ròhan. En Gàndalf acudeix en ajut del Poble de La Comarca.



2759 Mort d’en Helm, Fréalaf fa fora Wulf, i comença la segona dinastia de Reis de la Marca. En Sàruman s’instal·la a Ísengard.



2770 Smàug el Drac descendeix sobre Èrebor. Dale queda derruït. Thror escapa amb Thrain II i Thorin II.



2790 Thror és mort per un Orc a Mòria. Els Nans es reuneixen per a una guerra de venjança. Naixement de Geròntius, més endavant conegut com Vell Tuc.



2793 Comença la Guerra dels Nans i els Orcs.



2799 Batalla de Nanduhírion davant la porta de l’est de Mòria. Dain Peudeferro torna a les Serralades de Ferro. Thrain II i el seu fill Thorin van cap a l’oest. S’instal·len al Sud d’Èred Luin més enllà de La Comarca (2802).



2800-2864 Els Orcs del Nord inquieten Ròhan. El rei Walda cau mort (2861).



2841 Thrain II es disposa a revisitar Èrebor, però el persegueixen els servents d’en Sàuron.



2845 Thrain el Nan és empresonat a Dol Guldur; li prenen el darrer dels Set Anells.



2850 En Gàndalf torna a entrar a Dol Guldur, i descobreix que realment el senyor és en Sàuron, que està reunint tots els Anells i cercant notícies de l’Únic, i de l’Hereu d’Ísildur. Troba Thrain i rep la clau d’Èrebor. Thrain mor a Dol Guldur.



2851 Es reuneix el Consell Blanc. En Gàndalf insta a atacar Dol Guldur. En Sàruman s’hi oposa.[25] En Sàruman comença la cerca a prop dels Camps Llirials.



2852 Mor Belecthor II de Góndor. Mor l’Arbre Blanc, i no és possible trobar-ne cap plançó. L’Arbre Marcit es deixa al seu lloc.



2885 Esperonats pels emissaris d’en Sàuron, els Haràdrim creuen el Poros i ataquen Góndor. Els fills de Folcwine de Róhan són morts al servei de Góndor.



2890 Neix en Bilbo a La Comarca.



2901 La majoria dels habitants que queden a Ithílien en fugen a causa dels atacs dels Uruks de Mórdor. Es construeix el refugi secret de Hènneth Annûn.



2907 Neix Guílraen, mare d’Àragorn II.



2911 L’Hivern Nefast. El Barànduin i altres rius es gelen. Llops Blancs envaeixen Èriador des del Nord.



2912 Grans inundacions devasten Enedwaith i Minhíriath. Thàrbad és derruït i abandonat.



2920 Mort del Vell Tuc.



2929 Àrathorn, fill d’Àrador, dels Dúnedain, es casa amb Guílraen.



2930 Els Ogres maten Àrador. Neix Dénethor II, fill d’Ecthèlion II, a Minas Tirith.



2931 Neix Àragorn, fill d’Àrathorn II, l’1 de març.



2933 Àrathorn II és assassinat. Guílraen porta l’Àragorn a Ímladris. N’Élrond l’acull com a fill i li posa el nom d’Estel (Esperança); se li amaga la seva ascendència.



2939 En Sàruman descobreix que els servents d’en Sàuron escorcollen l’Ànduin a la vora dels Camps Llirials i que, per tant, en Sàuron s’ha assabentat del final d’Ísildur. Se n’alarma, però no diu res al Consell.



2941 Thorin Escut-de-Roure i en Gàndalf visiten en Bilbo a La Comarca. En Bilbo troba l’Sméagol-Gòl·lum i es queda amb l’Anell. Es reuneix el Consell Blanc; en Sàruman accedeix a atacar Dol Guldur, ja que ara vol impedir que en Sàuron escorcolli el Riu. En Sàuron, que ja havia fet plans, abandona Dol Guldur. La Batalla dels Cinc Exèrcits a Dale. Mort de Thorin II. Bard d’Esgaroth mata l’Smaug. Dain de les Serralades de Ferro esdevé Rei sota la Muntanya (Dain II).



2942 En Bilbo torna a La Comarca amb l’Anell. En Sàuron torna en secret a Mórdor.



2944 Bard reconstrueix Dale i esdevé rei. En Gòl·lum abandona les muntanyes i comença la cerca del «lladre» de l’Anell.



2948 Neix Théoden, fill de Théngel, Rei de Ròhan.



2949 En Gàndalf i en Balin visiten en Bilbo a La Comarca.



2950 Neix Finduilas, filla d’Àdrahil de Dol Àmroth.



2951 En Sàuron es declara obertament i reuneix poder a Mórdor. Comença la reconstrucció de Bàrad-dûr. En Gòl·lum torna a Mórdor. En Sàuron envia tres Nazgûl a reocupar Dol Guldur. N’Élrond revela a «Estel» el seu nom i ascendència i li lliura els fragments de Nàrsil. Arwen, que fa poc que ha tornat de Lórien, es troba l’Àragorn als boscos d’Ímladris. L’Àragorn se’n va cap a les terres salvatges.



2953 Darrera reunió del Consell Blanc. Parlen dels Anells. En Sàruman fa veure que ha descobert que l’Anell Únic ha baixat per l’Ànduin fins a la Mar. En Sàruman es retira a Ísengard, la fa seva i la fortifica. Gelós i temorós d’en Gàndalf, posa espies per vigilar tots els seus moviments; i s’adona del seu interès per La Comarca. Ben aviat comença a enviar agents a Bree i al Quartó Sud.



2954 El Mont del Fat torna a cremar. Els darrers habitants d’Ithílien fugen per l’Ànduin.



2956 L’Àragorn es troba amb en Gàndalf i s’inicia la seva amistat.



2957-2980 L’Àragorn emprèn els seus grans viatges i vagareigs. Amb el nom de Thoròngil, serveix disfressat Théngel de Ròhan i Ecthèlion II de Góndor.



2968 Neix en Frodo.



2976 En Dénethor es casa amb Finduilas de Dol Àmroth.



2977 Bain, fill de Bard, esdevé Rei de Dale.



2978 Neix Bóromir, fill de Dénethor II.



2980 L’Àragorn entra a Lórien i torna a trobar-se Arwen Undómiel. L’Àragorn li dóna l’anell de Bàrahir, i juren el seu compromís sobre el turó de Cerin Àmroth. En aquesta època, en Gól·lum arriba als confins de Mórdor i fa la coneixença de l’Aranyerra. En Théoden esdevé Rei de Ròhan.



2983 Neix Fàramir, fill de Dénethor. Neix en Samseny.



2984 Mort d’Ecthèlion II. En Dénethor esdevé Senescal de Góndor. Finduilas mor jove.



2988 Balin deixa Èrebor i entra a Mòria.



2991 Neix Éomer, fill d’Éomund, a Ròhan.



2994 Balin mor, i la colònia dels nans és derruïda.



2995 Neix Éowyn, germana d’Éomer.



c. 3000 L’ombra de Mórdor s’allarga. En Sàruman gosa utilitzar el palantir d’Òrthanc, però és encantat per en Sàuron, que té la Pedra Ithil. Esdevé traïdor al Consell. Els seus espies informen que La Comarca està molt vigilada pels Muntaners.



3000 Festa de comiat d’en Bilbo. En Gàndalf sospita que el seu anell és l’Únic. Es dobla la guàrdia a La Comarca. En Gàndalf cerca noves d’en Gòl·lum i demana ajuda a l’Àragorn.



3002 En Bilbo esdevé hoste de N’Élrond i s’instal·la a Rivendell.



3004 En Gàndalf visita en Frodo a La Comarca i, durant els següents quatre anys, continua visitant-lo de tant en tant.



3007 Brand, fill de Bain, esdevé Rei a Dale. Mort de Guílraen.



3008 A la tardor, en Gàndalf fa una visita a en Frodo.



3009 En Gàndalf i l’Àragorn renoven la cerca d’en Gòl·lum a intervals durant els següents vuit anys, a les valls de l’Ànduin, el Bosc Llobregós i Rhovànion fins als confins de Mórdor. En algun moment durant aquests anys, en Gòl·lum s’aventura fins a Mórdor i és capturat per en Sàuron. N’Élrond envia a cercar Arwen, i torna a Ímladris; les Muntanyes i totes les terres de l’est comencen a ser perilloses.



3017 En Gòl·lum és alliberat de Mórdor. L’Àragorn l’atrapa als Aiguamolls Morts i el porta a Thrànduil, al Bosc Llobregós. En Gàndalf visita Minas Tirith i llegeix el pergamí d’Ísildur.





ELS GRANS ANYS


3018

Abril

12 En Gàndalf arriba a Hobbiters.

Juny

20 En Sàuron ataca Osguíliath. Més o menys al mateix temps, Thrànduil és atacat i en Gòl·lum escapa.

Juliol

4 En Bóromir parteix cap a Minas Tirith.

10 En Gàndalf és empresonat a Òrthanc.

Agost

Es perd el rastre d’en Gòl·lum. Es creu que, en aquesta època, perseguit tant pels Elfs com pels servents d’en Sàuron, es refugia a Mòria; però, quan per fi ha descobert el camí cap a la porta de l’Oest, no en pot sortir.

Setembre

18 En Gàndalf escapa d’Òrthanc a l’alba. Els Genets Negres creuen els Guals de l’Isen.

19 En Gàndalf arriba a Édoras com a captaire i no hi és admès.

20 En Gàndalf aconsegueix entrar a Édoras. En Théoden li ordena marxar: «Agafa el cavall que vulguis, però marxa abans no arribi demà!».

21 En Gàndalf troba el Grisencrín, però el cavall no deixa que s’hi acosti. Segueix el Grisencrín lluny camps enllà.

22 Els Genets Negres arriben al Sarngual al vespre; expulsen la guàrdia dels Muntaners cap a l’est i després tornen a vigilar el Camí Verd. En Gàndalf atrapa el Grisencrín.

23 Quatre Genets entren a La Comarca abans de l’alba. Els altres persegueixen els Muntaners cap a l’est, i després tornen a vigilar el Camí Verd. Un Genet Negre arriba a Hobbiters al vespre. En Frodo deixa l’Atzusac. En Gàndalf, havent domesticat el Grisencrín, torna de Ròhan.

24 En Gàndalf creua l’Isen.

26 El Bosc Vell. En Frodo es troba amb en Bombadil.

27 En Gàndalf creua el Curs-gris. Segona nit amb en Bombadil.

28 Els hòbbits són capturats per un espectre dels túmuls. En Gàndalf arriba al Sarngual.

29 En Frodo arriba a Bree a la nit. En Gàndalf visita el Vellot.

30 Comacric i la fonda de Bree són envaïts a primera hora. En Frodo abandona Bree. En Gàndalf va a Comacric i arriba a Bree a la nit.

Octubre

1 En Gàndalf se’n va de Bree.

3 En Gàndalf és atacat a la nit a la Pica del Temps.

6 El campament sota la Pica del Temps és atacat a la nit. En Frodo és ferit.

9 En Glorfíndel deixa Rivendell.

11 Fa sortir els Genets del Pont de Mitheíthel.

13 En Frodo creua el Pont.

18 En Glorfíndel es troba amb en Frodo al vespre. En Gàndalf arriba a Rivendell.

20 Fugida a través del Gual del Bruinen.

24 En Frodo es recupera i es desperta. En Bóromir arriba a Rivendell a la nit.

25 Consell de N’Élrond.

Desembre

25 La Companyia de l’Anell surt de Rivendell al vespre.

3019

Gener

8 La Companyia arriba a Hòl·lin.

11 Neu al Caradhras.

12 Neu al Caradhras.

13 Atac de Llops a primera hora. La Companyia arriba a la porta de l’oest de Mòria en caure la nit. En Gòl·lum comença a seguir el portador de l’anell.

14 Nit a la Sala Vint-i-u.

15 El Pont de Khazad-dûm, i caiguda d’en Gàndalf. La Companyia arriba a Nímrodel tard a la nit.

17 La Companyia arriba a Caras Galàdon al vespre.

23 En Gàndalf persegueix el Bàlrog fins al cim de Zirak-zigil.

25 Fa caure el Bàlrog i es desmaia. El seu cos jeu al cim.

Febrer

14 El Mirall de Na Galàdriel. En Gàndalf torna a la vida i jeu en trànsit.

16 Comiat de Lórien. En Gòl·lum, amagat a la riba de l’oest, observa la partida.

17 Gwàihir porta en Gàndalf a Lórien.

23 Les barques són atacades de nit a la vora de Sarn Gebir.

25 La Companyia passa l’Àrgonath i acampa a Parth Galen. Primera Batalla dels Guals de l’Isen; Théodred, fill de Théoden, cau mort.

26 Trencament de la Germandat. Mort d’en Bóromir; se sent el seu corn a Minas Tirith. En Meriadoc i en Peregrín són capturats. En Frodo i en Samseny entren a l’est d’Emyn Muil. L’Àragorn parteix en busca dels Orcs al vespre. L’Éomer s’assabenta del descens d’una banda d’Orcs d’Emyn Muil.

27 L’Àragorn arriba al turó de l’oest a l’alba. L’Éomer, contra les ordres d’en Théoden, parteix cap a Foldest a mitjanit a l’encalç dels Orcs.

28 L’Éomer atrapa els Orcs just als afores del Bosc de Fàngorn.

29 En Meriadoc i en Pippin escapen i es troben en Barbarbrat. Els ròhirrim ataquen a la posta del sol i destrueixen els Orcs. En Frodo baixa d’Emyn Muil i es troba en Gòl·lum. En Fàramir veu la barca funerària d’en Bóromir.

30 Comença l’Assemblent. L’Éomer, en tornar d’Édoras, es troba amb l’Àragorn.

Març

1 En Frodo comença el pas dels Aiguamolls Morts a l’alba. Continua l’Assemblent. L’Àragorn es troba amb Gàndalf el Blanc. Parteixen cap a Édoras. En Fàramir surt de Minas Tirith en missió a Ithílien.

2 En Frodo arriba al final dels Aiguamolls. En Gàndalf arriba a Édoras i cura en Théoden. Els ròhirrim cavalquen cap a l’oest contra en Sàruman. Segona Batalla dels Guals de l’Isen. Érkenbrand és derrotat. L’Assemblent acaba a la tarda. Els Ents marxen cap a Ísengard i hi arriben a la nit.

3 En Théoden es retira a la Gorja d’en Helm. Comença la Batalla de Vilacorn. Els Ents completen la destrucció d’Ísengard.

4 En Théoden i en Gàndalf parteixen de la Gorja d’en Helm cap a Ísengard. En Frodo arriba als monticles de lava de la Desolació del Mórannon.

5 En Théoden arriba a Ísengard al migdia. Parlament amb en Sàruman a Òrthanc. El Nazgùl Alat passa per damunt el campament a Dol Baran. En Gàndalf parteix amb en Peregrín cap a Minas Tirith. En Frodo s’amaga a les envistes del Mórannon i parteix a entrada de fosc.

6 L’Àragorn és atrapat pels Dúnedain a primera hora. En Théoden surt de Vilacorn cap a Valldelara. L’Àragorn surt més tard.

7 En Fàramir porta en Frodo a Hènneth Annûn. L’Àragorn arriba a Puigdelara en caure la nit.

8 L’Àragorn emprèn els «Camins dels Morts» a trenc d’alba; arriba a Èrech a mitjanit. En Frodo surt de Hènneth Annûn.

9 En Gàndalf arriba a Minas Tirith. En Fàramir surt de Hènneth Annûn. L’Àragorn surt d’Èrech i arriba a Càlembel. Al capvespre, en Frodo arriba a la carretera de Mórgul. En Théoden arriba a Puigdelara. La foscor comença a escampar-se des de Mórdor.

10 El Dia sense Alba. L’Assemblea de Ròhan: els ròhirrim cavalquen des de Valldelara. En Gàndalf rescata en Fàramir fora de les portes de la ciutat. L’Àragorn creua el Ringló. Un exèrcit del Mórannon s’apodera de Cair Andros i entra a Anòrien. En Frodo passa per la Cruïlla i veu partir l’exèrcit de Mórgul.

11 En Gòl·lum visita l’Aranyerra però, en veure en Frodo adormit, gairebé se’n penedeix. En Dénethor envia en Fàramir a Osguíliath. L’Àragorn arriba a Linhir i entra a Lebennin. Ròhan de l’Est és envaït des del nord. Primer atac a Lórien.

12 En Gòl·lum porta en Frodo al cau de l’Aranyerra. En Fàramir es retira a les fortificacions de la Calçada. En Théoden acampa sota Min-Rímmon. L’Àragorn desvia l’enemic cap a Pelàrgir. Els Ents derroten els invasors de Ròhan.

13 En Frodo és capturat pels Orcs de Cirith Úngol. El Pelènnor és envaït. En Fàramir és ferit. L’Àragorn arriba a Pelàrgir i captura la flota. En Théoden arriba al Bosc de Drúadan.

14 En Samseny troba en Frodo a la Torre. Minas Tirith és assetjat. Els ròhirrim dirigits pels Homes Salvatges arriben al Bosc Gris.

15 A primera hora, el Rei Bruixot trenca les portes de la Ciutat. En Dénethor es crema ell mateix en una pira. Se senten els corns dels ròhirrim en cantar el gall. Batalla del Pelènnor. En Théoden cau mort. L’Àragorn enlaira l’estendard d’Arwen. En Frodo i en Samseny escapen i comencen el viatge cap al nord al llarg del Mòrgai. Batalla sota els arbres del Bosc Llobregós; Thrànduil repel·leix les forces de Dol Guldur. Segon atac a Lòrien.

16 Debat dels comandants. En Frodo, des de Mórgai, mira per sobre el campament cap al Mont del Fat.

17 Batalla de Dale. Cauen el rei Brand i el rei Dain Peudeferro. Molts nans i homes es refugien a Èrebor i són assetjats. Shagrat porta el mantell, la cota de malles i l’espasa d’en Frodo a Bàrad-dûr.

18 L’Exèrcit de l’Oest marxa de Minas Tirith. En Frodo i en Sam apareixen a les envistes de les Boques de l’Isen; els atrapen els orcs a la carretera que uneix Dúrthang i Udún.

19 L’exèrcit arriba a la Vall de Mórgul. En Frodo i en Samseny escapen i comencen el seu viatge camí de Bàrad-dûr.

22 El vespre temible. En Frodo i en Samseny deixen el camí i giren al sud cap al Mont del Fat. Tercer assalt a Lórien.

23 L’Exèrcit surt d’Ithílien. L’Àragorn menysprea els febles de cor. En Frodo i en Samseny llancen les seves armes i equipament.

24 En Frodo i en Samseny fan el darrer viatge als peus del Mont del Fat. L’exèrcit acampa a la Desolació del Mórannon.

25 L’Exèrcit és rodejat al llot davant dels turons. En Frodo i en Samseny arriben al Sàmmath Naur. En Gòl·lum s’apodera de l’Anell i cau a les Esquerdes del Fat. Caiguda de Bàrad-dûr i desaparició d’en Sàuron.

Després de la caiguda de la Torre Negra i la desaparició d’en Sàuron, l’Ombra s’esvaní del cor de tots els qui s’hi oposaven, però el temor i la desesperació envaí tots els seus servents i aliats. Tres cops Lórien havia estat atacat des de Dol Guldur, però, a banda del valor dels pobles èlfics d’aquella terra, el poder que hi habitava era massa gran per poder ser vençut per ningú, a no ser que hi anés en Sàuron en persona. Encara que els bells boscos de les fronteres sofriren greus danys, els atacs foren repel·lits; i quan l’Ombra passà, En Cèleborn sortí i comandà l’exèrcit de Lórien sobre l’Ànduin amb moltes barques. S’apoderaren de Dol Guldur, i Na Galàdriel en derruí els murs i deixà les masmorres al descobert i el bosc quedà net.

Al Nord també hi havia hagut guerra i malvestats. El reialme d’en Thrànduil fou envaït, i hi hagué llargues batalles sota els arbres i gran destrucció de foc; però al final en Thrànduil assolí la victòria. I el dia d’Any Nou dels Elfs, En Cèleborn i en Thrànduil es trobaren al bell mig del bosc; i canviaren el nom del Bosc Llobregós pel d’Eryn Lasgalen, el Bosc de Fulles Verdes. En Thrànduil ocupà totes les regions del nord fins a les muntanyes que s’alcen en el bosc del seu reialme; i En Cèleborn ocupà tots els boscos del sud per sota dels Estrets, i li posà el nom de Lórien de l’Est; tot l’ample bosc d’entremig fou donat als beornencs i als homes boscans. Però uns anys després de la desaparició de Na Galàdriel, En Cèleborn es cansà del seu regne i se n’anà a Ímladris a viure amb els fills de N’Élrond. Al Bosc Verd, els Elfs Silvans hi romangueren sense problemes, però a Lórien només hi romangueren amb tristesa una petita part dels habitants d’abans, i ja no hi havia llum ni cançons a Caras Galàdon.

Al mateix temps que els grans exèrcits assetjaren Minas Tirith, una host d’aliats d’en Sàuron que feia temps que amenaçava les fronteres del rei Brand creuà el riu Carnen, i Brand fou empès cap a Dale. Allí comptà amb l’ajuda dels Nans d’Èrebor; i hi hagué una gran batalla als peus de la Muntanya. Durà tres dies, però al final tant el rei Brand com el rei Dain Peudeferro caigueren morts, i els Orientalencs es feren amb la victòria. Però no pogueren apoderar-se de la porta, i molts, tant Nans com Homes, es refugiaren a Èrebor i suportaren el setge.

Quan arribaren noves de les grans victòries al Sud, l’exèrcit d’en Sàuron s’omplí de desesperació; i els assetjats sortiren i els feren fugir en desbandada, i la resta fugí cap a l’Est i no inquietà més Dale. Llavors Bard II, fill de Brand, esdevingué Rei a Dale, i Thorin III Elmdepedra, fill de Dain, esdevingué Rei sota la Muntanya. Enviaren els seus ambaixadors a la coronació del Rei Eléssar; i, des de llavors, els seus reialmes conservaren l’amistat amb Góndor tot el temps que duraren; i estaven sotmesos a la corona i protecció del Rei de l’Oest.





ELS PRINCIPALS DIES DES DE LA CAIGUDA DE BÀRAD-DÛR FINS A LA FI DE LA TERCERA EDAT[26]


3019

C. de La C. 1419

Març 27. Bard II i Thorin III Elmdepedra expulsen l’enemic de Dale. 28. En Cèleborn creua l’Ànduin; comença la destrucció de Dol Guldur.

Abril 6. Reunió d’En Cèleborn i en Thrànduil. 8. Els Portadors de l’Anell són honorats al Camp de Cormal·len.

Maig 1. Coronació del Rei Eléssar; N’Élrond i Arwen parteixen de Rivendell. 8. L’Éomer i l’Éowyn surten de Ròhan amb els fills de N’Élrond. 20. N’Élrond i Arwen arriben a Lórien. 27. L’escorta d’Arwen abandona Lórien.

Juny 14. Els fills de N’Élrond es troben l’escorta i porten Arwen a Édoras. 16. Es dirigeixen a Góndor. 25. El rei Eléssar troba el plançó de l’Arbre Blanc.

Lithe 1. Arwen arriba a la Ciutat.

Dia de Mig Any. Casament d’Eléssar i Arwen.

Juliol 18. L’Éomer torna a Minas Tirith. 19. L’escorta del funeral del rei Théoden emprèn el viatge.

Agost 7. L’escorta arriba a Édoras. 10. Funeral del Rei Théoden. 14. Els convidats s’acomiaden del Rei Éomer. 18. Arriben a la Gorja d’en Helm. 22. Arriben a Ísengard; s’acomiaden del Rei de l’Oest a la posta de sol. 28. Atrapen en Sàruman; en Sàruman es dirigeix a La Comarca.

Setembre 6. S’aturen a les envistes de les Muntanyes de Mòria. 13. En Cèleborn i Na Galàdriel parteixen, els altres van a Rivendell. 21. Tornen a Rivendell. 22. Cent vint-i-novè aniversari d’en Bilbo. En Sàruman arriba a La Comarca.

Octubre 5. En Gàndalf i els hòbbits surten de Rivendell. 6. Creuen el Gual del Bruinen; en Frodo sent el primer retorn del dolor. 28. Arriben a Bree en caure la nit. 30. Surten de Bree. Els «Viatgers» arriben al Pont del Brandivín a les fosques.

Novembre 1. Són aturats a Granotera. 2. Arriben a Voralaigua i desperten el poble de La Comarca. 3. Batalla de Voralaigua, i desaparició d’en Sàruman. Acaba la Guerra de l’Anell.

3020

de La C. 1420: El Gran Any de l’Abundor

Març 13. En Frodo es posa malalt (a l’aniversari del seu enverinament per l’Aranyerra).

Abril 6. Les flors de màl·lorn al Camp de la Festa.

Maig 1. En Samseny es casa amb la Roseta.

Dia de Mig Any. En Frodo renuncia al càrrec de Batlle, i torna a ocupar-lo en Will Peublancat.

Setembre 22. En Bilbo fa cent-trenta anys.

Octubre 6. En Frodo torna a estar malalt.

3021

C. de La C. 1421: El Darrer de la Tercera Edat

Març 13. En Frodo torna a trobar-se malament. 25. Neix Élanor la Bella,[27] filla d’en Samseny. En aquest dia de la Quarta Edat comença el compte de Góndor.

Setembre 21. En Frodo i en Samseny surten de Hobbiters. 22. Es troben amb l’última cavalcada dels Guardians dels Anells a l’Extrem Boscós. 29. Arriben a les Rades Grises. En Frodo i en Bilbo salpen Mar endins amb els Tres Guardians. Acaba la Tercera Edat.

Octubre 6. En Samseny torna a l’Atzusac.





ESDEVENIMENTS POSTERIORS RELACIONATS AMB ELS MEMBRES DE LA GERMANDAT DE L’ANELL


C.C.

1422 Amb el començament d’aquest any, s’inicia la Quarta Edat en el compte dels anys de La Comarca; però continuen els números del còmput de La Comarca.

1427 En Will Peublancat dimiteix. En Samseny és elegit Batlle de la Comarca. En Peregrín Tuc es casa amb Diamant d’Esquerdallarga. El Rei Eléssar emet un edicte que prohibeix als Homes entrar a La Comarca, i la converteix en Terra Lliure sota la protecció del Ceptre del Nord.

1430 Neix Fàramir, fill d’en Peregrín.

1431 Neix Rullsdaurats, filla d’en Samseny.

1432 En Meriadoc, anomenat el Magnífic, esdevé senyor de La Boqueria. Rep grans regals del Rei Éomer i la Senyora Éowyn d’Ithílien.

1434 En Peregrín esdevé el Tuc i el Thain. El Rei Eléssar nomena el Thain, el Senyor i el Batlle Consellers del Regne del Nord. El Senyor Samseny és elegit Batlle per segona vegada.

1436 El Rei Eléssar cavalca cap al nord i viu un temps a la vora del Llac Evendim. Es dirigeix al Pont del Brandivín i saluda els seus amics. Dóna l’Estel dels Dúnedain al Senyor Samseny, i fa donzella d’honor de la Reina Arwen a Élanor.

1441 El Senyor Samseny esdevé Batlle per tercer cop.

1442 El Senyor Samseny i la seva dona i Élanor cavalquen a Góndor i s’hi estan un any. El Senyor Tolman Cabanelles fa de segon del Batlle.

1448 El Senyor Samseny esdevé Batlle per quart cop.

1451 Élanor la Bella es casa amb Fàstred d’Alzinaverda als Turons Llunyans.

1452 La Marca de l’Oest, des dels Turons Llunyans als Turons de la Torre (Emyn Beraid), s’agefeix a La Comarca per donació del Rei. Molts hòbbits s’hi traslladen.

1454 Neix Elfstan Bellinfant, fill de Fàstred i Élanor.

1455 El Senyor Samseny esdevé Batlle per cinquè cop. A petició seva, el Thain fa a Fàstred Guardià de la Marca de l’Oest. Fàstred i Élanor fan el seu habitatge a les Sotorres dels Turons de la Torre, on els seus descendents, els Bellinfants de les Torres, visqueren durant moltes generacions.

1462 El Senyor Samseny esdevé Batlle per sisè cop.

1463 Fàramir Tuc es casa amb Rullsdaurats, filla d’en Samseny.

1469 El Senyor Samseny esdevé Batlle per setè i darrer cop, comptant el 1476, al final del seu càrrec, noranta-sis anys d’edat.

1482 Mort de la Senyora Roseta, esposa del Senyor Samseny, el Dia de Mig Any. El 22 de setembre, el Senyor Samseny surt cavalcant de l’Atzusac. Arriba als Turons de la Torre i Élanor, a qui dóna el Llibre Vermell que després guardarien els Bellinfants, el veu per última vegada. Entre ells hi ha la llegenda transmesa per Élanor que en Samseny passà les Torres i anà a les Rades Grises, i s’endinsà a la Mar, i fou l’últim dels Portadors de l’Anell a fer-ho.

1484 A la primavera d’aquell any, arribà un missatge de Ròhan a La Boqueria que deia que el Rei Éomer desitjava veure el Senyor Holdwine un cop més. En Meriadoc llavors era vell (102), però encara era fort. Es reuní amb el seu amic el Thain i, poc després, lliurà tots els seus béns i càrrecs als seus fills i se n’anà cap al Sarngual, i no el tornaren a veure mai a La Comarca. Més tard se sentí dir que el Senyor Meriadoc arribà a Édoras i s’hostatjà amb el Rei Éomer fins que morí aquella tardor. Llavors ell i el Thain Peregrín anaren a Góndor i passaren els pocs anys que els quedaven en aquell reialme, fins que moriren i foren enterrats a Rath Dinen entre els grans de Góndor.

1541 En aquest any,[28] l’1 de març, arribà per fi el Traspàs del Rei Eléssar. Diuen que els llits d’en Meriadoc i en Peregrín foren col·locats al costat del llit del gran rei. Llavors en Légolas construí un vaixell gris a Ithílien i salpà per l’Ànduin i mar endins; i, amb ell, diuen, hi anava Guimli el Nan. I quan el vaixell partí fou la fi de la Germandat de l’Anell a la Terra Mitjana.





APÈNDIX C

ARBRES GENEALÒGICS


Els noms que apareixen en aquests arbres són només una selecció. La majoria eren convidats a la Festa de Comiat d’en Bilbo, o els seus avantpassats directes. Els convidats a la festa estan subratllats. Es donen també uns quants noms de persones relacionades amb els esdeveniments explicats. A més a més, es proporciona informació genealògica relativa a en Samseny, el fundador de la família del Jardiner, posteriorment famosa i influent.

Els números després dels noms són els de naixement (i mort si se’n té constància). Totes les dates es donen segons el còmput de La Comarca, calculades a partir del creuament del Brandivín pels germans Marcho i Blanco l’Any 1 de La Comarca (Tercera Edat 1601).





APÈNDIX D

CALENDARI DE LA COMARCA UTILITZABLE TOTS ELS ANYS




Tots els anys començaven el primer dia de la setmana, dissabte, i acabaven el darrer dia de la setmana, divendres. El Dia de Mig Any i, en anys de traspàs, el Sobrelithe, no tenia nom de dia de la setmana. El Lithe abans del Dia de Mig Any es deia 1 Lithe, i el de després 2 Lithe. El Yule al final de l’any era 1 Yule, i el del començament era 2 Yule. El Sobrelithe era un dia de festa especial, però no s’esdevingué en cap dels anys importants per a la història del Gran Anell. S’esdevingué el 1420, l’any de la famosa collita i de l’estiu meravellós, i diuen que la celebració d’aquell any fou la més gran que es recorda o que consta en els registres.





ELS CALENDARIS


El Calendari de La Comarca diferia en diversos aspectes del nostre. Sens dubte l’any tenia la mateixa llargada[29] perquè, per molt llunyans que ens semblin ara aquells temps en anys i vides dels homes, no eren tan remots d’acord amb la memòria de la Terra. Segons els registres dels hòbbits, quan encara eren un poble errant, no tenien «setmanes» i, per bé que tenien «mesos», més o menys governats per la Lluna, el seu registre de les dades i càlculs del temps eren vagues i poc acurats. A les terres de l’oest d’Èriador, quan ja havien començat a instal·lar-s’hi, adoptaren el còmput del Rei dels Dúnedain, que era en última instància d’origen Èldarin; però els hòbbits de La Comarca hi introduïren petites alteracions. Aquest calendari, o «Còmput de La Comarca», tal com en deien, a la llarga també fou adoptat a Bree, excepte pel que fa a l’ús de La Comarca de comptar com Any 1 l’any de la colonització de La Comarca.

Tot sovint és difícil descobrir en els relats i tradicions antigues informació precisa sobre les coses que la gent sabia bé i donava per fetes en els seus temps (com ara els noms de les lletres, o dels dies de la setmana, o els noms i llargades dels mesos). Però a causa del seu interès general per la genealogia, i de l’interès per la història antiga que desenvoluparen els entesos després de la Guerra de l’Anell, sembla que els hòbbits de La Comarca es van ocupar molt de les dates; i fins i tot dibuixaren complicades taules mostrant les relacions entre el seu propi sistema i alguns altres. No sóc expert en aquests assumptes, i pot ser que hagi comès molts errors; però, en qualsevol cas, la cronologia dels anys crucials 1418 i 1419 en el C. de la C. està tan acuradament establerta en el Llibre Vermell que no hi poden haver dubtes sobre els anys i els temps en aquest punt.

Sembla clar que els Èldar a la Terra Mitjana, que, tal com remarcà en Samseny, tenien més temps a la seva disposició, calculaven en períodes llargs, i la paraula quenya yén, tot sovint traduïda per ‘any’, representa en realitat 144 dels nostres anys. Els Èldar preferien calcular per sisenes o dotzenes sempre que fos possible. Al «dia» solar l’anomenaven ré i anava de posta a posta. El yén contenia 52.596 dies. Més per propòsits de ritual que pràctics, els Èldar tenien una setmana o enquië de sis dies; i el yén contenia 8.766 d’aquestes enquier, calculats contínuament al llarg del període.

A la Terra Mitjana, els Èldar també observaven un període curt o any solar, anomenat coranar o ‘ronda solar’ quan el consideraven més o menys astronòmicament, però anomenat normalment loa, ‘creixement’ (sobretot a les terres del nord-oest), quan consideraven principalment els canvis estacionals de vegetació, com solien fer els Elfs. El loa estava dividit en períodes que podrien considerar-se mesos llargs o estacions curtes. No hi ha dubte que variaven en diferents regions; però els hòbbits només proporcionen informació relativa al Calendari d’Ímladris. En aquell calendari hi havia sis «estacions» d’aquestes, de les quals els noms en quenya eren tuilë, lairë, yávië, quellë, hrívë, coirë, que es poden traduir per ‘primavera, estiu, tardor, marciment, hivern, moviment’. Els noms en síndarin eren ethuil, laer, iavas, lirith, rhîw, echuir. ‘Marciment’ també es deia lasse-lanta, ‘caiguda de fulles’, o en síndarin narbeleth, ‘minvament de sol’.

Lairë i hrívë contenien 72 dies cadascuna, i la resta 54. La loa començava amb yestarë, el dia anterior al tuilë, i acabava amb mettarë, el dia immediatament després del coirë. Entre el yávië i el quellë s’inserien tres enderi o «dies mitjans». Això feia un any de 365 dies, doblant els enderi (afegint 3 dies) cada dotze anys.

No se sap del cert com s’ho feien per resoldre qualsevol inexactitud resultant. Si l’any era de la mateixa llargada que ara, el yén hauria estat massa llarg per a un dia. Que hi havia inexactituds queda clar per una nota en els Calendaris del Llibre Vermell que diu que, en el «Còmput de Rivendell», el darrer any de cada tercer yén era escurçat en tres dies; el doblament dels tres enderi que s’havia de fer aquell any s’ometia, «però això no s’ha esdevingut en els nostres temps». No consta l’ajustament de cap altre inexactitud.

Els Númenóreans van alterar aquestes disposicions. Van dividir el loa en períodes més curts de llargada més regular; i van afegir el costum de començar l’any a mig hivern, com era propi dels Homes del nord-oest, dels quals descendien, a la Primera Edat. Més tard també van fer una setmana de 7 dies, i calculaven el dia des de la sortida del sol (pel mar de l’est) fins a la següent sortida.

El sistema Númenórean, tal com es feia servir a Númenor, i també a Àrnor i Còndor fins al final dels reis, s’anomenava Còmput del Rei. L’any normal tenia 365 dies. Es dividia en dotze astar o mesos, dels quals deu tenien 30 dies i dos 31. Els astar llargs eren els d’abans i després de Mig Any, aproximadament els nostres juny i juliol. El primer dia de l’any es deia yestarë, el dia del mig (el 183) loëndë, i el darrer mettarë; aquests 3 dies no pertanyien a cap mes. Cada quatre anys, tret del darrer del segle (haranyë), dos enderi o ‘dies mitjans’ se substituïen pel loëndë.

A Númenor, els càlculs començaven amb l’1 de la S.E. El dèficit provocat per restar un dia del darrer any d’un segle no s’ajustava fins al darrer any d’un mil·lenni, cosa que deixava un dèficit mil·lenari de 4 hores, 46 minuts i 40 segons. Aquest afegit, a Númenor, es va fer els anys 1000, 2000 i 3000 de la S.E. Després de la Caiguda l’any 3319 de la S.E., els exiliats van mantenir el sistema, però va quedar molt dislocat al començament de la Tercera Edat amb una nova numeració: el 3442 de la S.E, esdevingué l’any 1 de la T.E. Convertint l’any 4 de la T.E. en any de traspàs en comptes de l’any 3 de la T.E. (S.E. 3444), es va introduir un any més breu de només 365 dies, provocant un dèficit de 5 hores, 48 minuts, 46 segons. Les addicions del mil·lenni es van fer 441 anys més tard: el 1000 de la T.E. (4441 de la S.E.) i el 2000 (5441 de la S.E.). Per reduir els errors causats d’aquesta manera, i l’acumulació de dèficits mil·lenaris, Màrdil el Senescal va promulgar un calendari revisat que havia d’entrar en vigor el 2060 de la T.E., després d’una addició especial de 2 dies al 2059 (S.E. 5500), que concloïen 5 mil·lennis i mig després del començament del sistema Númenórean. Però això encara deixava 8 hores de dèficit. Gàdor afegí 1 dia al 2360, tot i que aquesta deficiència encara no havia assolit tota aquesta quantitat d’hores. Després d’això no es van fer més ajustaments. (L’any 3000 de la T.E., amb l’amenaça de la guerra imminent, aquests assumptes es negligiren.) Al final de la Tercera Edat, després de 660 anys més, el dèficit encara no havia arribat a 1 dia.

El Calendari Revisat introduït per Màrdil fou anomenat Còmput dels Senescals i finalment va ser adoptat per la majoria d’usuaris de la llengua oestron, tret dels hòbbits. Els mesos tenien tots 30 dies, i es van introduir 2 dies fora dels mesos: un entre el tercer i quart mes (març, abril) i l’altre entre el novè i el desè (setembre, octubre). Aquests 5 dies fora dels mesos (yestarë, tuilérë, loëndë, yáviérë i mettarë) eren festius.

Els hòbbits eren conservadors i van continuar utilitzant una forma del Còmput dels Reis adaptada als seus costums. Els seus mesos eren tots iguals i tenien 30 dies; però tenien 3 dies d’estiu, anomenats a La Comarca els Lithe o dies Lithe, entre juny i juliol. El darrer dia de l’any i el primer de l’any següent eren anomenats dies Yule. Els dies Yule i Lithe quedaven fora dels mesos, de manera que l’1 de gener era el segon i no el primer dia de l’any. Cada quart any, tret del primer any del segle,[30] hi havia quatre dies de Lithe. Els dies de Lithe i de Yule eren les festes principals i temps de celebracions. El dia de Lithe addicional s’afegia després del Dia de Mig Any, i així el dia 184 dels anys de traspàs es deia Sobrelithe i se celebrava de manera especial. En total, el Yule durava sis dies, incloent els tres darrers i els tres primers de cada any.

El poble de La Comarca va introduir una petita innovació pròpia (amb el temps també adoptada a Bree), que va ser anomenada Reforma de La Comarca. Trobaven que el canvi de noms dels dies de la setmana en relació amb les dades d’any a any era poc polit i inconvenient. En temps d’Isengrim II, van disposar que el dia sobrant que alterava la successió no tindria nom de setmana. A partir de llavors, el Dia de Mig Any (i el Sobrelithe) només es coneixia pel seu nom i no pertanyia a cap setmana. Com a conseqüència d’aquesta reforma, l’any sempre començava el primer dia de la setmana i acabava el darrer; i la mateixa data de qualsevol any tenia el mateix nom del dia de la setmana tots els altres anys, de manera que la gent de La Comarca ja no es preocupava de posar el dia de la setmana a les seves cartes o diaris.[31] Això els resultava molt convenient quan eren a casa, però no tant si viatjaven més enllà de Bree.

A les notes anteriors, com a la narració, he fet servir els noms moderns tant dels mesos com dels dies de la setmana, tot i que, com és evident, no ho feien ni els Èldar, ni els Dúnedain ni els Hòbbits. La traducció dels noms en oestron em semblava essencial per evitar la confusió, mentre que les implicacions estacionals dels nostres noms són més o menys les mateixes, en tot cas a La Comarca. Sembla ser, però, que el Dia de Mig Any havia de correspondre tant com fos possible al solstici d’estiu. En aquest cas, les dates de La Comarca, en realitat, s’avançaven en uns deu dies a les nostres, i el nostre Dia d’Any Nou corresponia més o menys al 9 de gener de La Comarca.

En oestron, se solien mantenir els noms quenya dels mesos de la mateixa manera que actualment s’utilitzen àmpliament els noms llatins en llengües estranyes. Eren: Narvinyë, Néminë, Súlimë, Víressë, Lótessë, Nárië, Cermië, Urimë, Yavannië, Narquelië, Hísimë, Ringarë. Els noms síndarin (només utilitzats pels Dúnedain) eren: Narwain, Nínui, Gwaeron, Gwirith, Lothron, Nórui, Cerveth, Urui, Ivanneth, Narbeleth, Hithui, Girithron.

Tanmateix, en aquesta nomenclatura, els hòbbits (tant de La Comarca com de Bree) no usaven els noms oestron, i van mantenir els antiquats noms locals propis, que semblava que havien copiat a l’antiguitat dels Homes de les valls de l’Ànduin; en tot cas, es trobaven noms similars a Dale i a Ròhan (vegeu les notes de l’apèndix F). En general, els hòbbits havien oblidat feia temps els significats d’aquests noms, que havien estat ideats per Homes, fins i tot en els casos en què originàriament n’havien conegut el significat; i les formes dels noms, en conseqüència, s’havien alterat molt: el sufix math, per exemple, és una alteració de mes.

Els noms de La Comarca es troben en el Calendari. Pot observar-se que Solmath es pronunciava normalment, i de vegades s’escrivia, Somath; Thrimidge s’escrivia tot sovint com Thrimich (en forma arcaica Thrimilch); i Blotmath es pronunciava Blodmath o Blommath. A Bree, els noms diferien, i eren Frery, Solmath, Rethe, Chithing, Thrimidge, Lithe, els Dies d’Estiu, Mede, Wedmath, Harvestmath, Wintring, Blooting i Yulenuith. Frery, Chithing i Yulemath també s’utilitzaven al Quartó Est.[32]

La setmana dels hòbbits derivava dels Dúnedain, i els noms eren traduccions dels que es donaren als dies a l’antic Reialme del Nord, que al seu torn eren derivats dels Èldar. La setmana de sis dies dels Èldar tenia dies que rebien el nom o que eren dedicats als Estels, al Sol, a la Lluna, als Dos Arbres, al Cel, i als Vàlar o Poders, en aquest ordre, i el darrer dia era el principal de la setmana. Els seus noms en quenya eren Elenya, Anarya, Isilya, Aldúya, Menelya, Valanya (o Tárion); els noms síndarin eren Orgilion, Oranor, Orithil, Orgaladhad, Ormenel, Orbelain (o Rodyn).

Els Númenóreans conservaren les dedicacions i l’ordre, però alteraren el quart dia Aldëa (Orgaladh), en al·lusió a l’Arbre Blanc, de qui es creia que descendia Nímloth, que creixia a la Cort del Rei a Númenor. Desitjosos també d’un setè dia, i com que eren grans mariners, van inserir un «dia del mar», Eärenya (Oraearon), després del Dia dels Cels.

Els hòbbits van adoptar aquesta disposició, però de seguida oblidaren els significats dels noms traduïts, o no els van tenir en compte, i les formes es van reduir molt, especialment a la pronunciació diària. La primera traducció dels noms Númenóreans probablement va ser feta dos mil anys o més abans de la fi de la Tercera Edat, quan la setmana de Dúnedain (el còmput adoptat més aviat per pobles forasters) fou adoptada pels Homes al Nord. Com amb els noms dels mesos, els hòbbits s’ajustaren a aquestes traduccions, encara que a tota la resta de les zones de l’oestron es feien servir noms quenya.

No es conserven gaires documents antics a La Comarca. Al final de la Tercera Edat, el més notable era sens dubte el Pellgroga o el Llibre de l’Any de La Tuqueria.[33] Les primeres entrades semblen ser com a mínim de nou-cents anys abans del temps d’en Frodo; i molts es citen als annals i genealogies del Llibre Vermell. En ells, els noms del dia de la setmana apareixen amb formes arcaiques, de les quals les més antigues són les següents: 1) Sterrendei, 2) Sunnendei, 3) Monendei, 4) Trewesdei, 5) Hevenesdei, 6) Meresdei, 7) Highdei. En la llengua del temps de la Guerra de l’Anell, es deien Sterday, Sunday, Monday, Trewsday, Hevensday (o Hensday), Mersday, Highday.

He traduït aquests noms pels nostres, començant naturalment per diumenge i dilluns, que a la setmana de La Comarca tenen el mateix nom que els nostres, i he reanomenat els altres en ordre. Tanmateix, he de fer constar que les associacions dels noms són bastant diferents a La Comarca. El darrer dia de la setmana, Divendres (Highday), era el dia principal, i era dia de festa (després del migdia) i de celebracions nocturnes. Dissabte correspon doncs més exactament al nostre dilluns, i dimarts al nostre dissabte.[34]

Es poden esmentar altres noms que fan referència al temps, tot i que no s’utilitzen en els còmputs. Les estacions normalment esmentades eren tuilë, primavera; lairë, estiu; yávië, tardor (o collita); hrívë, hivern; però les definicions no eren exactes, i quellë (o lasselanta) també s’utilitzava per a la darrera part de la tardor i el començament de l’hivern.

Els Èldar prestaven una atenció especial al «crepuscle» (a les regions del nord), sobretot als moments en què sortien i desapareixien els estels. Tenien molts noms per a aquests períodes, dels quals els més habituals eren tindómë i undómë; el primer es referia sobretot a l’alba, i undómë al vespre. El nom síndarin era uial, que es podria definir com minuial i aduial. A La Comarca en deien sovint morrowdim i evendim. Vegeu Llac Evendim com a traducció de Nénuial.

El Còmput de La Comarca és l’únic que té importància per a la narració de la Guerra dels Anells. Tots els dies, mesos i dates són traduïts a termes de La Comarca en el Llibre Vermell, o s’hi posa l’equivalent en notes. Els mesos i dies, per tant, tot al llarg d’El Senyor dels Anells es refereixen al Calendari de La Comarca. Els únics punts en què són importants les diferències entre aquest calendari i el nostre per a la història en el període crucial, finals de 3018 i començaments de 3019 (C. de La C. 1418, 1419), són els següents: l’octubre del 1418 té només 30 dies, l’1 de gener és el segon dia del 1419, i el febrer té 30 dies; per tant, el 25 de març, la data de la caiguda de Bàrad-dûr, correspondria al nostre 27 de març, si els nostres anys comencessin en el mateix punt estacional. La data, però, era el 25 de març tant en el Còmput dels Reis com en el dels Senescals.

El Nou Còmput es va començar en el Reialme restaurat el 3019 de la T.E. Representava un retorn al Còmput dels Reis adaptat per coincidir amb un començament de primavera com en el loa Èldarin.[35]

En el Nou Còmput, l’any començava el 25 de març al vell estil, en commemoració de la caiguda d’en Sàuron i els fets dels Portadors de l’Anell. Els mesos conservaven els noms antics, començant amb Víressë (abril), però referit a períodes que normalment començaven cinc dies abans que anteriorment. Tots els mesos tenien 30 dies. Hi havia tres Enderi o dies mitjans (dels quals el segon es deia Loëndë), entre Yavannië (setembre) i Narquelië (octubre), que corresponien al 23, 24 i 25 de setembre a l’estil antic. Però en honor d’en Frodo, el 30 de Yavannië, que corresponia a l’anterior 22 de setembre, data del seu aniversari, es va convertir en festa, i es compensava l’any de traspàs doblant aquesta festa, anomenada Cormarë o Dia de l’Anell.

Es considerava que la Quarta Edat havia començat amb la partida del Senyor Élrond, que tingué lloc el setembre del 3021; però en els comptes del Reialme, era el primer any de la Quarta Edat, que segons el Nou Còmput començava el 25 de març del 3021.

Aquest còmput va ser adoptat en el regnat del rei Eléssar a totes les terres excepte a La Comarca, on es mantingué el vell calendari i continuà el Còmput de La Comarca. Així doncs, l’any 1 de la Quarta Edat era el 1422; i en la mesura que tenien en compte el canvi d’Edat, els hòbbits mantenien que començava el 2 de Yule de 1422, i no el març anterior.

No ha quedat constància que el poble de La Comarca celebrés el 25 de març ni el 22 de setembre; però al Quartó Oest, especialment a les terres al voltant del Turó de Hobbiters, van adoptar el costum de fer festa i balls al Camp de la Festa, sempre que el temps ho permetia, el 6 d’abril. Alguns deien que era l’aniversari del vell Sam Jardiner, d’altres que era el dia en què florí per primer cop l’Arbre Daurat el 1420, i altres que era el Cap d’Any dels Elfs. A La Boqueria es feia sonar el Corn de la Marca a la posta de sol cada 2 de novembre,[36] i a continuació s’encenien fogueres i es feien celebracions.





APÈNDIX E

ESCRIPTURA I ORTOGRAFIA


I

PRONUNCIACIÓ DE LES PARAULES I ELS NOMS


La llengua oestron o parla comuna s’ha traduït del tot als equivalents anglesos [catalans]. Tots els noms de hòbbits i paraules especials s’han de pronunciar en conseqüència.

En transcriure els escrits antics, he intentat representar els sons originals (sempre que es poden determinar) amb la màxima cura i, al mateix temps, presentar paraules i noms que no resultin estranys en lletres modernes. El quenya dels elfs antics s’ha escrit ortogràficament com el llatí quan els sons ho han permès. Per aquesta raó, s’ha preferit la c a la k en les dues llengües èldarin.

Aquells que estiguin interessats en aquesta mena de detalls, podran observar el següent:





CONSONANTS


C

sempre té el valor de k, fins i tot davant d’e i i: celeb, ‘argent’, s’ha de pronunciar keleb.



CH

només es fa servir per representar el so que se sent a bach (en alemany o gal·lès), i no el de l’anglès church. Excepte al final de paraula i abans de t, aquest so s’ha afeblit a h en la parla de Góndor, i s’ha reconegut aquest canvi en uns quants noms, com ara Ròhan i ròhirrim. (Ímrahil és un nom númenórean.)



DH

representa la th sonora (suau) de l’anglès these clothes. Normalment es relaciona amb d, com en el síndarin galadh, ‘arbre’, comparat amb el quenya alda; però de vegades es deriva de n + r, com a Caradhras, ‘Corn roig’, de caran-rass.



F

representa f, excepte al final de paraula, on es fa servir per representar el so de v (com en anglès of): Níndalf, Flàdrif.



G

només té el so de g a give i get [per tant en català s’escriu seguida d’u]: guil ‘estel’, a Guíldor, Guílraen, Osguíliath.



H

sola, sense cap altre consonant, té el so de h a house, behold. La combinació quenya ht té el so de cht, com en alemany echt, acht: per exemple, en el nom Telumèhtar, ‘Orión’.[37] Vegeu també CH, DH, L, R, TH, W, Y.



I

inicial, davant d’una altra vocal, té el so consonant de y a you, yore només en síndarin: com a Ioreth, Iarwain. Vegeu Y.



K

s’utilitza en noms que no pertanyen a llengües èlfiques amb el mateix valor que c; kh representa així el mateix so que ch en l’òrquic Grishnákh o, en adûnaic (númenórean), Adunakhor. Sobre la llengua dels Nans (Khuzdul), vegeu la nota més avall.



L

representa més o menys el so de la l inicial anglesa, com a let. Tanmateix, fins a cert punt es «palatalitza» entre e, i i una consonant, o després de e i i. (Probablement els Èldar haurien transcrit l’anglès bell, fill com beol, fiol.) LH representa aquest so però sord (normalment derivat de l’inicial sl-). En quenya (arcaic) s’escriu hl, però a la Tercera Edat se solia pronunciar com l.



NG

representa ng com a finger, tret de quan era al final de paraula, on sonava com l’anglès sing. El darrer so també apareixia al principi de paraula en quenya, però s’ha transcrit com a n (com a Noldo), d’acord amb la pronunciació de la Tercera Edat.



PH

té el mateix so que f. Es fa servir a) quan el so f es dóna al final d’una paraula, com a alph, ‘cigne’; b) quan el so f està relacionat o deriva d’una p, com a i-Pheriannath, ‘els Mitgerols’ (perian); c) enmig d’unes quantes paraules quan representa una ff llarga (de pp), com a Ephel, ‘tanca exterior’; d) en adûnaic i oestron, com a Ar-Pharazôn (pharaz, ‘or’).



QU

s’ha utilitzat a canvi de cw, una combinació molt freqüent en quenya, encara que no es presenta en síndarin.



R

representa una r vibrant en totes les posicions; el so no es perdia davant de consonants (com a l’anglès part). Diuen que els Orcs i alguns Nans feien servir una r uvular, un so que els Èldar consideraven desagradable. RH representa una r sorda (normalment derivada de la inicial més antiga sr-). S’escrivia hr en quenya. Cf. L



S

és sempre sorda, com en l’anglès so, geese; el so z no es donava en el quenya o el síndarin contemporanis. SH, que apareixia en oestron i en la llengua dels Nans i els Orcs, representa sons similars a sh en anglès.



TH

representa la th sorda de l’anglès thin, cloth. En quenya parlat s’ha convertit en s, encara que es continua escrivint amb una lletra diferent; com en el quenya Isil, o el síndarin Ithil, ‘Lluna’.



TY

representa un so probablement similar a la t de l’anglès tune. Derivava principalment de c o t + y. El so de la ch anglesa, que era freqüent en oestron, normalment era substituït per aquest pels parlants d’aquesta llengua. Cf. HY dins Y.



V

té el so de l’anglès v, però no es fa servir al final. Vegeu F.



W

té el so de la w anglesa. HW és una w sorda, com en l’anglès white (en la pronunciació del nord). No era un so inicial estrany en quenya, encara que no sembla haver-hi exemples en aquest llibre. Tant la v com la w es fan servir en la transcripció del quenya, malgrat l’assimilació de la pronúncia a la del llatí, perquè els dos sons, d’origen diferent, apareixien en la llengua.



Y

s’utilitza en quenya per a la consonant y, com a l’anglès you. En síndarin y és una vocal (vegeu més endavant). HY té la mateixa relació amb y que HW amb w, i representa un so com el que se sent sovint en l’anglès hew, huge; h en quenya eht, iht tenia el mateix so. El so de l’anglès sh, que era comú en oestron, tot sovint s’ha substituït pels parlants d’aquesta llengua. Vegeu TY més amunt. HY sol derivar-se de sy- i khy-; en tots dos casos, les paraules síndarin relacionades mostren la h inicial, com en el quenya Hyarmen, ‘sud’, i el síndarin Harad.



Cal destacar que les consonants escrites dues vegades, com tt, ll, ss, nn, representen consonants llargues ‘dobles’. Al final de paraules de més d’una síl·laba, normalment s’escurçaven: com a Ròhan, de Rochann (arcaic Rochand).

En síndarin, les combinacions ng, nd, mb, que eren molt freqüents en les llengües èldarin en una època anterior, van sofrir diversos canvis. Mb va esdevenir m en tots els casos, però encara comptaven com a consonants llargues per a propòsits d’accentuació (vegeu més endavant), i per això s’escriu mm en casos en què altrament podria haver-hi dubtes sobre l’accent.[38] Ng va romandre inalterat, tret de a l’inici o al final, en què esdevingué nasal simple (com en l’anglès sing). Nd va esdevenir normalment nn, com a Ennor, ‘Terra Mitjana’, quenya Endóre; però va continuar essent nd al final de monosíl·labs accentuats com a thond, ‘arrel’ (cf. Morthond, ‘Relnegra’), i també davant de r, com a Andros, ‘llarga escuma’. Aquesta nd també es veu en alguns noms antics derivats d’un període anterior, com ara Nargòthrond, Góndolin, Belériand. A la Tercera Edat, la nd final en paraules llargues es va convertir en n des de nn, com a Ithílien, Ròhan, Anòrien.





VOCALS


Com a vocals s’utilitzen les lletres i, e, a, o, u i (només en síndarin) y. Pel que podem determinar, els sons representats per aquestes lletres (tret de la y) eren els normals, tot i que segur que hi ha moltes varietats locals impossibles de detectar. És a dir, els sons eren aproximadament els representats per les vocals habituals.

En síndarin, la e, a, o llargues tenien la mateixa qualitat que les vocals curtes, atès que havien derivat d’elles en temps relativament recents (les antigues é, á, ó han canviat). En quenya, la é i ó llargues, pronunciades correctament,[39] com ho feien els Èldar, eren més allargades i «denses» que les vocals curtes.

El síndarin era l’única d’entre les llengües contemporànies que posseïa la u ‘modificada’ o anterior, més o menys com la u francesa a lune. Era en part una modificació de o i u, en part derivada dels diftongs més llargs eu i iu. Per a aquest so s’ha utilitzat la y: com a lyg, ‘serp’, en quenya leuca, o emyn, plural d’Amon, ‘muntanya’. A Góndor, aquesta y es pronunciava normalment com i.

Les vocals llargues es marquen normalment amb «accent agut», com en algunes varietats de l’escriptura fèanoriana. En síndarin, les vocals llargues en monosíl·labs accentuats es marquen amb el circumflex, perquè en aquests casos tendien a ser especialment allargades;[40] com a dûn comparat amb Dúnedan. L’ús del circumflex en altres llengües com l’adûnaic o la dels Nans no té cap significat especial, i es fa servir només per destacar que són llengües estrangeres (com amb l’ús de k).

La e final mai no és muda o un simple senyal de longitud com passa en anglès. Per marcar aquesta e final, tot sovint (però no sempre) s’escriu ë.

Els grups er, ir, ur (al final o davant de consonant) no s’han de pronunciar com a les paraules angleses fem, fir, fur, sinó com les paraules angleses air, eer, oor.

En quenya, ui, oi, ai i iu, eu, au són diftongs (és a dir, es pronuncien com una síl·laba). Tots els altres parells de vocals són disil·làbics. Això s’assenyala sovint escrivint ëa (Eä), ëo, oë.

En síndarin els diftongs s’escriuen ae, ai, ei, oe, ui i au. Les altres combinacions no són diftongs. L’escriptura de au i aw al final està d’acord amb el costum anglès, però en realitat no és infreqüent en l’ortografia fèanoriana.

Tots aquests diftongs[41] eren diftongs «descendents», és a dir, amb l’accent en el primer element, i compostos de vocals simples seguides.

No hi ha res en anglès que correspongui exactament a ae, oe, eu; ae i oe es poden pronunciar com ai, oi.





ACCENT


La posició de l’«accent» no s’assenyala, perquè en les llengües èldarin el seu lloc està determinat per la forma de la paraula. En paraules de dues síl·labes, pràcticament en tots els casos cau a la primera síl·laba. En paraules més llargues, cau a la penúltima síl·laba, si aquesta conté una vocal llarga, un diftong, o una vocal seguida de dues (o més) consonants. Quan la penúltima síl·laba conté (com passa sovint) una vocal curta seguida només d’una (o cap) consonant, l’accent cau a la síl·laba del davant, la tercera a comptar des del final. Les paraules d’aquesta última forma són majoria en les llengües èldarin, especialment el quenya.

En els exemples següents, l’accent va a la paraula marcada amb una majúscula: isIldur, Oromë, erEssëa, fËanor, ancAlima, elentÁri, dEnethor, periAnnath, etchElion, pelArgir, silIvren. Algunes paraules com ara elentÁri, ‘reina dels estels’, són estranyes en quenya, on la vocal és é, á, ó, a no ser (com en aquest cas) que siguin compostes; són més comunes amb les vocals í, ú, com a andÚne, ‘posta de sol, oest’. No apareixen en síndarin tret de si són compostes. Cal destacar que les dh, th, ch síndarin són consonants úniques i representen lletres úniques en les escriptures originals.





NOTA


En els noms derivats de llengües diferents que l’èldarin, s’intenta que les lletres tinguin el mateix valor quan no s’han descrit especialment, excepte en el cas de la llengua dels Nans. En aquesta llengua, que no posseeix els sons representats abans per la th i ch (kh), th i kh són aspirades, és a dir t o k seguides d’una h, més o menys com a backhand, outhouse.

Quan apareix la z, el so és el de la z anglesa. Gh en la parla negra o dels Orcs representa una «fricativa sonora» (relacionada amb g com dh amb d): com a ghâsh i agh.

S’han donat formes nòrdiques als noms «exteriors» o humans dels Nans, però el valor de les lletres són els descrits. També és així en el cas dels noms de persones i llocs de Ròhan (quan no han estat modernitzats), tret que aquí éa i éo són diftongs, que poden ser representats per ea, com a l’anglès bear, i eo, com a Theobald; la y és la u modificada. Les formes modernitzades són fàcilment reconeixibles i s’han de pronunciar com en anglès. Són principalment noms de lloc: com a Dunharrow [Puigdelara] (per Dúnharg), tret de Shadowfax [Grisencrín] i Wormtongue [Llenguadeserp].





II

ESCRIPTURA


L’escriptura i les lletres utilitzades a la Tercera Edat eren totes d’origen èldarin, i ja en aquell temps tenien molta antiguitat. Havien assolit la fase de ple desenvolupament alfabètic, però encara es feien servir els modes més antics en què només les consonants es representaven amb lletres.

Els alfabets eren de dos menes principals, i d’origen independent: les Tengwar o Tîw, que aquí traduïm com ‘lletres’; i les Certar o Cirth, traduïdes com ‘runes’. Les Tengwar estaven concebudes per escriure amb pinzell o ploma, i les formes quadrades de les inscripcions es derivaven en aquest cas de les formes escrites. Les Certar estaven pensades i utilitzades principalment només per a inscripcions gravades o tallades.

Les Tengwar eren les més antigues; perquè les havien desenvolupat els Nóldor, la raça dels Èldar més experta en aquests assumptes, molt abans del seu exili. Les lletres èldarin més antigues, les Tengwar de Rúmil, no es feien servir a la Terra Mitjana. Les últimes lletres, les Tengwar de Fèanor, eren principalment un nou invent, encara que devien alguna cosa a les lletres de Rúmil. Les van portar a la Terra Mitjana els Nóldor exiliats, i així les conegueren els Edain i els Númenóreans. A la Tercera Edat, el seu ús s’havia estès sobre la mateixa àrea en què es coneixia la Parla Comuna.

LES TENGWAR



Les Cirth van ser concebudes en primer lloc a Belériand pels Síndar i, durant molt temps, només s’usaven per inscriure noms i breus memorials sobre fusta o pedra. Deuen a aquest origen les formes angulars, molt semblants a les runes dels nostres temps, tot i que diferien d’elles en detalls i tenien una disposició totalment diferent. Les Cirth, en la seva forma més antiga o senzilla, es van escampar cap a l’est a la Segona Edat, i van ser conegudes per molts pobles, els homes, els nans i fins i tot els orcs, tots els quals les van alterar per adaptar-les als seus propòsits i segons l’habilitat o manca d’habilitat que tenien. Una forma així de senzilla encara la utilitzaven els Homes de Dale, i una de similar els ròhirrim.

Però a Belériand, abans de la fi de la Primera Edat, les Cirth, en part sota la influència de les Tengwar dels Nóldor, van ser reordenades i desenvolupades. La forma més rica i més ordenada es coneixia com a Alfabet de Dàeron, atès que segons la tradició èlfica havien estat concebudes per Dàeron, el joglar i rondaller del Rei Thíngol de Dóriath. Entre els Èldar, l’Alfabet de Dàeron no va arribar a desenvolupar formes cursives atès que, per escriure, els Elfs van adoptar les lletres fèanorianes. De fet, la major part dels Elfs de l’Oest van deixar córrer del tot l’ús de les runes. Tanmateix, en el país d’Erégion, l’Alfabet de Dàeron es va mantenir viu, i d’allà passà a Mòria, on esdevingué l’alfabet més afavorit pels Nans. El van utilitzar des de llavors i el van portar ells al Nord. Per això, en temps posteriors, era anomenat tot sovint Angerthas Moria o les Llargues Fileres de Runes de Mòria. Com amb l’ortografia, els Nans van recórrer a les formes d’escriptura habituals i molts escrivien amb molta traça amb lletres Fèanorianes; però pel que fa a la seva pròpia llengua, van adoptar les Cirth i van desenvolupar-ne formes escrites.





(i)

LES LLETRES FÈANORIANES


La taula mostra, en cal·ligrafia normal, totes les lletres que es feien servir comunament a les Terres Occidentals a la Tercera Edat. La disposició és la més habitual en aquella època i en l’ordre que normalment es deien.

Aquesta escriptura no era originàriament un alfabet, és a dir, una sèrie fortuïta de lletres, cadascuna amb un valor independent propi, recitades en un ordre tradicional que no fa referència ni a la seva forma ni a les seves funcions.[42] Era més aviat un sistema de signes consonants, de formes i estil similars, que es podien adaptar a elecció i conveniència per representar les consonants de llengües observades (o concebudes) pels Èldar. Cap de les lletres té un valor fix per ella sola; però a poc a poc es van anar reconeixent determinades relacions entre elles.

El sistema contenia vint-i-quatre lletres principals, 1-24 disposades en quatre témar (sèries), cadascuna de les quals tenia sis tyeller (graus). Hi havia «lletres addicionals», de les quals són exemple les 25-36. D’aquestes, la 27 i la 29 són les úniques estrictament independents; la resta són modificacions d’altres lletres. També hi havia una sèrie de tehtar (signes) d’usos variats. No apareixen a la taula.[43]

Cadascuna de les lletres primàries estava formada per un telco (tija) i un lúva (arc). Les formes que es veuen a 1-4 eren considerades normals. La tija podia ser enlairada, com a 9-16; o reduïda, com a 17-24. L’arc podia ser obert, com a les sèries I i III, o tancat, com a la II i la IV; i en els dos casos podia doblar-se, com per exemple a 5-8.

La teòrica llibertat d’aplicació havia estat modificada pel costum a la Tercera Edat, fins al punt que la sèrie I normalment s’aplicava a les sèries dentals o t (tincotéma), i la II a les sèries labials o p (parmatéma). L’aplicació de les sèries II i IV variava segons els requisits de les diferents llengües.

En llengües com l’oestron, que feien servir moltes consonants[44] com les nostres ch, j i sh, solia aplicar-s’hi la sèrie III; cas en el qual la sèrie IV s’aplicava a la sèrie k normal (calmatéma). En quenya, que a més a més del calmatéma tenia la sèrie palatal (tyelpetéma) i una labialitzada (quessetéma), les palatals es representaven amb un diacrític fèanorian que denotava «seguint la y» (normalment dos punts a sota), mentre la sèrie IV era una sèrie kw.

Dins d’aquestes aplicacions generals, s’observaven normalment les relacions següents. Les lletres normals, grau I, s’aplicaven a les «oclusives sordes»: t, p, k, etc. L’arc doble indicava l’addició de «sonoritat»: així, si 1, 2, 3, 4 = t, p, ch, k (o t, p, k, kw), llavors 5, 6,7, 8 = d, b, j, g (o d, b, g, gw). L’enlairament de la tija indicava l’obertura de la consonant a una «fricativa»: d’aquesta manera assumien els valors anteriors per a grau I, grau 3 (9-12) = th, f sh, ch (o th, f, kh, khw/hw), i el grau 4 (13-16) = dh, v, zh, gh (o dh, v, gh, ghw/w).

El sistema original Fèanorian també posseïa un grau amb tiges allargades, tant per sobre com per sota la línia. Normalment representaven consonants aspi-rades (és a dir, t+h, p+h, k+h), però podia representar altres variacions consonàntiques requerides. No es necessitaven en les llengües de la Tercera Edat que utilitzaven aquesta escriptura; però les formes esteses es feien servir molt com a variants (distingides amb més claredat de les del grau I) dels graus 3 i 4.

El grau 5 (17-20) s’aplicava normalment a les consonants nasals: així, la 17 i 18 eren els signes més comuns per a n i m. D’acord amb el principi observat abans, el grau 6 hauria d’haver representat les nasals sonores; però com que aquests sons (exemplificats en la nh gal·lesa o hn de l’anglès antic) eren de molt rara aparició en les llengües concernides, el grau 6 (21-24) es feia servir més sovint per a les consonants més febles o «semivocàliques» de cada sèrie. Consistia en les formes més petites i simples entre les lletres primàries. Així, la 21 es feia servir sovint per una r feble (no vibrant), que originalment es donava en el quenya i que en el sistema d’aquesta llengua es considerava la consonant més feble del tincotéma; la 22 s’utilitzava molt com a w; quan la sèrie II s’utilitzava com a sèrie palatal, la 23 es feia servir comunament com una y consonàntica.[45]

Com que algunes de les consonants del grau 4 tendien a fer-se més febles a la pronunciació s’acostaven o es fonien amb les del grau 6 (tal com es descriu més amunt), moltes de les darreres van deixar de tenir una funció clara en les llengües èldarin; i és a partir d’aquestes lletres que es derivaren sobretot les lletres que representaven vocals.





NOTA


L’ortografia estàndard del quenya divergia de les aplicacions de les lletres descrites abans. El grau 2 s’utilitzava per a nd, mb, ng, ngw, tots els quals eren freqüents, donat que b, g, gw només apareixien en aquestes combinacions, mentre que per a rd, ld, es feien servir les lletres especials 26 i 28. (Per a lv, no lw, molts parlants, especialment els elfs, feien servir lb: això s’escrivia amb 27 + 6, donat que lmb no podia donar-se.) De manera similar, el grau 4 s’utilitzava per a les combinacions extremadament freqüents nt, mp, nk, nqu, donat que el quenya no posseïa dh, gh, ghw, i per a la v utilitzava la lletra 22. Vegeu els noms de lletra del quenya a les pàgines següents.

Les lletres addicionals. El número 27 s’utilitzava universalment per a la l. El 25 (originàriament una modificació del 21) es feia servir per a la r «totalment» vibrant. Els números 26 i 28 eren modificacions de les anteriors. Sovint s’utilitzaven per a la r (rh) i l (lh) sordes. Però en quenya s’utilitzaven per a la rd i ld. El 29 representava la s, i el 31 (amb rínxol duplicat) la z en els llenguatges que la requerien. Les formes invertides, 30 i 32, encara que es podien utilitzar com a signes separats, s’usaven sobretot com a simples variants del 29 i 31, segons la conveniència de l’escriptura, és a dir, s’utilitzaven molt quan anaven acompanyades de tehtar sobreposades.

El número 33 era originàriament una variació que representava alguna varietat (més feble) de II; a la Tercera Edat l’ús més freqüent era com a h. El 34 es feia servir sobretot (si és que es feia servir) per a la w (hw) sorda. El 35 i el 36 eren, quan s’usaven com a consonants, aplicats sobretot a y i w respectivament.

Les vocals es representaven de diferents maneres mitjançant tehtar, normalment col·locats sobre la lletra consonàntica. En llengües com el quenya, en què la majoria de paraules acabaven amb vocal, el tehta es col·locava sobre la consonant anterior; en llengües com el síndarin, en què la majoria de paraules acabaven en consonant, es col·locava sobre la consonant següent. Quan no hi havia cap consonant present en la posició requerida, el tehta es col·locava sobre el «portador breu», del qual una forma comuna era com una i sense punt. Els tehtar reals utilitzats en diferents llengües per a signes de vocals eren nombrosos. Els més comuns, normalment aplicats a (varietats de) e, i, a, o, u, es mostren en els exemples donats. Els tres punts, molt habituals a la representació de la a, s’escrivien de diferents maneres en estils més ràpids, i tot sovint s’utilitzava una mena de circumflex.[46] El punt únic o «accent agut» s’utilitzava amb freqüència per a la z i la e (però en alguns casos per a e i i). Els rínxols es feien servir per a o i u. A la inscripció de l’Anell, el rínxol obert cap a la dreta és una u; però a la inscripció de la pàgina del títol representa una o, i el rínxol obert cap a l’esquerra és una u. Es preferia el rínxol cap a la dreta, i l’aplicació depenia de la llengua en qüestió: en la parla negra, la o no era freqüent.

Les vocals llargues normalment es representaven col·locant el tehta en el «portador llarg», del qual una forma comuna era com una j sense punt. Però, amb la mateixa finalitat, el tehtar es podia doblar. Tanmateix, això només es feia sovint amb els rínxols, i de vegades amb l’«accent». Com a signe de y següent, s’utilitzaven sobretot dos punts.

La inscripció de la Porta Oest il·lustra un tipus d’«escriptura plena» de les vocals representades per lletres separades. Es veuen totes les vocals utilitzades en síndarin. Pot destacar-se l’ús del número 30 com a signe de y vocàlica; també l’expressió de diftongs col·locant el tehta per a y següent sobre la lletra vocal. El signe de w (necessari per a l’expressió au, aw) era d’aquesta manera el rínxol de la u o una modificació del mateix ~. Però els diftongs tot sovint s’escrivien del tot, com a la transcripció. En aquest model, la llargada de la vocal s’indicava normalment per l’«accent agut», anomenat en aquest cas andaith, ‘marca llarga’.

A més a més dels tehtar ja esmentats, hi havia altres signes utilitzats principalment per abreujar l’escriptura, especialment expressant les combinacions de consonants freqüents sense escriure-les senceres. Entre elles, una barra (o un signe com la titlla) col·locada sobre la consonant s’utilitzava sovint per indicar que anava precedida de la nasal de la mateixa sèrie (com a nt, mp o nk); un signe similar col·locat a sota, en canvi, s’utilitzava sobretot per mostrar que la consonant era llarga o doble. Un ganxo cap avall lligat a l’arc (com a hòbbits, l’última paraula a la pàgina del títol) es feia servir per indicar que seguia una s, especialment a les combinacions ts, ps, ks (x), que eren molt habituals en quenya.

Com és evident, no hi havia «manera» de representar l’anglès. Se’n podia inventar un fonèticament adequat a partir del sistema fèanorian. El breu exemple de la pàgina del títol no intenta demostrar-ho. És més aviat un exemple del que podia haver escrit un home de Góndor, vacil·lant entre els valors de les lletres familiars en el seu estil i l’ortografia tradicional en anglès. Pot destacar-se que un punt a sota (una de les funcions del qual era representar una vocal feble enfosquida) es fa servir aquí en la representació de and no emfasitzada, però també es fa servir a here per a la e silenciosa final; the, of, i of the estan expressats amb abreujaments (dh allargada, v allargada, i la darrera amb un traç inferior).

Els noms de les lletres. En tots els modes, cada lletra i signe tenia un nom; però aquests noms estaven concebuts per adaptar-se o descriure els usos fonètics de cada mode particular. Tot i així, es va considerar que era desitjable, especialment a l’hora de descriure els usos de les lletres en altres modes, tenir un nom per a cada lletra particular com a forma. Amb aquest propòsit es feien servir habitualment els «noms complets» en quenya, fins i tot en el cas que es referissin a l’ús particular en quenya. Cada «nom complet» era una paraula real en quenya que contenia la lletra en qüestió. Quan era possible, era el primer so de la paraula; però quan el so o la combinació expressada no era la inicial, seguia immediatament una vocal inicial.

Els noms de les lletres de la taula eren 1) tinco, metall; parma, llibre; calma, làmpada; quesse, pluma; 2) ando, porta; umbar, destí; anga, ferro; ungwe, teranyina; 3) thúle (súle), esperit; formen, nord; harma, tresor (o aha, ràbia); hwesta, brisa; 4) anto, boca; ampa, ganxo; anca, mandíbula; unque, un buit; 5) númen, oest; malta, or; noldo (antic ngoldo), algú del clan dels Nóldor; nwalme (antic ngwalme), turment; 6) óre, cor (ment interior); vala, poder angèlic; anna, regal; vilya, aire, cel (antic wilya); rómen, est; arda, regió; lambe, llengua; alda, arbre; silme, llum; silme nuquerna (s invertida), áre, llum del sol (o esse, nom), áre nuquerna; hyarmen, sud; hwesta sindarinwa, yanta, pont; úre, calor. Quan hi ha variants és a causa dels noms donats abans que determinats canvis afectessin el quenya tal com el parlaven els Exiliats. Així el número 11 s’anomenava harma quan representava la ch fricativa en totes les posicions, però quan aquest so va esdevenir h inicial aspirada[47] (encara que es va mantenir al mig) es va concebre el nom aha. Áre era originàriament áze, però quan aquesta z es va barrejar amb el 21, el signe en queya s’utilitzava per a la molt freqüent ss d’aquesta llengua, i se li va donar el nom de esse. Hwesta sindarinwa o ‘hw dels elfs grisos’ es deia així perquè en quenya el 12 tenia el so de hw, i no es necessitaven signes diferents per a chw i hw. Els noms de les lletres més conegudes i utilitzades eren el 17 n, 33 hy, 25 r, 9 f: númen, hyartnen, rómen, formen = oest, sud, est, nord (cf. síndarin dûn o annûn, harad, rhûn o amrûn, forod). Aquestes lletres normalment indicaven O, S, E, N fins i tot en llengües que utilitzaven altres termes. A les Terres de l’Oest es deien en aquest ordre, començant amb l’oest i de cara a ell; hyarmen i formen significaven en realitat la regió a mà esquerra i la regió a mà dreta (el contrari de la disposició en moltes llengües humanes).





(ii)

LES CIRTH


Les Certhas Daeron van ser concebudes originàriament per representar només els sons del síndarin. Les cirth més antigues són els números 1, 2, 5, 6; 8, 9, 12; 18, 19, 22; 29, 31; 35, 36; 39, 42, 46, 50; i una certh que variava entre el 13 i el 15. L’assignació de valors era poc sistemàtica. Els números 39, 42, 46 i 50 eren vocals i ho van continuar essent en totes les evolucions posteriors. Els números 13 i 15 es feien servir per a s o h, segons si el 35 representava s o h. Aquesta tendència a vacil·lar en l’assignació de valors per a s i h va continuar en disposicions posteriors. En els caràcters que consistien en una «tija» o «branca», 1-31, la branca, si només s’afegia a una banda, es feia a la dreta. El contrari no era infreqüent, però no tenia significació fonètica.

L’extensió i elaboració d’aquestes certhas s’anomenava en la forma més antiga Angerthas Daeron, donat que les addicions a les antigues cirth i la seva reorganització es va atribuir a Dàeron. Tot i així, les principals addicions, les introduccions de dues sèries noves, 13-17 i 23-28, és molt probable que fossin en realitat invencions dels Nóldor d’Erégion, perquè s’utilitzaven per a la representació de sons que no es troben en síndarin.

En la redisposició de les Angerthas, s’observen els següents principis (clarament inspirats pel sistema fèanorià): 1) afegir un traç a una branca n’augmentava la «sonorització»; 2) invertir la certh indicava obertura a una «fricativa»; 3) la col·locació de la branca als dos costats de la tija afegia sonoritat i nasalitat. Aquests principis se seguien amb regularitat, excepte en un punt. Per al síndarin (arcaic) es requeria un signe per a la m fricativa (o v nasal) i, com que la millor manera de fer-ho era invertir el signe per a la m, es va adjudicar al número 6 reversible el valor m, però al 5 se li atribuïa el valor hw.

El número 36, el valor teòric del qual era z, servia, en l’ortografia síndarin o quenya, per a ss: cf. Fèanorian 31. El número 39 s’utilitzava tant per a i com per a y (consonant); el 34, 35 s’utilitzaven indiferentment per a s; i el 38 s’utilitzava per a la seqüència freqüent nd, encara que la forma no estava relacionada clarament amb les dentals.

A la Taula de Valors, els de l’esquerra, quan estan separats per un —, són els valors de les antigues Angerthas. Els de la dreta són els valors de les Angerthas Moria dels Nans.[48] Els Nans de Mòria, com es pot veure, van introduir una sèrie de canvis de valor poc sistemàtics, així com determinades cirth noves: 37, 40, 41, 53, 55, 56. La dislocació dels valors es devia principalment a dues causes: 1) l’alteració en els valors de 34, 35, 54 respectivament a h’, (el començament clar o gòtic d’una paraula amb una vocal inicial que apareixia en Khuzdul) i s; 2) l’abandonament dels números 14,16, substituïts pels Nans per 29, 30. També es pot observar l’ús consegüent del 12 per a r, la invenció del 53 per a n (i la seva confusió amb el 22); l’ús del 17 com a z, per anar amb el 54 en el seu valor s, i l’ús consegüent del 36 com a n i de la nova certh 37 per a ng. Les noves 55 i 56 eren originàriament una forma partida del 46, i es feien servir per a vocals com les que se senten a la paraula anglesa butter, que eren freqüents en la llengua dels Nans i en l’oestron. Quan eren febles o evanescents, tot sovint es reduïen a un simple traç sense tija. Aquesta Angerthas Moria està representada a la inscripció de la tomba.

Els Nans d’Èrebor van utilitzar una altra modificació a aquest sistema, coneguda com el mode d’Èrebor i exemplificada en el Llibre de Mazàrbul. Les seves característiques principals eren: l’ús de la 43 com a z; de la 17 com a ks (x); i la invenció de dues cirth noves, 57 i 58 per a ps i ts. També van reintroduir 14 i 16 per als valors j, zh; però utilitzaven el 29 i 30 per a g, gh, com a simples variants de 19, 21. Aquestes peculiaritats no s’inclouen a la taula, excepte les cirth especials d’Èrebor, 57 i 58.

LES ANGERTHAS



LES ANGERTHAS

(Equivalències)





APÈNDIX F


I

LES LLENGÜES I ELS POBLES DE LA TERCERA EDAT


La llengua representada en aquesta història per l’anglès [català] era l’oestron o «parla comuna» de les Terres de l’Oest de la Terra Mitjana a la Tercera Edat. En el curs d’aquesta edat va esdevenir la llengua nadiua pràcticament de tots els pobles (tret dels elfs) que vivien entre els límits dels vells reialmes d’Àrnor i Góndor; és a dir, des d’Úmbar al llarg de totes les costes cap al nord fins a la Badia de Forochel, i terra endins fins a les Muntanyes Boiroses i Éphel Dúath. També s’escampà cap al nord fins a l’Ànduin, ocupant les terres a l’oest del Riu i a l’est de les muntanyes fins als Camps Llirials.

A l’època de la Guerra de l’Anell, a la fi de l’edat, encara tenia els mateixos límits com a llengua nadiua, tot i que grans parts d’Èriador estaven desertes i a les ribes de l’Ànduin entre el riu Llirial i el Rauros hi vivien pocs homes.

Al Bosc de Drúadan, a Anórien, quedaven encara uns quants homes salvatges; i a les muntanyes de Terrafosca es trobava un romanent d’un poble antic, els anteriors habitants de gran part de Góndor. Tots ells parlaven encara les seves pròpies llengües; mentre que a les planes de Ròhan vivia un poble del Nord, els ròhirrim, que havien arribat a aquella terra uns cinc-cents anys abans. Però tots aquells que encara parlaven un idioma propi tenien l’oestron com a segona llengua, fins i tot els elfs, no solament a Àrnor i Góndor sinó a totes les valls de l’Ànduin i est enllà fins als límits del Bosc Llobregós. Fins i tot entre els homes salvatges i els terrafoscans, que evitaven altres pobles, n’hi havia alguns que el sabien parlar, per bé que de manera una mica primària.





DELS ELFS


En els Dies de l’Antigor, els elfs es van dividir en dues branques: els elfs de l’oest (els Èldar) i els elfs de l’est. La major part del poble èlfic del Bosc Llobregós i Lòrien era dels darrers; però les seves llengües no apareixen en aquesta història, en la qual tots els noms i paraules èlfiques són en forma Èldarin[49].

De les llengües Èldarin, se’n troben dues en aquest llibre: l’èlfic antic o quenya, i l’èlfic gris o síndarin. L’èlfic antic era una llengua antiga d’Èldamar, més enllà de la mar, la primera que es posà per escrit. Ja no era una llengua de naixement sinó que havia esdevingut, com si diguéssim, un «llatí èlfic», que els elfs antics, que havien tornat exiliats a la Terra Mitjana a la fi de la Primera Edat, encara utilitzaven a les cerimònies i per a temes de coneixement i a les cançons.

La llengua dels elfs grisos, originàriament, era semblant al quenya; perquè era la llengua dels Èldar que, havent arribat als confins de la Terra Mitjana, no van travessar la Mar sinó que romangueren a les costes del país de Belériand. Aquí, en Thíngol Capagrís de Dóriath n’era rei i, en el llarg crepuscle, la seva llengua havia anat canviant juntament amb els canvis de les terres mortals i s’havia allunyat molt de la parla dels Èldar de més enllà de la Mar.

Els Exiliats, que vivien entre els elfs grisos més nombrosos, havien adoptat el síndarin per a ús quotidià, i per això és la llengua de tots els elfs i Senyors dels elfs que apareixen en aquesta història. Perquè tots ells eren de raça Èldarin, fins i tot quan el poble al qual governaven era de races inferiors.

La més noble d’aquesta raça era la Senyora Galàdriel, de la casa reial de Finarfin i germana de Fínrod Felagund, Rei de Nargòthrond. En els cors dels Exiliats, l’anhel de la Mar fou sempre una inquietud impossible d’apagar; en els cors dels elfs grisos, hi romania adormida, però en el moment en què es desvetllava era impossible de calmar.





DELS HOMES


L’oestron era una parla d’homes, per bé que enriquida i suavitzada sota la influència èlfica. Originàriament era la llengua d’aquells a qui els Èldar anomenaven Atani o Edain, ‘Pares dels Homes’, que eren especialment el poble de les Tres Cases dels Amics dels Elfs que van anar cap a l’oest fins a Belériand a la Primera Edat i van ajudar els Èldar en la Guerra de les Grans Joies contra el Poder Fosc del Nord.

Després de la derrota del Poder Fosc, en què va quedar ofegada o derruïda la major part de Belériand, es concedí als Amics dels Elfs com a recompensa que també ells, com els Èldar, poguessin travessar la Mar. Però com que el Reialme Imperible els estava prohibit, s’establí una gran illa per a ells, la més occidental de totes les terres mortals. El nom d’aquella illa era Númenor (Oestat). Així doncs, la majoria dels Amics dels Elfs partiren i visqueren a Númenor, i esdevingueren grans i poderosos, mariners de molt renom i senyors de molts vaixells. Eren alts i de rostre bell, i el seu temps de vida era tres vegades el dels homes de la Terra Mitjana. Eren els Númenóreans, els Reis dels homes, a qui els elfs anomenaven Dúnedain.

Els Dúnedain eren l’única de totes les races d’homes que coneixien i parlaven la llengua dels elfs, perquè els seus avantpassats havien après la llengua síndarin i la van transmetre als seus fills com a matèria de coneixement, canviant poc amb el pas dels anys. I els seus homes savis també van aprendre el quenya dels elfs antics i l’estimaven per damunt de totes les altres llengües, i en aquesta llengua batejaren molts llocs de fama i reverència, i també molts homes de reialesa i gran reconeixement.[50]

Però la parla nadiua dels Númenóreans continuà essent principalment la llengua dels avantpassats humans, l’adûnaic, i a ella tornaren els reis i senyors en els darrers dies d’orgull i abandonaren la parla èlfica, tret dels pocs que encara s’aferraven a l’antiga amistat amb els Èldar. En els anys del seu poder, els Númenóreans havien construït moltes fortificacions i ports a les costes occidentals de la Terra Mitjana per a benefici dels seus vaixells, i un dels principals era el de Pelàrgir, sobre les Boques de l’Ànduin. S’hi parlava l’adûnaic i, barrejat amb moltes paraules de les llengües d’homes menors, esdevingué una parla comuna que s’escampà al llarg de les costes entre tots els qui tenien tractes amb l’Oestat.

Després de la Caiguda de Númenor, Eléndil guià els supervivents dels Amics dels Elfs a les ribes nord-occidentals de la Terra Mitjana. Molts dels qui hi vivien tenien totalment o en part sang númenóreana, però molt pocs recordaven la parla èlfica. Fet i fet, els Dúnedain eren doncs des del començament molts menys que els homes menors entre els qui vivien i als quals governaven, essent com eren senyors de llarga vida i de gran poder i saviesa. Feien servir doncs la parla comuna en els seus tractes amb altres pobles i en el govern dels seus grans reialmes; però l’ampliaren i l’enriquiren amb moltes paraules derivades de les llengües èlfiques.

En els dies dels reis Númenóreans, aquesta llengua oestron ennoblida es va escampar de cap a cap, fins i tot entre els enemics; i esdevingué cada cop més utilitzada pels mateixos Dúnedain, de manera que a l’època de la Guerra de l’Anell només la coneixia una petita part dels pobles de Góndor, i encara eren menys els qui la parlaven quotidianament. Vivien sobretot a Minas Tirith i a les terres adjacents, i a la terra dels prínceps tributaris de Dol Àmrog. Tot i així, pràcticament tots els noms de llocs i persones del reialme de Góndor eren de forma i significat èlfic. N’hi havia uns quants dels quals s’havia oblidat l’origen, i sens dubte procedien dels temps anteriors a l’època en què els vaixells dels Númenóreans solcaren la Mar; entre ells hi havia Úmbar, Àrnach i Èrech; i els noms de muntanya Eilenach i Rimmon. Forlong també era un nom de la mateixa mena.

La majoria dels homes de les regions del nord de les Terres Occidentals descendien dels Edain de la Primera Edat, o dels seus parents més propers. Les seves llengües, per tant, estaven relacionades amb l’adûnaic, i algunes encara conservaven una semblança amb la parla comuna. D’aquesta raça eren els pobles de les valls superiors de l’Ànduin: els beornencs i els homes del Bosc Llobregós occidental; i, més al nord i a l’est, els homes del Llac Llarg i de Dale. De les terres entre el Llirial i el Carrock venia el poble que a Góndor es coneixia com els ròhirrim, Senyors dels Cavalls. Encara parlaven la seva llengua ancestral, i en aquesta llengua van donar noms nous gairebé a tots els llocs del seu nou país; i s’anomenaven a ells mateixos Eorlingas, o Genets de la Marca. Però els senyors d’aquest poble utilitzaven lliurement la parla comuna, i la parlaven noblement a la manera dels seus aliats de Góndor; perquè a Góndor, d’on venia, l’oestron encara mantenia un estil elegant i antic.

Totalment aliena era la parla dels homes salvatges del Bosc de Drúadan. També aliena, o només remotament semblant, era la llengua dels terrafoscans, que eren un romanent dels pobles que havien viscut a les valls de les Muntanyes Blanques en èpoques antigues. Els Homes Morts de Puigdelara eren de la seva raça. Però, en els Anys Foscos, altres pobles s’havien traslladat a les valls del sud de les Muntanyes Boiroses, des d’on n’hi hagué que passaren nord enllà cap a les terres desertes del Tossal dels Túmuls. D’ells venien els homes de Bree, però feia molt temps que havien esdevingut súbdits del Regne del Nord d’Àrnor i havien adoptat la llengua oestron. Només a Terrafosca els homes d’aquesta raça conservaven la seva antiga parla i costums: un poble secret, enemic dels Dúnedain i que odiava els ròhirrim.

De la seva llengua, a penes n’apareix res en aquest llibre, tret del nom Forgoil que donaven als ròhirrim (i que segons deien volia dir Caps de Palla). Terrafosca i Terrafoscans eren els noms que els donaven els ròhirrim, perquè eren de pell fosca i cabells negres; així doncs, no hi ha cap connexió entre els mots «fosc», «bru» i la paraula Síndarin Dûn, ‘oest’.





DELS HÒBBITS


Els hòbbits de La Comarca i de Bree havien adoptat en aquesta època, i probablement des de feia un miler d’anys, la parla comuna. La feien servir a la seva manera, amb tota llibertat i sense cura, tot i que els més cultes d’entre ells encara dominaven una llengua més formal quan l’ocasió ho exigia.

No hi ha constància que els hòbbits tinguessin cap llengua pròpia. Sembla que, en els temps antics, sempre utilitzaven les llengües dels homes a la vora dels quals o entre els quals vivien. Així van adoptar amb rapidesa la parla comuna després d’entrar a Èriador i, a l’època del seu establiment a Bree, ja havien començat a oblidar la seva llengua anterior. Aquesta llengua era evidentment una llengua humana de la riba superior de l’Ànduin, semblant a la dels ròhirrim; tot i que sembla que els Cepats del sud havien adoptat una llengua relacionada amb el terrafoscà abans d’emprendre el camí del nord cap a La Comarca.[51]

D’aquestes coses, a l’època d’en Frodo encara en quedaven algunes traces a les paraules i noms locals, molts dels quals s’assemblaven molt als que es trobaven a Dale i a Ròhan. Els més notables eren els noms dels dies, mesos i estacions; algunes altres paraules de la mateixa mena (com ara mathom i smial) també eren encara d’ús comú, mentre que se’n conservaven més en els noms de lloc de Bree i La Comarca. Els noms personals dels hòbbits també eren peculiars i molts venien de temps antics.

Hòbbit era el nom que el poble de La Comarca aplicava habitualment a tots els de la seva raça. Els homes els deien mitgerols i els elfs periànnath. La majoria havia oblidat l’origen de la paraula hòbbit. Sembla, tanmateix, que de primer era el nom que van donar els Albapelles i els Cepats als Peupilosos, i que era una forma deteriorada d’una paraula conservada més plenament a Ròhan: holbitla, ‘constructor de forats’.





D’ALTRES RACES


Ents. El poble més antic que sobrevivia a la Tercera Edat era el dels Onòdrim o Enyd. Ent era la forma del seu nom en la llengua de Ròhan. Van conèixer els Èldar en els temps de l’antigor, i realment els atribuïen no la seva pròpia llengua sinó el desig de parlar. La llengua que havien forjat no s’assemblava a cap altra: lenta, sonora, acumulativa, repetitiva, de paraules certament llargues; estava formada per una multiplicitat tal de sons vocàlics i distincions de to i qualitat que ni tan sols els mestres dels Èldar no intentaven representar-la per escrit. Només la feien servir per parlar entre ells; però no els calia mantenir-la en secret perquè no hi havia ningú més que la pogués aprendre.

Els Ents, tanmateix, tenien molta facilitat per a les llengües, les aprenien amb rapidesa i no les oblidaven mai. Però preferien les llengües dels Èldar, i apreciaven sobretot l’antiga llengua dels elfs antics. Les paraules i els noms estranys que van registrar els hòbbits, com els usats per en Barbarbrat i altres Ents eren doncs èlfics, o fragments de la parla èlfica encadenada a la manera dels ents.[52] Alguns són en quenya: com les paraules d’en Barbarbrat Taurelilómëa-tumbalemorna Tumbaletaurëa Lómëanor, que pot traduir-se per ‘Boscmoltombrívol-negravall-fosca Boscosavallfosca Terratenebrosa’, i que més o menys volia dir: ‘Hi ha una ombra fosca a les valls profundes del bosc’. Alguns són síndarin: com Fàngorn, ‘barba-(d’)-arbre’, o Fimbrèthil, ‘bedoll prim’.

Els Orcs i la Parla Negra. Orc és la forma del nom amb què les altres races anomenaven aquest poble fastigós en la llengua de Ròhan. En síndarin era orch. Sens dubte relacionada hi ha la paraula uruk de la Parla Negra; tot i que, com a norma, només s’aplicava als grans orcs-soldats que en aquell temps sortien de Mórdor i Ísengard. Les espècies menors eren anomenades, especialment pels Uruk-hai, snaga, ‘esclau’.

Els orcs van ser criats inicialment pel Poder Fosc del Nord en els Dies de l’Antigor. Diuen que no tenien llengua pròpia i que prenien el que podien d’altres llengües i ho pervertien a la seva manera; tanmateix, només en treien argots brutals, a penes suficients per a les seves necessitats pròpies, a no ser que fossin malediccions i insults. I aquestes criatures, plenes de malícia com eren i que odiaven fins i tot els de la seva pròpia raça, van desenvolupar ràpidament tants dialectes bàrbars com grups o colònies havien format, de manera que la seva parla orquaci els servia de ben poca cosa a l’hora de relacionar-se entre tribus diferents.

Així s’esdevingué que, a la Tercera Edat, les diferents branques d’orcs es comunicaven entre elles en la llengua oestron; i, certament, molts orcs de tribus més antigues, com les que encara vivien al Nord i a les Muntanyes Boiroses, havien fet servir molt temps l’oestron com a llengua nadiua, tot i que la parlaven d’una manera que no la feia pas gaire menys espantosa que l’òrquic. En aquest argot, tark, ‘home de Góndor’, era una forma corrompuda de tarkil, una paraula quenya utilitzada en oestron per designar algú d’ascendència númenóreana.

Diuen que la Parla Negra va ser inventada per en Sàuron en els Anys Foscos, i que el seu desig era convertir-la en la llengua de tots aquells que el servien, però que el seu propòsit fracassà. Tanmateix, de la Parla Negra derivaven moltes paraules que a la Tercera Edat estaven molt esteses entre els orcs, com ara ghâsh, ‘foc’, però després de la primera derrota d’en Sàuron, aquesta llengua en la seva forma antiga fou oblidada per tothom tret dels Nazgûl. Quan en Sàuron despertà de nou, esdevingué un cop més la llengua de Bàrad-dûr i dels capitans de Mórdor. La inscripció de l’anell estava escrita en l’antiga Parla Negra, mentre que la maledicció de l’orc de Mórdor de la pàgina 505 era en la forma més corrumpuda utilitzada pels soldats de la Torre Fosca, dels quals Grishnakh era el capità. Xarquiu en aquella llengua vol dir ‘home vell’.

Ogres. S’ha utilitzat ogre per traduir el síndarin Torog. En els seus inicis, a l’època del crepuscle dels Dies Antics, eren criatures de naturalesa toixa i estúpida que no tenien més llengua que les bèsties. Però en Sàuron els va fer servir i els va ensenyar el poc que eren capaços d’aprendre i va augmentar la seva intel·ligència amb malícia. Així, els ogres aprenien com podien la llengua dels orcs; i, a les Terres de l’Oest, els ogres de pedra parlaven una forma corrupta de la parla comuna.

Però a la fi de la Tercera Edat, una raça d’ogres mai no vista aparegué al sud del Bosc Llobregós i als marges de la muntanya de Mórdor. Olog-hai, els deien en la Parla Negra. Que en Sàuron fou qui els crià, no ho dubtava ningú, però no se sabia de quina branca eren. Alguns mantenien que no eren ogres sinó orcs gegants; però els Olog-hai eren bastant diferents de ment i de cos fins i tot dels més grans dels orcs, als quals superaven de molt en mesura i poder. Eren ogres, però curulls de la mala voluntat del seu amo: una raça pèrfida, forta, àgil, ferotge i astuta, però més dura que la pedra. A diferència de l’antiga raça del Crepuscle, podien suportar el Sol, sempre que es trobessin sota el domini de la voluntat d’en Sàuron. Parlaven poc, i l’única llengua que coneixien era la Parla Negra de Bàrad-dûr.

Nans. Els nans eren una raça a part. Dels seus estranys començaments, i del motiu pel qual eren alhora iguals i diferents que elfs i homes, se’n parla al Silmaríl·lion; però, d’aquesta història, els elfs menors de la Terra Mitjana no en tenien cap coneixement, mentre que les històries dels homes posteriors es confonen amb records d’altres races.

Constitueixen per sobre de tot una raça resistent i forta, reservada, laboriosa, amb molta memòria dels greuges (i dels favors), amants de les pedres, de les joies i de les coses que prenen forma a les mans dels artesans més que de les criatures que viuen per elles mateixes. Però no són dolents per naturalesa, i cada cop eren menys els qui servien l’Enemic per pròpia voluntat, diguin el que diguin les històries dels homes. Perquè els homes dels temps antics cobejaven les seves riqueses i les obres de les seves mans, i hi havia una gran enemistat entre les races.

Però, a la Tercera Edat, encara es podia trobar a molts llocs una estreta amistat entre homes i nans; i era propi de la naturalesa dels nans que, quan viatjaven, treballaven i comerciaven per les terres, com feren després de la destrucció de les seves antigues llars, fent servir les llengües dels homes entre els quals vivien. Tanmateix, en secret (un secret que a diferència dels elfs no descobrien, voluntàriament, ni tan sols als seus amics), utilitzaven la seva pròpia llengua estranya, poc canviada al llarg dels anys; perquè havia esdevingut una llengua de coneixement més que de naixement, i la cuidaven i la guardaven com si fos un tresor del passat. Poca gent d’altres races aconseguí aprendre-la. En aquesta història només apareix en els noms de lloc que en Guimli revelà als seus companys; i en el crit de batalla que llançà en el setge de Vilacorn. Com a mínim aquest crit no era secret, i s’ha sentit en molts camps de batalla des dels primers temps del món. Baruk Khâzad! Khazâd ai-mênu!, ‘Destrals dels Nans! Teniu els Nans a sobre!’.

Tanmateix, el nom d’en Guimli, i els noms de tots els de la seva raça, són d’origen (humà) del Nord. Els seus noms secrets i «interns», els seus noms veritables, no els revelen mai a ningú d’una raça aliena. Ni tan sols els inscriuen a les seves tombes.





II

SOBRE LA TRADUCCIÓ[53]


En presentar el material del Llibre Vermell com una història perquè la pugui llegir la gent d’avui dia, s’ha traduït en la mesura del possible tot el marc lingüístic a termes dels nostres temps. Només les llengües alienes a la parla comuna s’han deixat en la seva forma original, per bé que apareixen principalment en els noms de persones i llocs.

La parla comuna, com a llengua dels hòbbits i les seves narracions, s’ha traduït invariablement a l’anglès [català] modern. En el procés, s’ha reduït la diferència entre les varietats observable en l’ús de l’oestron. S’han fet alguns intents de representar les varietats mitjançant variacions en el tipus d’idioma utilitzat; però la divergència entre la pronunciació i l’idioma de La Comarca i la llengua oestron en boca dels elfs o dels homes nobles de Góndor era més gran que la que es mostra en aquest llibre. En realitat, la major part dels hòbbits parlaven un dialecte rústic, mentre que a Góndor i a Ròhan es feia servir una llengua més antiga, més formal i més concisa.

Val la pena assenyalar aquí un punt d’aquesta divergència atès que, per bé que important, ha estat impossible representar-lo. La llengua oestron feia una distinció en els pronoms de la segona persona (i tot sovint també en els de la tercera), independentment del nombre, entre la forma «familiar» i «de respecte». Tanmateix, una de les peculiaritats de l’oestron a La Comarca era que les formes de respecte havien desaparegut de l’ús col·loquial. Únicament es mantenien entre els vilatans, especialment del Quartó Oest, que les feien servir com a tractaments afectuosos.

Aquesta era una de les coses a què es referia el poble de Góndor quan parlava de l’estranyesa de la parla dels hòbbits. En Peregrín Tuc, per exemple, en els seus primers dies a Minas Tirith, feia servir el registre familiar per a la gent de tots els rangs, incloent fins i tot el Senyor Dénethor. És possible que el vell Senescal ho trobés divertit, però segurament deixava perplexos els seus servents. No hi ha dubte que aquest ús lliure de les formes familiars va ajudar a escampar el rumor popular que en Peregrín era una persona d’alt rang en el seu país.[54]

Es podrà constatar que hòbbits com ara en Frodo, i altres persones com en Gàndalf i l’Àragorn, no sempre utilitzen el mateix estil. Això és fet amb tota intenció. Els hòbbits més cultes i capaços tenien coneixements de la «llengua del llibre», tal com se’n deia a La Comarca; i copsaven i adoptaven amb rapidesa l’estil d’aquells amb qui es trobaven. En tot cas, era natural que gent tan viatgera parlés més o menys a la manera d’aquells entre els quals es trobaven, especialment en el cas d’homes que, com l’Àragorn, tot sovint s’esforçaven a ocultar els seus orígens i missions. Tanmateix, en aquells dies, tots els enemics de l’Enemic reverenciaven allò que era antic, tant en la llengua com en altres aspectes, i en derivaven tant plaer com els permetia el seu coneixement. Els Èldar, que eren els més hàbils de tots amb les paraules, dominaven diversos estils, tot i que parlaven amb més naturalitat el més proper a la seva pròpia parla, que encara era més antiga que la de Góndor. Els nans també eren molt hàbils amb les llengües i s’adaptaven amb rapidesa a qui els envoltava, tot i que la seva manera d’expressar-se era considerada per alguns més aspre i gutural. Però tant orcs com ogres parlaven com podien, sense cap amor per les paraules o les coses; i la seva llengua era en realitat més degradada i bruta del que he manifestat aquí. No crec que ningú desitgi una traducció més fidel, tot i que és fàcil trobar-ne models. Encara es pot sentir la mateixa manera de parlar entre gent que té mentalitat d’orc; monòtona i repetitiva, amb odi i menyspreu, molt allunyada del bé com per retenir cap vigor verbal, excepte a oïdes d’aquells als quals només els sons més sòrdids resulten vigorosos.

Com és evident, aquesta mena de traducció és habitual, atès que és inevitable en qualsevol narració que tracti del passat. Poques vegades va més enllà. Però jo hi he anat. També he traduït tots els noms en oestron segons el seu sentit. Quan en aquest llibre apareixen noms o títols en anglès [català] és una indicació que els noms de la parla comuna eren habituals en aquell temps, juntament o en lloc dels noms en llengües alienes (normalment èlfiques).

Els noms en oestron eren com a norma traduccions de noms més antics: com Rivendell, Brollgrís, Riudargent, Llongareny, l’Enemic, la Torre Fosca. Alguns diferien en significat: com Mont del Fat per Oròdruin, ‘muntanya ardent’, o Bosc Llobregós per Taur e-Ndaedelos, ‘bosc del gran temor’. Uns quants eren alteracions de noms èlfics: com ara Lun i Brandivín, derivats de Lhûn i Barànduin.

Potser cal fer una defensa d’aquest procediment. Em semblava que presentar tots els noms en les seves formes originals podria enfosquir una característica essencial de l’època tal com la percebien els hòbbits (dels quals m’interessava molt conservar el punt de vista): el contrast entre una llengua molt estesa, per a ells tan normal i habitual com la nostra llengua per a nosaltres, i les restes vives de llengües molt més antigues i més venerables. Si m’hagués limitat a transcriure tots els noms, els lectors moderns els haurien trobat igualment remots: per exemple, si hagués deixat sense canviar el nom èlfic Ímladris i la traducció en oestron Karningul. Però referir-se a Rivendell com Ímladris seria com si ara anomenéssim Camelot a Winchester, tret que en el darrer cas la identitat seria clara, mentre que a Rivendell encara hi vivia un senyor de més antiga anomenada que la que tindria el mateix Artús si encara fos rei de Winchester.

El nom de La Comarca (Sûza) i tots els altres topònims dels hòbbits també s’han traduït. No era una tasca gaire difícil, donat que normalment aquests noms estan formats per elements similars als que es fan servir en els noms de llocs més senzills en anglès [català]; paraules encara actuals com hill [‘mont’] o field [‘camp’]; o algunes una mica antiquades com ton al costat de town [‘ciutat’]. Però, com ja he dit, n’hi havia que derivaven de paraules antigues dels hòbbits que ja no s’usen, i aquestes les he representades per coses similars en anglès [català], com ara wich, o bottle, ‘habitatge’, o michel, ‘gran’.

Tanmateix, en el cas de les persones, els noms de hòbbits de La Comarca i Bree eren peculiars per al seu temps, especialment per l’hàbit creat uns segles abans d’aquest temps d’heretar els noms de família. La majoria d’aquests cognoms tenien significats obvis (en la llengua actual derivats de sobrenoms de broma o de noms de lloc o —especialment a Bree— de noms de plantes i arbres). La traducció d’aquests noms presentava poques dificultats; però n’hi havia un parell de més antics de significat oblidat i, en aquests, m’he conformat amb donar-los un caire actual: com Tuc per Tûk, o Bòfin per Bophîn.

Sempre que m’ha estat possible, he tractat de la mateixa manera els noms de pila dels hòbbits. Normalment, a les nenes els posaven noms de flors o de joies. Els noms dels nens no solien tenir cap significat en el llenguatge quotidià; i alguns dels noms de les dones eren similars. D’aquesta mena eren Bilbo, Bungo, Polo, Lotho, Tanta, Nina, i alguns altres. Hi ha moltes semblances inevitables però accidentals amb els noms que tenim o coneixem ara: per exemple, Otho, Odo, Drogo, Dora, Cora, etcètera. Aquests noms els he mantingut, tot i que normalment els he actualitzat alterant-ne el final, donat que en els noms hòbbit a era un final masculí i o i e eren femenins.

Tanmateix, en algunes famílies antigues, especialment les d’origen dels Albapelles com ara els Tuc i els Bolguer, era costum posar noms de pila molt sonors. Com que la majoria d’aquests noms semblaven trets de llegendes del passat, tant d’homes com de hòbbits, i molts que no tenien significat per als hòbbits s’assemblaven molt als noms dels homes de la Vall de l’Ànduin, o de Dale o de la Marca, els he convertit en noms antics, principalment d’origen franc o gòtic, que encara utilitzem o que trobem a les nostres històries. Així doncs, he conservat en tot cas el contrast tot sovint còmic entre els noms de pila i els cognoms, dels quals els hòbbits eren molt conscients. He utilitzat molt rarament noms d’origen clàssic, perquè els equivalents més propers al llatí i el grec en les llegendes de La Comarca eren les llengües èlfiques, i els hòbbits rarament les feien servir en la seva nomenclatura. Pocs d’ells coneixien les «llengües dels reis», com les anomenaven.

Els noms dels habitants de La Boqueria eren diferents dels de la resta de La Comarca. El poble de l’Aiguamoix i els seus descendents de l’altra banda del Brandivín eren peculiars de moltes maneres, tal com s’ha dit. Era de la llengua antiga dels Cepats del sud, sens dubte, de qui van heretar molts dels seus estranys noms. Normalment, els he deixat inalterats perquè, si bé ara són estranys, també ho eren en el seu temps. Tenien un estil que potser ens podria semblar vagament «cèltic».

Com que la supervivència de traces de l’antiga llengua dels Cepats i els homes de Bree s’assemblava a la supervivència d’elements cèltics a Anglaterra, de vegades els he imitat en la meva traducció. Així, Bree, Combe (Coomb [‘Vall’]), Archet i Chetwood [‘Bosc de Chet’] tenen com a model relíquies de la nomenclatura britànica escollida segons el sentit: bree, ‘hill’ [‘pujol’]; chet, ‘wood’ [‘bosc’]. Però només he alterat d’aquesta manera un nom de persona. Vaig escollir Meriadoc per encabir el fet que el nom escurçat d’aquest personatge, Kali, en oestron volia dir ‘jovial, alegre’, tot i que en realitat era un abreujament de Kalimac, un nom de La Boqueria ara sense sentit.

No he fet servir noms d’origen hebraic o similar en les meves transposicions. Res en els noms dels hòbbits no correspon a aquest element dels nostres noms. Els noms més curts com ara Sam, Tom, Tim i Mat eren comuns com a abreujaments de noms hòbbit reals com Tomba, Tolma, Matta i d’altres de semblants. Però en Sam i el seu pare Ham es deien en realitat Ban i Ran, que eren abreujaments de Banazîr i Ranugad, originàriament malnoms que volien dir ‘mig llest, simple’ i ‘lligat a casa’; però com que eren paraules que havien deixat de ser d’ús col·loquial, continuaven com a noms tradicionals en determinades famílies. He mirat, doncs, de conservar aquestes característiques fent servir Samwise [‘Samseny’] i Hamfast, modernitzacions de l’anglès antic samwís i hámfoest, que hi corresponen estretament en sentit.

Havent arribat fins aquí en el meu intent de modernitzar i fer familiar el llenguatge i els noms dels hòbbits, em vaig veure implicat en un altre procés. Em semblava que els llenguatges humans que estaven relacionats amb l’oestron podien convertir-se en formes relacionades amb l’anglès [català]. En conseqüència, he fet que la llengua de Ròhan s’assembli a l’anglès [català] antic, perquè estava relacionada tant amb la parla comuna (de manera més distant) com amb l’antiga llengua dels hòbbits del nord (de manera més propera), i comparada amb l’oestron era arcaica. En el Llibre Vermell s’assenyala en diversos llocs que, quan els hòbbits sentien la parla de Ròhan, reconeixien moltes paraules i sentien que la llengua era similar a la seva, de manera que em semblava absurd deixar els noms i paraules registrats dels ròhirrim en un estil totalment aliè.

En diversos casos he modernitzat la forma i ortografia dels noms de lloc a Ròhan: com a Dunharrow [‘Puigdelara’] o Snowbourn [‘Riuneu’]; però no he estat consistent, perquè he seguit els hòbbits. Ells alteraven de la mateixa manera els noms que sentien, si eren fets d’elements que podien reconèixer o si s’assemblaven a noms de lloc de La Comarca; però molts els van deixar igual, com he fet jo, per exemple a Èdoras, ‘les corts’. Per les mateixes raons, també he modernitzat uns quants noms personals, com ara Shadowfax [‘Grisencrín’] i Wormtongue [‘Llenguadeserp’].[55]

Aquesta assimilació també proporcionava una manera convenient de representar les peculiars paraules hòbbit locals que eren d’origen nòrdic. Se’ls ha donat les formes que podien haver tingut les paraules angleses perdudes, si haguessin arribat als nostres dies. Així, mathom pretén evocar la paraula anglesa antiga máthm i representar la relació del veritable hòbbit kast amb kastu de Ròhan. De manera similar, smial (o smile), ‘cau’, és una forma probable per a una paraula derivada de smygel, i representa bé la relació del hòbbit trân al trahan de Ròhan. Sméagol i Déagol són equivalents fets de la mateixa manera per als noms Trahald, ‘soscavar, encauar-se’, i Nahald, ‘secret’, en les llengües del nord.

La llengua encara més nòrdica de Dale només es troba en aquest llibre en els noms dels nans que vénen d’aquesta regió i que, per tant, utilitzaven les llengües dels homes del lloc i prenien els seus noms «exteriors» d’aquesta llengua. A l’edició anglesa es pot observar que tant en aquest llibre com en El hòbbit, s’ha fet servir la forma dwarves [‘nans’], tot i que els diccionaris ens diuen que el plural de dwarf és dwarfs. Seria dwarrows (o dwerrows), si el singular i el plural haguessin emprès camins diferents amb els anys, tal com ho han fet man [‘home’] i men [‘homes’], o goose [‘oca’] i geese [‘oques’]. Però ja no parlem tan sovint d’un nan com ho fem d’un home, o fins i tot d’una oca, i el record no s’ha conservat tan fresc entre els homes com per mantenir un plural especial per a una raça ara relegada a les llegendes populars, on almenys es conserva una ombra de veritat, o si més no a històries sense sentit en què han esdevingut simples figures de broma. Però a la Tercera Edat encara mantenen part del seu caràcter i poder, per bé que ja una mica reduït; ells són els descendents dels Naugrim dels Dies de l’Antigor, als cors dels quals encara crema l’antic foc d’Aulë el Ferrer i encara fumeja el caliu del seu antic greuge contra els elfs; i a mans dels quals encara és viva l’habilitat amb l’obra de pedra que ningú no ha superat.

És per assenyalar això que m’he aventurat a utilitzar la forma dwarves, i per mirar d’allunyar-me potser una mica dels contes més insubstancials d’aquests últims temps. Dwarrows potser hauria estat millor; però només he fet servir aquesta forma en el nom Dwarrowdelf [‘Nanminaire’], per representar el nom de Mòria a la parla comuna: Phurunargian, perquè significava ‘excavació dels nans’ i era una paraula de forma antiga ja llavors. Però Mòria és un nom èlfic, i posat sense amor; perquè els Èldar, encara que en moments de necessitat en les seves amargues guerres contra el Poder Fosc i els seus servents, podien obrir fortaleses sota terra, no habitaven aquests indrets per elecció. Eren amants de la terra verda i de les llums del cel; i Mòria en la seva llengua vol dir Pou Negre. Però els mateixos nans, i com a mínim aquest nom no es mantingué mai en secret, en deien Khazad-dûm, la Mansió dels Khazâd; perquè aquest era el nom que ells atribuïen als de la seva pròpia raça, i era així perquè els el donà Aulë quan els creà en les profunditats del temps.

S’ha fet servir elfs per traduir tant quendi, ‘els parlants’, el nom èlfic antic de totes les seves races, com Èldar, el nom de les Tres Races que cercaven el Reialme Imperible i hi arribaren al començament dels Dies (tret només dels Síndar). Aquesta vella paraula era certament l’única disponible i en altres temps era escaient per aplicar-la als records d’aquest poble que conservaven els homes, o les ments dels homes que no eren del tot diferents. Però el seu valor s’ha rebaixat, i per a molts podria suggerir ara simples fantasies belles, tan diferents dels quendi de l’antigor com les papallones ho són dels falcons (i no vull dir amb això que els quendi tinguessin mai ales al cos, tan poc naturals per a ells com per als homes). Eren una raça alta i bella, els antics Fills del món, i entre ells els Èldar eren com reis, ara desapareguts: el Poble del Gran Viatge, el Poble dels Estels. Eren alts, de pell clara i d’ulls grisos, tot i que tenien els cabells negres, excepte els de la casa daurada de Finarfin; i les seves veus tenien més melodies que cap veu mortal de les que se senten ara. Eren coratjosos, però la història dels que tornaren exiliats a la Terra Mitjana fou dolorosa; i encara que en temps llunyans va ser creuada amb el destí dels Pares, el seu destí no és el dels homes. El domini dels elfs acabà fa molt temps i ara viuen més enllà dels cercles del món, i no tornen.





Nota sobre tres noms: Hòbbit, Gamgí i Brandivín


Hòbbit és una invenció. En oestron, la paraula que s’utilitzava per referir-se a aquest poble, cosa que es feia rarament, era banakil, ‘mitgerol’. Però en aquestes dates el poble de La Comarca i de Bree utilitzaven la paraula kuduk, que no es trobava enlloc més. En Meriadoc, però, certifica que en realitat el rei de Ròhan feia servir la paraula kûd-dûkan, ‘habitant de coves’. Donat que els hòbbits, com s’ha dit, havien parlat en altres temps una llengua estretament relacionada amb la dels ròhirrim, sembla probable que kuduk fos una forma gastada de kûd-dûkan. Aquesta darrera, per raons ja explicades, l’he traduïda per holbitla; i hòbbit proporciona una paraula que podria ser perfectament una forma gastada de holbitla, si aquest nom hagués existit en la nostra pròpia llengua antiga.

Gamgí. Segons la tradició de la família, establerta en el Llibre Vermell, el cognom Galbasi, o en forma reduïda Galpsi, venia del poble de Galabas, que popularment se suposava derivat de galab-, ‘joc’, i un vell element bas-, més o menys equivalent a les partícules angleses wick, wich. Gamwich (pronunciat Gammidge) semblava per tant una traducció prou correcta. Tanmateix, en reduir Gammidgy a Gamgee [‘Gamgí’], per representar Galpsi, no es pretenia fer cap referència a la relació d’en Samseny amb la família de Cabanelles, tot i que una broma d’aquesta mena hauria estat prou pròpia dels hòbbits, si en la seva llengua hi hagués hagut alguna justificació.

Cabanelles, de fet, representa Hlothram, un nom de poble prou comú a La Comarca, derivat de hloth, ‘un habitatge o forat de dues habitacions’, i ran(u), un petit grup d’aquests habitatges en un vessant de muntanya. Com a cognom, pot ser una alteració de hlothram(a), ‘habitant d’una cova’. Hlothram, que he traduït com a Cotman, era el nom de l’avi del granger Cabanelles.

Brandivín. Els noms hòbbit d’aquest riu eren alteracions de l’èlfic Barànduin, derivat de baran, ‘marró daurat’, i duin, ‘riu (gran)’. De Barànduin, Brandivín semblava una corrupció natural en els temps moderns. En realitat, el nom hòbbit més antic era Branda-nîn, ‘aigua de la frontera’, que hauria estat traduït amb més exactitud per Marchbourn [‘Marcariu’]; però per una broma que en aquesta època ja era habitual, amb referència al seu color, el riu es deia normalment Bralda-hîm, ‘cervesa feixuga’.

Tanmateix, cal observar que quan els Bocvells (Zaragamba) van canviar de nom per dir-se Brandiboc (Brandagamba), el primer element volia dir ‘terra fronterera’, i Marcaboc hauria estat més exacte. Només un hòbbit molt audaç s’hauria aventurat a dir Braldagamba al Mestre de La Boqueria a oïdes seves.





JOHN RONALD REULEN TOLKIEN (Bloemfontein, Sud-àfrica, 3 de gener de 1892 - Bournemouth, Anglaterra, 2 de setembre de 1973).

Va ser un professor universitari, poeta, filòleg i novel·lista anglès. Va ensenyar anglosaxó (1925-45) i llengua i literatura angleses (1945-59) a la universitat d’Oxford.

És impossible de separar la seva faceta d’erudit, amb estudis sobre Chaucer i el poema heroic Beowulf, de la seva obra de novel·lista, que ja va començar mentre era estudiant a Oxford, i que continuà, segons deia ell mateix, solament «per a la seva pròpia satisfacció i amb poques esperances que aquell treball pogués interessar ningú».

La composició d’El Senyor dels Anells durà des del 1936 fins al 1949, i mentre hi treballava va escriure El hòbbit (1937), que féu servir com una introducció per als seus fills.

Tolkien va escriure altres obres com a introducció o complement del món mitològic creat per ell, potser el producte més impressionant que ha sorgit mai de la imaginació d’un sol home. A El Silmaríl·lion (1977), per exemple, Tolkien pretenia narrar la creació mitològica del seu món, la història dels elfs i dels humans fins al moment en què comença la narració d’El hòbbit; i a Els fills d’en Hurin (2007), Tolkien pretenia narrar una part de la història dels Edain (els homes), centrant-se en la figura d’Hurin i la seva descendència.

El 2008 The Times va situar l’escriptor anglès en sisena posició del seu llistat dels «50 escriptors britànics més importants des del 1945».





Notes


[1] No quedà cap semblança de Làurelin el Daurat a la Terra Mitjana. [Torna]



[2] Era el quart fill d’Ísildur, nascut a Ímladris. Els seus germans foren morts als Camps Llirials. [Torna]



[3] Després d’Eàrendur, els Reis ja no adoptaren noms en alt èlfic. [Torna]



[4] Després de Malvégil, els Reis a Fórnost tornaren a reclamar Àrnor i, per aquest motiu, adoptaren noms amb el prefix ar(a). [Torna]



[5] Deia la llegenda que les vaques salvatges que encara es poden trobar a la vora de la Mar de Rhûn descendien dels Kine d’Àraw, els caçadors dels Vàlar, que eren els únics Vàlar que anaven sovint a la Terra Mitjana en els Dies de l’Antigor. Oromë és la forma del seu nom en alt èlfic. [Torna]



[6] Són un poble estrany i poc amistós, restes dels Forodwaith, Homes de temps molt llunyans, acostumats al fred amarg del regne de Mórgoth. De fet, encara se senten aquells freds a la regió, tot i que es troba a penes a cent llegües al nord de La Comarca. Els Lossoth viuen a la neu, i diuen que poden córrer pel gel amb ossos als peus, i que tenen carros sense rodes. Viuen principalment, inaccessibles a l’enemic, en el gran cap de Forochel que tanca pel nord-oest la immensa badia d’aquest nom; però tot sovint acampen a les ribes del sud de la badia als peus de les Muntanyes. [Torna]



[7] I així fou com se salvà l’Anell d’Ísildur; perquè més endavant fou rescatat pels Dúnedain. Diuen que era ni més ni menys que l’anell que Fèlagund de Nargòthrond donà a Bàrahir, i Beren el recuperà amb grans perills. [Torna]



[8] Eren les Pedres d’Annúminas i Àmon Sûl. L’única Pedra que quedà al Nord era la de la Torre sobre l’Emyn Beraid, que mira cap al Golf de Lhûn. Estava sota custòdia dels Elfs i, encara que mai no ens n’assabentàrem, romangué allí fins que Círdam la posà al vaixell de N’Élrond quan partí. Però ens diuen que era diferent de les altres i no hi acordava; només mirava cap a la Mar. Eléndil la hi diposità per tal de poder mirar amb «vista directa» i veure Eressëa a l’Oest esvanit; però les mars inclinades de sota cobriren Númenor per sempre. [Torna]



[9] El ceptre era la marca principal de reialesa a Númenor, ens diu el Rei, i també era així a Àrnor; els reis d’Àrnor no tenien corona sinó que portaven una única joia blanca, l’Eléndilmir, Estel d’Eléndil, lligada al front amb un fil d’argent. Parlant d’una corona, en Bilbo es referia sens dubte a Góndor; sembla que va arribar a ser molt coneixedor dels assumptes relatius al llinatge de l’Àragorn. Diuen que el ceptre de Númenor va perir amb Ar-Phârazon. El d’Annúminas era el bastó d’argent dels Senyors d’Andúnië, i potser és l’obra més antiga de les mans dels Homes que es conserva a la Terra Mitjana. Ja tenia més de cinc mil anys d’antiguitat quan N’Élrond la lliurà a l’Àragorn. La corona de Góndor procedia de la forma d’un elm de guerra númenórean. Al començament, era realment un elm senzill; i diuen que havia estat el que Ísildur portà a la Batalla de Dàgorlad (perquè l’elm d’Anàrion quedà aixafat per la pedra llançada des de Barad-dûr que el matà). Però, en els dies d’Atanatar Alcarin, fou substituïda per l’elm enjoiat que s’utilitzà a la coronació de l’Àragorn. [Torna]



[10] El gran cap i estuari tancat per terra d’Úmbar havia estat terra númenórean des dels dies de l’antigor; però era una fortalesa dels Homes del Rei, que més tard foren anomenats Númenóreans Negres, corromputs per en Sàuron, i que odiaven per damunt de tot els seguidors d’Eléndil. Després de la caiguda d’en Sàuron, la seva raça minvà ràpidament o es mesclà amb els Homes de la Terra Mitjana, però heretaren sense reduir-lo el seu odi a Góndor. Úmbar, per tant, només fou recuperat amb gran cost. [Torna]



[11] El Riu Corrent. [Torna]



[12] Aquesta llei fou feta a Númenor (com hem sabut pel Rei) quan Tar-Aldàrion, el sisè rei, deixà només un hereu, una filla. Ella esdevingué la primera Reina Regent, Tar-Ancalimë. Però la llei era diferent abans d’aquests temps. Tar-Eléndil, el quart rei, fou succeït pel seu fill Tar-Menèldur, tot i que la seva filla Silmariën era més gran. Tanmateix, era de Silmariën de qui descendia Eléndil. [Torna]



[13] Aquest nom vol dir ‘Vaixell de Llarga Escuma’, perquè l’illa tenia forma de gran vaixell amb una proa alta que apuntava al nord, contra la qual espetegava l’escuma blanca de l’Ànduin sobre les roques punxegudes. [Torna]



[14] ‘Vaig donar Esperança als Dúnedain, no he conservat cap esperança per a mi mateixa’. [Torna]



[15] Desemboca a l’Isen a l’oest d’Èred Nímrais. [Torna]



[16] Les dates corresponen al còmput de Góndor (Tercera Edat). Les del marge són les de naixement i mort. [Torna]



[17] Perquè la maça del Rei Bruixot li trencà l’escut del braç; però no li va servir de res, i per això es van complir les paraules d’en Glorfíndel molt abans al rei Eärnur, que deien que el Rei Bruixot no cauria per mà d’un home. Perquè diuen les cançons de la Marca que en aquesta acció l’Éowyn comptà amb l’ajuda de l’escuder d’en Théoden, i que tampoc no era un Home sinó un Mitgerol d’un país llunyà, tot i que l’Éomer li donà honors a la Marca i el nom de Holdwine. [Aquest Holdwine no era altre que Meriadoc el Magnífic, que era Senyor de La Boqueria.] [Torna]



[18] O l’alliberaren de la presó; pot ser molt bé que ja l’hagués despertat la malícia d’en Sàuron. [Torna]



[19] Entre ells hi havia els fills de Thrain II: Thorin (Escut-de-Roure), Frerin i Dis. En Thorin llavors era un jovenet segons el còmput dels Nans. Més tard se sabé que havien escapat més membres del Poble sota la Muntanya dels que de primer s’havia pensat; però la majoria van anar a les Serralades de Ferro. [Torna]



[20] Azog era el pare de Bolg, vegeu El hòbbit. [Torna]



[21] Diuen que l’escut d’en Thorin es va partir i que se’l va treure i va tallar amb la destral una branca d’un roure i la va agafar amb la mà esquerra per esquivar els cops dels seus enemics, o per colpejar-los. És així com adquirí el seu sobrenom. [Torna]



[22] Aquesta manera de tractar els morts era ofensiva per als Nans, perquè anava contra els seus costums; però per fer tombes com les que estaven acostumats a construir (perquè enterraven els seus morts amb pedres i no amb terra) els hauria costat molts anys. Per això es decidiren pel foc, abans de deixar els seus parents a les bèsties o a les aus o als orcs carronyers. Però els qui caigueren a Azanulbizar foren honrats en els records, i fins al dia d’avui els Nans diuen amb orgull: «Va ser un Nan cremat», i això ja és prou. [Torna]



[23] Hi havia molt poques dones. Hi era Dis, la filla d’en Thrain. Era la mare de Fili i Kili, que havien nascut a l’Èred Luin. En Thorin no tenia dona. [Torna]



[24] 15 de març del 2941. [Torna]



[25] Més tard es va fer evident que en Sàruman havia començat a cobejar la possessió de l’Anell Únic, i confiava que, si es deixava en Sàuron en pau un temps, se li revelaria tot sol, buscant l’amo. [Torna]



[26] Els mesos i dies corresponen al calendari de La Comarca. [Torna]



[27] Es coneixia com «la Bella» a causa de la seva bellesa; molts deien que semblava una donzella dels elfs més que dels hòbbits. Tenia els cabells daurats, cosa molt estranya a La Comarca; però dues filles més d’en Samseny també eren rosses, com molts altres nens nascuts en aquells temps. [Torna]



[28] Quarta Edat (Góndor). [Torna]



[29] 365 dies, 5 hores, 48 minuts, 46 segons. [Torna]



[30] A La Comarca, on l’Any 1 corresponia al 1601 de la T.E. A Bree, en què l’Any 1 corresponia a l’any 1300 de la T.E., era el primer any del segle. [Torna]



[31] Es comprovarà, fent una ullada al Calendari de La Comarca, que l’únic dia de la setmana en que no comença cap mes és divendres. Així esdevingué una mena d’acudit a La Comarca la frase «divendres el primer», quan es referien a un dia que no existia, o a un dia en què podien produir-se esdeveniments molt especials com que volessin els porcs (a La Comarca), o que caminessin els arbres. L’expressió sencera era «el primer divendres de l’Estiu Cru». [Torna]



[32] A Bree era un acudit parlar d’«Hivern Cru a La (fangosa) Comarca», però segons el poble de La Comarca, Wintring era una alteració de Bree del nom més antic, que originàriament es referia al compliment o acabament de l’any abans de l’Hivern, i venia dels temps anteriors a l’adopció completa del Còmput dels Reis, quan l’any nou començava després de la collita. [Torna]



[33] Registrava naixements, matrimonis i morts de les famílies Tuc, així com afers com ara vendes de terra i diversos esdeveniments de La Comarca. [Torna]



[34] Per això he fet servir dissabte i diumenge a la cançó d’en Bilbo en comptes de dijous i divendres. [Torna]



[35] Encara que, en realitat, el yestarë del Nou Còmput s’esdevingué abans que en el Calendari d’Ímladris, en el qual corresponia més o menys al 6 d’abril de La Comarca. [Torna]



[36] Aniversari del primer cop que va sonar a La Comarca el 3019. [Torna]



[37] Anomenat normalment en síndarin Menelvagor i en quenya Menelmacar. [Torna]



[38] Com a galadhremmin ennorath, ‘terres teixides d’arbres de la Terra Mitjana’. Remmirath conté rem, ‘xarxa’, en quenya rembe + mîr, ‘joia’. [Torna]



[39] Una pronunciació molt estesa de la é i la ó llargues com ei i ou tant en oestron com en la pronunciació dels noms quenya pels parlants d’oestron, es mostra en una lectura lletrejada ei i ou (o els seus equivalents en l’escriptura contemporània). Però aquestes pronunciacions es consideren incorrectes o rústiques. Naturalment, eren habituals a La Comarca. Per tant, els qui pronuncien yéni ûnótime, ‘innombrables anys-llargs’, com és natural de fer-ho en anglès, s’equivocaran poc més que en Bilbo, en Meriadoc o en Peregrín. Es deia que en Frodo tenia «molta habilitat amb els sons estrangers». [Torna]



[40] Com també a Annûn, ‘posta de sol’ i Amrûn, ‘sortida de sol’, sota la influència de les emparentades dûn, ‘oest’, i rhûn, ‘est’. [Torna]



[41] Originàriament. Però iu en quenya normalment a la Tercera Edat es pronunciava com un diftong ascendent, com yu a l’anglès yule. [Torna]



[42] L’única relació en el nostre alfabet que hauria estat comprensible per als Èldar és la que hi ha entre la P i la B; i la separació entre l’una i l’altra, i entre F, M, V, els hauria semblat absurda. [Torna]



[43] Moltes apareixen en els exemples de la inscripció de l’Anell Únic. S’utilitzaven principalment per expressar els sons de vocals, que en quenya se solen considerar com a modificacions de la consonant que acompanyen; o per representar més breument algunes de les combinacions de consonants més freqüents. [Torna]



[44] La representació dels sons aquí és la mateixa que s’aplica en la transcripció i que ha estat descrita abans, tret que aquí la ch representa la ch de l’anglès church; la j representa el so de la j anglesa, i zh el so sentit a azure i occasion. [Torna]



[45] La inscripció de la porta oest de Mòria dóna un exemple d’un mode, utilitzat en l’escriptura del síndarin, en què el grau 6 representava les nasals simples, però, en canvi, el grau 5 representava les nasals dobles o llargues, molt utilitzades en el síndarin: 17 = nn, però 21 = n. [Torna]



[46] En quenya, on la a era molt freqüent, el signe de la vocal tot sovint s’ometia del tot. Així, per a calma, ‘làmpada’, escrivien clm. Això es llegia amb naturalitat com calma, donat que cl en quenya no era una combinació inicial possible i m no apareixia mai al final. Una lectura possible era calama, però la paraula no existia. [Torna]



[47] Per a la representació de la h aspirada, el quenya originàriament utilitzava una simple tija enlairada sense arc, anomenada halla, ‘alt’. Es podia col·locar davant d’una consonant per indicar que era insonora i aspirada; la r i l sordes normalment s’expressaven així i es transcriuen com hr, hl. Més tard, el 33 s’utilitzava per a h independent, i el valor de hy (el seu valor antic) es representava afegint el tetha per a la y següent. [Torna]



[48] Els que es troben entre ( ) són valors només trobats en l’ús èlfic; * marca cirth només utilitzades pels Nans. [Torna]



[49] A Lòrien, en aquest període, es parlava el síndarin, per bé que amb un accent peculiar, atès que la majoria del seu poble era d’origen silvà. Aquest accent i el seu coneixement limitat del síndarin va confondre en Frodo (tal com assenyala al Llibre del Thain un comentarista de Góndor). Totes les paraules èlfiques citades en el Llibre Segon, capítols 6, 7 i 8, són en realitat síndarin, com la major part dels noms de llocs i persones. Però Lòrien, Caras Gàladon, Àmroth i Nímrodel probablement són d’origen silvà, adaptades al síndarin. [Torna]



[50] En quenya, per exemple, eren els noms de Númenor (o, sencer, Númenóre) i Eléndil, Ísildur i Anàrion, i tots els noms reials de Góndor, incloent Eléssar, ‘Pedra Èlfica’. La majoria dels noms dels altres homes i dones dels Dúnedain, com ara Àragorn, Dénethor, Guílraen eren en forma síndarin, i tot sovint eren els noms d’Elfs o Homes recordats a les cançons i a les històries de la Primera Edat (com ara Beren, Hurin). N’hi ha alguns que són de formes mixtes, com Bóromir. [Torna]



[51] Els Cepats de l’Angle, que van tornar a les Terres Salvatges, ja havien adoptat la parla comuna; però Déagol i Sméagol són noms de la llengua humana de la regió a la vora del riu Llirial. [Torna]



[52] Excepte quan els hòbbits semblen haver fet l’intent de representar murmuris i crides més curtes emeses pels Ents; a-lalla-lalla-rumba-kamanda-lindor-burúme tampoc no és èlfic, i és l’únic intent existent (probablement molt inexacte) de representar un fragment de la llengua real dels ents. [Torna]



[53] Com a la resta dels apèndixs, J. R. R. Tolkien es refereix en aquest apartat a la traducció a l’anglès dels noms «estrangers» que surten a The Lord of the Rings. A la versió catalana d’El Senyor dels Anells, el traductor Francesc Parcerisas ha seguit acuradament les indicacions de l’autor a l’hora de traduir els diversos noms de llocs i persones al català. Tant aquí com en els altres apèndixs, posem entre claudàtors l’equivalent català a les paraules angleses que comenta l’autor. (Nota de la traductora dels Apèndixs.) [Torna]



[54] En un parell de llocs s’ha intentat reflectir aquestes distincions per mitjà de l’ús inconsistent de thou [‘vós’]. Com que ara aquest pronom és poc habitual i arcaic, es fa servir principalment per representar l’ús d’un llenguatge cerimoniós; però la substitució de you [‘tu’] per thou, thee [‘vós, vostre’] de vegades pretén reflectir, a manca d’altres maneres de fer-ho, un canvi significatiu entre les formes de respecte (o entre homes i dones normals) i la familiar. [Torna]



[55] Aquest procediment lingüístic no implica que els ròhirrim s’assemblessin en cap altre aspecte als anglesos antics, ni en cultura o art, ni en armament o mètodes de lluita; si no és d’una manera general a causa de les seves circumstàncies: un poble més simple i primitiu que vivia en contacte amb una cultura més alta i més venerable, i que ocupava terres que en altres temps havien format part del seu domini. [Torna]





