Les obres que presentem en aquest volum es troben entre les més emblemàtiques de Santiago Rusiñol i del modernisme català. L’alegria que passa és planteja l’enfrontament de l’artista i la societat, un contrast entre el món ideal del poeta i el món material del burgès. El jardí abandonat és un quadre poemàtic on el jardí simbolitza la lluita entre l’individu i la realitat.





Santiago Rusiñol





L’alegria que passa

El jardí abandonat


Introducció i propostes de treball de Ramona Bosch

Estudi musical a càrrec de Francesc Cortès



ePUB v1.0

Puck 31.05.22





Títol original: L’alegria que passa. El jardí abandonat

Santiago Rusiñol, 1898 / 1900

Edició digital: Puck (v0.9)

ePUBCat base r1.3





Introducció





El teatre de l’època modernista




El teatre català respira aires d’una nova sensibilitat cap a l’any 1886 amb l’estrena de No es tan fiero, d’Albert Llanas, i El lliri d’aigua, de Frederic Soler, ja que fins aleshores l’escena teatral havia estat dominada pel drama pseudohistòric d’arrel romàntica. Aquestes obres, si bé tenen com a protagonista un pintor bohemi i apunten un canvi en la concepció de l’artista dins la societat, no poden considerar-se modernistes. Per tant, no podem parlar de canvis significatius fins a l’inici de la dècada dels noranta. En aquests anys, el teatre català es transforma amb la incorporació d’autors estrangers que esdevenen models de regeneració. En aquesta línia cal destacar autors com Henrik Ibsen i Maurice Maeterlinck, que són els referents de les dues branques més significatives del teatre d’aquesta època.

S’associa Henrik Ibsen amb el teatre d’idees o regeneracionista, i representa un model teatral que, tot i presentar unes situacions i un llenguatge realistes, pobla l’escena teatral de personatges inconformistes que s’identifiquen amb uns plantejaments no acceptats pel conjunt de la societat. És, doncs, un model teatral en què el contingut ideològic és el més important. S’apunten a aquest corrent Ignasi Iglésias, Josep Pous i Pagès, Joan Puig i Ferreter, Juli Vallmitjana i intel·lectuals propers a l’anarquisme com Felip Cortiella, que fou dinamitzador de les Vetllades Avenir.

Pel que fa a Maurice Maeterlinck, ell i la seva obra La intrusa són els referents del corrent simbolista. Els seguidors del Simbolisme veuen l’art com l’únic valor i pretenen commoure l’espectador mitjançant uns personatges idealitzats que se serveixen del poder suggeridor de la paraula. A Catalunya, són autors simbolistes en algunes etapes de la seva producció, Santiago Rusiñol, Apel·les Mestres i Adrià Gual.

Tot i el que hem apuntat fins ara, la renovació del teatre català de tombant de segle no es pot entendre sense fer referència al Teatre Íntim d’Adrià Gual i als Espectacles i Audicions Graner de Lluís Graner. L’Íntim, fundat l’any 1898, intenta institucionalitzar el Simbolisme, però veu que aquesta manera de fer teatre requereix noves tècniques i una formació adequada dels actors. Adrià Gual s’apunta, l’any 1904, als projectes de Lluís Graner i, aquest mateix any, dirigeix una sèrie d’espectacles a la Sala Mercè. L’any 1905 Gual col·labora amb els Espectacles i Audicions Graner amb l’objectiu de culturalitzar els sectors benestants de la ciutat. L’experiència resulta desastrosa, econòmicament parlant, i Lluís Graner abandona el seu projecte.

La realitat és que ni l’alta burgesia ni la classe mitjana mostren cap interès per aquests nous espais i, doncs, el nostre teatre inicia el nou segle sense haver arribat a gran part del públic i sense una infraestructura consolidada per tal de poder-se promocionar. En aquest sentit, cap a l’any 1908 comencen a plantejar-se alternatives (potenciació d’un teatre poètic, traduccions per tal de regenerar l’escena teatral i introducció d’altres gèneres com ara la comèdia de costums) que no eviten pas la pèrdua d’espectadors que es produeix a partir de la segona dècada del segle XX. Aquest declivi del gènere teatral cal buscar-lo en l’esgotament dels temes i en l’interès del públic per altres activitats més lúdiques, com ara els esports i el cinema. A més, és clar, de la poca cabuda que aquest gènere té dins del nou moviment cultural del noucentisme i de l’oferta teatral de les sales del Paral·lel que ofereixen, en llengua castellana, allò que el públic vol: diversió. Per tant, l’any 1911 es pot donar per tancada l’etapa modernista del nostre teatre, malgrat la revifalla, l’any 1913,que protagonitza el Sindicat d’Autors Dramàtics Catalans.





Santiago Rusiñol: vida i obra




El 25 de febrer de 1861 neix, al barri barceloní de la Ribera, Santiago Rusiñol i Prats. Prové d’una família de fabricants de teixits i, com que és el més gran dels germans, sembla que està destinat a ser l’encarregat de continuar el negoci familiar. El seu avi es fa càrrec de Rusiñol quan aquest queda orfe i l’incorpora al seu despatx amb la intenció que sigui el continuador de l’empresa de teixits. Ell, però, té una altra passió: la pintura i, d’amagat, rep classes a l’acadèmia de Tomàs Moragues i al Cercle d’Aquarel·listes. És així com l’any 1878 exposa el seu primer quadre al Museu de Girona i un any més tard presenta Interior d’un taller a la Sala Parés.

Santiago Rusiñol eixampla el seu cercle d’amistats i comença a relacionar-se amb Enric Clarassó i Ramon Casas, amb qui viatja per Catalunya. D’aquests viatges surten els seus primers textos1 i una sèrie d’articles publicats a La Vanguardia l’any 1889. Amb Clarassó, comparteix un taller al carrer de Muntaner que es converteix en el primer Cau Ferrat i Rusiñol hi diposita la seva col·lecció de ferros artístics.2 Tots tres acaben exposant conjuntament a la Sala Parés (1890).

L’any 1889 Rusiñol es trasllada a París, on duu una vida bohèmia gràcies al suport econòmic de la família, i des d’allí transmet les seves impressions al públic català a través d’un seguit d’articles apareguts a La Vanguardia entre el 1890 i el 1892. Aquestes col·laboracions, il·lustrades per Ramon Casas i que més tard són recollides al llibre Desde El Molino (1894), passen de tenir un to ingenu a un regust agredolç i amarg quan descriu la vida bohèmia dels artistes i són, de fet, esbossos de temes i motius que caracteritzen la producció posterior de l’autor.

L’any 1891 la revista L’Avenç comença a interessar-se per la figura de Santiago Rusiñol i, semblantment, aquest hi inicia les seves col·laboracions. Des de les pàgines de L’Avenç veuen la llum L’home de l’orgue (1890), Els caminants de la terra (1893) i La suggestió del paisatge (1893). Aquestes darreres obres constitueixen les primeres mostres de literatura simbolista-decadentista publicades a Catalunya.

L’any 1893 ens trobem ja amb un Rusiñol que s’erigeix, en el marc de la Segona Festa Modernista de Sitges, i sobretot de la Tercera (1894), en un dels capdavanters d’un nou moviment, el modernisme, i en el defensor del simbolisme-decadentisme i de «l’art per l’art». Així, arran de la representació de La Intrusa de Maeterlinck, Rusiñol basteix un discurs basat en l’oposició de l’artista a una societat materialista i prosaica que només pot salvar-se gràcies al poder transformador de l’art. Rusiñol eleva l’art a la categoria de religió, de la qual l’artista és el sacerdot.

Aquest conflicte entre l’artista i la societat, Santiago Rusiñol el presenta com irreconciliable i l’expressa literàriament a través de la identificació de la Prosa amb la societat i de la Poesia amb l’artista. La seva producció teatral és, doncs, un reflex d’aquestes tensions: L’alegria que passa (1898), El jardí abandonat (1900) i Cigales i formigues (1901). Abans, però, d’aquesta incursió en el gènere teatral,3 Rusiñol assaja altres gèneres dels quals val la pena destacar les obres següents: Anant pel món (1895), recull de vint-i-un textos apareguts en diferents diaris de l’època; Oracions (editada l’any 1897), poemes en prosa on l’autor defensa un art minoritari que només un grup d’escollits és capaç d’entendre i d’apreciar però que actua com a consol d’una societat massa menestrala, i Fulls de vida (1898), narracions que són el nucli de peces teatrals posteriors com ara Llibertat! (1901). Entre el 1902 i el 1907 l’autor augmenta la seva producció literària.4

Com hem dit abans, les peces teatrals de Santiago Rusiñol plasmen l’enfrontament entre l’artista i la societat, o entre Poesia i Prosa si utilitzem la terminologia rusiñoliana, i l’artista s’erigeix com a ésser messiànic que intenta desvetllar una societat materialista i poc sensible als productes artístics. Ben aviat hi ha un canvi de posició respecte d’aquestes tensions, i Rusiñol, a mesura que s’acosta al gran públic, enceta una nova via per tractar aquest enfrontament. En aquest sentit, s’ha parlat de L’auca del senyor Esteve (1907) com l’obra que marca aquest punt d’inflexió, però abans de fer aquesta afirmació, cal mirar els antecedents literaris de la pròpia producció de Santiago Rusiñol que ja insinuen aquest viratge. La bona gent, estrenada en català l’any 1906 al Teatre Romea, és l’obra que marca el reconeixement de l’artista per part de la societat i a l’inrevés. Així, si l’artista necessita el suport econòmic del burgès, aquest crea les condicions necessàries perquè l’artista pugui esdevenir un professional del seu art. És el reconeixement mutu i en la línia encetada a La bona gent que cal interpretar La mare (1906) i sobretot L’auca del senyor Esteve (1907), primerament novel·la i després obra teatral estrenada l’any 1917. El senyor Esteve encarna la figura del burgès i en Ramonet la imatge de l’artista; ambdós, Prosa i Poesia, es reconcilien al final de l’obra, i l’artista reconeix que si ara es pot dedicar al seu art és perquè ha existit un burgès (el senyor Esteve) que li ha facilitat els mitjans per a poder-ho fer. És així com s’han d’interpretar aquestes paraules del senyor Esteve:



SENYOR ESTEVE: Adona’t sempre i a totes hores que havies tingut un pare que no havia sigut res en el món, perquè tu poguessis ésser, que havia anat fent diners perquè tu en poguessis tenir; que havia fet de pobra terra per a poder-te donar ufana; que no s’havia mogut del niu perquè tu poguessis volar, i que si mai fas una obra bona, en aquest camí que vols emprendre, sense mi no l’hauries feta.5



Quan s’inicia la davallada del modernisme i l’entrada d’un nou corrent, el noucentisme, Rusiñol i el seu teatre no encaixen en aquest nou plantejament cultural. Llavors es lliura, cada vegada més, a fer concessions al gran públic i al conreu de gèneres com la farsa, el sainet, el quadre de costums i la comèdia. Semblantment, col·labora assíduament a L’Esquella de la Torratxa amb el pseudònim de «Xarau» i amb la intenció de parodiar el Glosari de «Xènius». Algunes de les glosses de «Xarau» són l’embrió d’obres posteriors; n’és un exemple El català de la Manxa (1914).

Tot i així, Rusiñol no pot obviar la crisi teatral d’aquests anys i la manca de públic als teatres. En un intent de recuperar aquest públic, s’inclina, primer, cap al conreu del vodevil (El senyor Josep falta a la dona i La dona del senyor Josep falta a l’home, totes dues de l’any 1915) i després, cap al conreu momentani de la novel·la (La «Niña Gorda» i En Josepet de Sant Celoni, totes dues del 1917).

Rusiñol, a qui tant van atacar els noucentistes, ha d’esperar l’any 1926 perquè la intel·lectualitat catalana li reti homenatge. Des d’aquest moment, i fins que mor el 16 de juny de 1931 a Aranjuez, l’autor rep tot un seguit de reconeixements.





L’alegria que passa




L’alegria que passa és un quadre líric en un acte, publicat el 1898 i estrenat el 1899 al Teatre Íntim d’Adrià Gual. L’obra va ser musicada per Enric Morera i, per tant, a l’igual de La fada de Massó i Torrents i Morera, és un producte que s’adequa al concepte d’«art total», ja que aglutina diferents llenguatges artístics.

L’obra, considerada deutora de l’estètica decadentista, planteja un dels temes més tractats en la literatura rusiñoliana: l’enfrontament de l’artista –representat simbòlicament per la faràndula– i la societat –identificada amb els habitants del poble. L’arribada sobtada del circ (Poesia) al poble (Prosa) provoca l’enfrontament dels dos col·lectius i el desenllaç final: la irreconciliabilitat de la Prosa i la Poesia, la marginació de l’artista per part d’una societat materialista i prosaica i la condemna de Clown als vilatans que viuen eternament en la Prosa sense poder gaudir de la bellesa de l’art.6

A L’alegria que passa, Rusiñol se serveix d’elements costumistes a l’hora de descriure el poble de carretera i nucli de l’acció. Així, a través de l’adjectivació («poble indiferent, vulgar i ensopit», «la carretera ben polsosa», «mitja dotzena de plàtanos ben polsosos i malalts», «el carro anant molt a poc a poc amb el carreter adormit»), de l’ambientació musical i d’elements sonors (la cançó dels boters, la cançó dels ferrers o el toc de campanes) es crea un escenari dominat per la monotonia i l’ensopiment.7 De sobte, aquest clima de nyonya es trenca, a l’escena V, amb l’arribada d’un circ ambulant que capgira l’atmosfera del poble:



Toca el timbal de tant en tant i mou molta saragata. A l’arribar el carro a la plaça, s’atura, toca l’orquestra, tothom crida, surt gent dels portals i dels balcons i de pertot criatures. L’ensopiment d’abans es converteix en gran gatzara i alegria.



Rusiñol, a partir d’ara, recrea simbòlicament el conflicte artista-societat i identifica els artistes del circ (el Clown, Cop-depuny i Zaira) amb la Poesia, és a dir, amb un grup d’escollits que representen uns valors exemplars, i la gent del poble amb la Prosa i, doncs, amb la societat materialista i prosaica que és incapaç de valorar la bellesa de l’art.

Dins del grup dels artistes, representants de la bohèmia, la figura del Clown i Zaira prenen una importància significativa. Així, el Clown és «la concepció rusiñoliana de l’artista»8 i s’identifica amb aquell ésser privilegiat que ha de treure la societat del seu immobilisme i que espera, a canvi, el reconeixement del seu art. El Clown, com l’alcalde, són personatges que estan convençuts del seu món i de la seva manera de viure.

En una cançó plena de ressonàncies decadentistes, Zaira sintetitza la vida de l’artista i el sacrifici d’aquest en la seva missió transformadora de la societat a través del seu art.



ZAIRA: Les fulles que ens cauen

són cançons bohèmies

que sembren poesia

i la prosa enterren.



De l’arbre del món

som les fulles seques,

regades de llàgrimes

i rodolant sempre.

Tant si plorem, com si patim, hem de fer riure,

hem de cantar per viure.



És aquesta mateixa cançó la que descabdella, com veurem més endavant, el final de l’obra i l’enfrontament dels dos bàndols.

Són precisament el Clown i Zaira, en el seu diàleg amb en Joanet, els qui articulen el nus de la peça teatral que cal situar a les escenes VI i VII. En Joanet, que pertany al món de la Prosa, és l’únic que es planteja la possibilitat d’escapolir-se’n (potser hi ajuda el fet que ha viscut a ciutat, símbol de progrés i modernitat, i que és un personatge que ha llegit força), i així ho manifesta en la seva conversa amb el Clown:



JOANET: Tancat en aquest poble, sembla que porto un vestit folrat de reixa que m’empresona per fora. Voldria anar-me’n, i em sento encastat al poble.



En aquest diàleg el Clown fa una defensa de la vida de la faràndula:



CLOWN: No tinc parets que m’ofeguin, no tinc arrels ni afeccions; la vida és meva, sense destorbs ni barreres, ampla i oberta de bat a bat, com la boca del meu mico!



i avança, a en Joanet, la impossibilitat d’atènyer aquell ideal de vida que anhela:



JOANET: Al sentir-vos em sembla que em surtin ales.

CLOWN: Company, teniu ja l’esquena dura perquè us surti ploma: Tot lo més, borrissol de colomí.



A l’escena VII són Zaira i en Joanet qui conversen. Rusiñol insinua un enamorament poc precís, deutor del decadentisme, entre els dos personatges. És a partir d’aquesta relació entre representants de dos mons diferents que cal analitzar el desenvolupament de l’obra. El diàleg posa de manifest la impossibilitat dels dos personatges d’abastar l’ideal: Zaira, «un núvol d’istiu» que representa l’ideal d’en Joanet, és inabastable i ella també és incapaç d’assolir el seu («l’heura arrapada» que defineix en Joanet).9 Només cal llegir aquesta intervenció per adonar-nos-en:



ZAIRA: Veu? Vostè té lo que jo voldria, un niu sota un campanar, i no ho estima per a res. Jo tinc lo que vostè vol, la llibertat d’aire lliure, i em consum la tristesa!



És Zaira qui, amb la cançó de l’escena IX que l’auditori no entén, accelera el final de l’obra. A banda del contingut de la cançó –que ja hem apuntat més amunt–, cal analitzar l’esclat del conflicte: un cop acabada l’actuació, i sense l’aplaudiment de ningú, Zaira passa la safata i l’únic que hi deixa una moneda és en Joanet. Zaira la llença a terra i l’alcalde, indignat perquè els saltimbanquis rebutgen els diners, que és allò que la gent del poble més aprecia, els fa fora:



L’ARCALDE: Fora! La gent que llença el diner, que no vingui an aquest poble! El diner és lo més sagrat que tenim!



És en aquest punt quan la ruptura dels dos mons es fa més evident i s’expressa de manera més enèrgica en boca del Clown:



CLOWN: Què se’ns en dóna, del teu diner! Aquí el tens! Poble pasturant terrossos! No en tastareu, de poesia! Us condemno a prosa eterna; us condemno a tristesa perdurable!



Aquesta afirmació és concloent i s’ha d’entendre com la voluntat dels artistes de reservar el seu art per a un grup minoritari que sigui capaç d’entendre’l i de valorar-lo. Per tant, Rusiñol ataca la burgesia perquè no és capaç de concedir a l’art i a l’artista el tracte que es mereixen i perquè no valora el sacrifici que fan aquests artistes per treure-la del seu ensopiment. En síntesi, el que Rusiñol reclama és el reconeixement de l’art.

L’obra, doncs, acaba tal com ha començat: amb un Joanet que es plany davant l’evidència que mai no sortirà de la seva situació:



JOANET: Adéu, poesia! Adéu, visió d’un instant! Aneu enllà, mentres jo em quedo encastat aquí, a la prosa! […] Sou l’alegria que passa. […] Com que sóc fill del terròs, m’haig de veure condemnat a veure sempre la iglésia, a sentir aqueixes campanes, a veure aqueixes parets, a morir d’ensopiment i a no adonar-me del viure. Dormim. Dormim al llit de la prosa, ja que em fuig la poesia.



i amb una atmosfera de monotonia i nyonya suggerida per la descripció de l’escena («cau una pluja de fulles seques») i per la cançó dels ferrers.





El jardí abandonat




El jardí abandonat és un quadre poemàtic en un acte que fou musicat per Joan Gay. L’obra va ser publicada l’any 1900, i dos mesos més tard Adrià Gual en féu una lectura pública a la Sala Parés. La seva estrena no es va produir fins l’any 1928, quan Josep Canals, empresari del Romea, va accedir a incloure El jardí abandonat a la cartellera.

El jardí abandonat cal analitzar-lo tenint en compte els precedents pictòrics i literaris que podem trobar dins de l’obra rusiñoliana. Així, només la descripció de l’escenari inicial de l’obra, on es dibuixa un espai aïllat del món i envoltat d’una aurèola màgica, recorda les pintures de la col·lecció Jardins d’Espanya.10 Pel que fa als antecedents literaris, ens hem de remetre a Oracions (editat l’any 1897) i, en concret, a dos poemes titulats «A les ruïnes» i «Als jardins abandonats», aquest darrer resultat de la impressió que els jardins de l’Alhambra i del Generalife van causar en l’autor. Per Rusiñol, el jardí simbolitza la lluita entre l’individu i la realitat, és a dir, el món que crea l’artista al marge d’una societat que es desentén d’ell i, per tant, només l’artista és capaç d’entendre aquest món o de copsar-ne «el ritme vital», en paraules de Margarida Casacuberta.

L’obra teatral, a diferència del poema «Als jardins abandonats», introdueix una sèrie de personatges que es belluguen per l’escenari simbòlic del jardí. La Marquesa, Aurora, la seva néta, i Gertrudis, la serventa, personifiquen la concepció de l’art rusiñoliana i totes tres estan profundament arrelades al jardí, un lloc aïllat del món on regna l’harmonia i on, fins i tot, hi apareix un element màgic: el cor de fades.11 Aquest espai, que podríem identificar amb el de la Poesia, s’oposa al món real de la Prosa representat per Lluís i Ernest.

Lluís, un enginyer enamorat d’Aurora, és la personificació del vitalisme i intenta sostreure la noia de l’espai clos en què habita i fer-la entrar en el món que hi ha fora d’aquests límits, un món que és vida i no pas mort com el jardí. Totes dues opcions són irreconciliables entre elles, segons els plantejaments ideològics fets per Rusiñol en altres peces teatrals. Tanmateix, en El jardí abandonat s’accepta que són dues posicions que poden coexistir i tenir punts de contacte, cosa que Rusiñol simbolitza a través de la flor que Aurora dóna a Lluís. Per tant, en El jardí abandonat no es produeix el trencament entre Prosa i Poesia que hi havia a L’alegria que passa, sinó que es palesa un apropament entre els dos mons, tot acceptant que cada món es regeix per les seves normes.



AURORA: És l’última flor que em queda. No la mireu, mentre aneu endavant: contempleu-la a l’aturar-vos. Potser sa flaire esmortuïda calmaria la vostra pobra ambició. Potser serà un bàlsam recordar des de la guerra aquest raconet de pau.

LLUÍS: Sí, que ho serà, Aurora. Sa flaire misteriosa em portarà a la memòria la vostra misteriosa figura, el vostre pensament misteriós, la vostra religió estranya, que m’atreu sense explicar-me-la.



Pel que fa a la figura d’Ernest, és un pintor de jardins, també enamorat d’Aurora, que actua com a alter ego de Rusiñol. L’artista, en aquest cas, està relacionat amb el món de la Prosa i, tot i renunciar a la vida aïllada que li ofereixen el jardí i Aurora, admet l’existència d’aquest món i la funció de consol i d’evasió que realitza. Aquesta acceptació torna a aparèixer sota el símbol recurrent de la flor que Aurora li lliura. Aquesta se sent més pròxima a Ernest que no pas a Lluís, i Ernest sap respectar el seu vessant espiritualista i deutor del decadentisme.



ERNEST: Respecto la teva ànima i respecto el teu vot. Perdona’m. M’he aturat un moment a respirar l’aroma d’una flor de ruïnes. Jo volia emportar-me-la, aquesta flor olorosa; la volia portar pels camins de la terra; la volia arrencar de la molsa sagrada per ensenyar-la al món, on, esllanguida i mústiga, s’hauria doblegat ferida d’enyorança; la volia arrencar d’allí on està arrelada i viu de saba antiga; tot volent-la fer viure, la volia matar. Tens raó, Aurora, de sentir-te enllaçada als nervis i esperit d’aquestes branques vives; són teves, i tu ets d’elles, que han passat massa anys entre la llum que els dónes i l’ombra que et regalen, perquè puguis deixar-les. No et moguis, no et moguis d’aquest claustre fins a complir amb el temps […].



Aurora respon «al prototipus de la dona etèria, fràgil i espiritualitzada que té els seus orígens en el prerafaelitisme»12 i està tan integrada al jardí que, fins i tot, s’hi acaba confonent i és descrita amb les característiques de les flors. Aquesta noia jove i sensible contrasta amb la sensació de mort que desprèn el jardí que habita:



AURORA: Els jardins abandonats són cementiris frondosos per adormir-s’hi la història; són illes misterioses, voltades del mar del món, per a gaudir-hi i sospirar-hi l’agredolç de l’enyorança.



i és conscient de la mort lenta dins d’aquest espai:



AURORA: Jo professo els jardins, i els professo amb la fe que m’inspira aquest temple, que és un temple que cau, però que cau amb grandesa. No vull torbar una mort que ve tant majestuosa, no la vull allunyar, no vull remeis ni adobs; vull que el vel de verdor m’acotxi quan s’enfonsi; vull morir d’antigor dintre d’aquest reliquiari […].



Al final de l’acte, i un cop morta la Marquesa, reapareix el cor de fades que canta a Aurora el seu destí: el trencament definitiu amb el món i la unió, també definitiva, amb el jardí:



LES FADES: Filla dels vells jardins,

no ploris d’enyorança:

vine al niu de verdor,

que és el niu d’esperança.



Tot i així, cal llegir i entendre El jardí abandonat com una obra en què s’apunta una entesa possible de l’artista amb la societat, hi ha un reconeixement mutu entre Poesia i Prosa i, també, una superació de la divisió vitalisme/decadentisme, ja que seria un error llegir aquesta peça teatral en clau decadentista.



RAMONA BOSCH I BOSCH





Bibliografia





CASACUBERTA, Margarida. «Estudi introductori». A: Santiago RUSIÑOL. Teatre simbolista. Barcelona: Edicions 62 (El Garbell, 40), 1992, pàg. 7-50.

– Santiago Rusiñol: vida, literatura i mite. Barcelona: Curial Edicions / Publicacions de l’Abadia de Montserrat, 1997.

FÀBREGAS,Xavier.Aproximació al teatre català modern.Barcelona: Curial, 1972.

– «El teatre en el temps del Modernisme». Dins: El temps del Modernisme. Cicle de conferències fet a la Institució Cultural del CIC de Terrassa, curs 1979-1980. Barcelona: Publicacions de l’Abadia de Montserrat, 1985, pàg. 229-247.

GALLÉN, Enric. «El teatre». Dins: Joaquim Molas ed., Història de la literatura catalana, volum VIII. Barcelona: Ariel, 1986, pàg. 379-448.

– «Santiago Rusiñol». Dins: Joaquim Molas ed., Història de la literatura catalana, volum VIII. Barcelona: Ariel, 1986, pàg. 448-480.

MARFANY, Joan-Lluís. Aspectes del Modernisme. Barcelona: Curial, 1975.

MOLAS, Joaquim. «El Modernisme i les seves tensions». Serra d’Or, desembre 1970, pàg. 877-884.

MUÑOZ i LLORET, Teresa. «Estudi introductori». Dins: Emili VILANOVA, Santiago RUSIÑOL, Juli VALLMITJANA, Carles SOLDEVILA, Joan OLIVER. Cinc peces en un acte. Barcelona: Edicions 62 (El Garbell, 28), 1989, pàg. 5-20.





La música d’Enric Morera per a

L’alegria que passa





L’alegria que passa, amb música d’Enric Morera, fou estrenada el 1899 a les sessions del Teatre Íntim organitzades per Adrià Gual. El gran èxit que assolí, molt inesperat fins i tot pels seus mateixos autors, animà Morera a obrir el nou projecte del Teatre Líric Català amb aquesta obra, el 12 de gener de l’any 1901 al teatre Tívoli de Barcelona. Musicalment és una composició molt interessant, tot i la seva curta durada. Enric Morera (1865-1942) va ser un dels compositors més destacats de l’època modernista a Catalunya. La seva vida fou molt atzarosa: d’infant visqué una temporada a l’Argentina. Quan tornà a Catalunya començà a estudiar música, amb Vidiella i amb Pedrell, i després marxà a ampliar estudis a Brussel·les. D’allí retornà del tot canviat: amb un caràcter abrandat i impetuós, volgué fer canvis profunds en la música catalana, renovar-ne el repertori i, sobretot, escriure obres líriques que fossin ben catalanes, d’arrelament ben popular.

En el decurs de la seva vida Morera s’interessà pel moviment coral; va renovar els antics Cors de Clavé, i per això creà la coral Catalunya Nova el 1895. Obres seves com la peça coral Sota de l’om, pensades per a aquesta agrupació, encara es canten avui en dia. Aviat entrà en contacte amb el grup modernista de L’Avenç, féu amistat amb Ignasi Iglésias, Santiago Rusiñol, Junyent, Utrillo, tractà Àngel Guimerà i es convertí en el músic més influent d’aquell grup. Per a les festes modernistes de Sitges compongué l’òpera La fada (1897), sobre text de Jaume Massó i Torrents, una obra inspirada en la música de Wagner. Anys més tard, les òperes de Morera s’estrenarien al Liceu amb èxit, com és el cas d’Empòrium (1906) o de Bruniselda (1906). Marxà de nou a l’Argentina després que fracassés el seu projecte d’implantar un teatre líric català, que pogués fer front a la importància que llavors tenien les sarsueles castellanes. En retornar el 1911, hom li oferí homenatges i li estrenaren al Liceu l’òpera Titaina (1912) sobre text d’Àngel Guimerà, una obra més propera a l’estètica verista, d’argument de gitaneries, i el 1916 una altra òpera, Tassarba, sobre llibret de Juli Vallmitjana.

Avui en dia encara podem escoltar les seves sardanes, de gran expressió i d’una forta petja catalana, com és el cas de La Santa Espina, que de fet formava part d’una música incidental per a l’obra del mateix nom d’Àngel Guimerà, o de Les fulles seques, La sardana de les monges o L’Empordà, les quals també arranjà per ser cantades per cor.

Quan Rusiñol redactà el text de L’alegria que passa, el gènere musical més important a la Catalunya de final de segle era el líric, és a dir, l’òpera i també la sarsuela. Al Gran Teatre del Liceu es podien sentir les obres del repertori operístic amb la participació dels millors cantants del moment; l’estil que dominava era l’òpera italiana, també amb part d’obres franceses; però cada vegada es feia sentir més la música de Wagner, llavors considerada com la més culta, moderna i avançada. Per això els modernistes feren de Wagner un símbol propi. Però amb xifres de públic i nombre de representacions, era la sarsuela on acudia més públic, i el gènere més estès com a activitat de lleure en les classes més populars de Catalunya.

Les profundes conviccions catalanistes de Morera l’animaren a crear un estil de sarsueles de temàtica més catalana i de música escrita per compositors del país, inspirats en la cançó popular. Fins llavors, la major part de les sarsueles eren estrenades a Madrid, tot i que una part eren escrites i cantades en català. Morera animà el seu pare a llogar l’antic teatre Tívoli, i engrescà un grup de compositors i escriptors catalans a escriure obres líriques inspirades en la música popular catalana, i d’argument no copiat dels models madrilenys. Amb més o menys èxit, col·laboraren amb ell els compositors Enric Granados, Joan Gay, i els escriptors Ignasi Iglésias, Apel·les Mestres, Eduard Marquina, Josep M. Folch i Torres, entre d’altres. Aquesta empresa, coneguda com el Teatre Líric Català, va fer fallida per la desigualtat de les obres i, curiosament, per la mala crítica que li féu la premsa més catalanista i modernista.

Quan el 1901 es representà L’alegria que passa, el setmanari Joventut la va elogiar: en digué que hauria de servir com a model a totes les obres del Teatre Líric Català, la resta de les quals amb prou feines reeixiren.

L’obra que va ser més aplaudida en aquella primera empresa va ser L’alegria que passa. En temporades posteriors es tornà a representar, com ara els anys 1905-1906. Joaquim Montero, un compositor que revitalitzà amb nous projectes el teatre líric de Barcelona, sobretot als teatres del Paral·lel, el 1913 emprà el text de L’alegria que passa al Teatre Nou.

El subtítol de l’obra indica que es tracta d’un quadre líric en un acte. De fet, en molts moments la música de Morera consisteix en unes «il·lustracions musicals», és a dir, música incidental que acompanya l’acció teatral sense la pretensió de convertir-se en un número exclusiu de cant. Durant el segle XIX, totes les representacions de teatre tenien acompanyament musical, bé com a música de fons, bé per reforçar l’acció dramàtica, com a interludis entre els actes, i en alguns casos com una cançó independent.

La música de L’alegria que passa vol recollir l’ambient de pesadesa i endormiscament que presideix alguns moments de l’obra de Rusiñol. El compositor es mostra inspiradíssim quan fon l’ambient i es compenetra amb l’atmosfera i el sentit del text que havia escrit Rusiñol. Morera concebé set números aïllats, de manera que entre número i número es recitava; aquest era el procediment normal de les sarsueles i dels gèneres similars a la resta d’Europa, el singspiel a Alemanya o l’opereta a França.

Al principi s’escolta un preludi instrumental que traspua una sensació d’ensopiment a l’ambient molt ben aconseguida, amb un temps lent. A continuació, segueix el cor dels boters, que deixa sentir de fons el cant d’un Déu vos salvi Maria, a l’església. En la seva versió instrumental era acompanyat per un harmònium, instrument llavors de moda, i que s’utilitzava a les esglésies per a acompanyar el cant. Aquest número és interessant perquè oposa un cant religiós en un estil propi del seu temps, resat en català, amb una cançó castellana de temàtica amorosa cantada pels boters, i pronunciada còmicament per gent que desconeixia força l’idioma: «Mis ocos se conmobieron, ay!, al contamplarte, mi carubín.» [sic]

A l’escena tercera, el cant d’uns goigs pel cor de nois des de l’església serveix d’acompanyament de fons del diàleg teatral; aquest és un recurs que pretenia donar un aire de realisme a l’obra. El quart moviment és una barcarola força interessant cantada pels ferrers, amb equívocs tonals originals, un cant de treball dels ferrers per a vèncer la mandra. En la partitura que s’edità a principi de segle s’equivocà la clau dels baixos del cor, que hauria de ser en fa. El cinquè moviment és una marxa que deixondeix tot el poble que acompanya el carro de la companyia del circ; en la versió instrumental Morera utilitzà la corda i els instruments de vent, amb una harmonia original que contrasta amb tot l’ambient ensopit que s’havia creat fins al moment. El sisè número és el vals, el qual ha de servir com a acompanyament a l’acció escènica, l’exhibició de força d’en Cop-de-puny. És el que en termes tècnics es coneix com il·lustració musical.

Tot seguit continua amb la cançó de Zaira, una peça que Morera no volgué fer gens «agitanada» i fugí d’un lloc comú. Es tracta d’un tipus similar a la romança, l’únic fragment per a solista de l’obra, d’expressió força intensa, efectista i encertada. La darrera escena recull fragments que ja s’havien sentit abans, la marxa del circ que s’allunya, l’ensopiment que retorna al poble i el cor dels manxaires.

El realisme que tant cercaren Rusiñol com Morera coincideix amb el que en òpera s’anomenava verisme. El verisme fou un corrent estètic inspirat en la literatura realista italiana, com és el cas de les obres del sicilià Giovanni Verga, que cercava descriure la realitat de forma directa i descarnada. Una de les primeres composicions que volien mostrar un «fragment de la vida» fou l’òpera Cavalleria rusticana (1890), de l’italià Mascagni. El corrent s’estengué de pressa a França i al nostre país.



FRANCESC CORTÈS





L’ALEGRIA QUE PASSA





Quadro líric en un acte

(1898)





Personatges





L’ARCALDE

Seixanta anys. Home fort i de mal gènit.



JOANET

Fill de l’Arcalde. Vint-i-quatre anys. Jove de poble que ha llegit i s’ha omplert el cap de cabòries mal païdes.



AGNETA

Promesa d’en Joanet. Noia indiferent, adotzenada, del rengle de virtuoses per tendència.



TÒFOL

Quaranta anys. Panxacontent del poble. Bon home i mandra.



TUIES

La seva dona. Directora del marit i escarràs de la botiga.



ZAIRA

Ballarina o cantant bohèmia. Tipus exòtic. Bon cor i mala vida. Mare de família esguerrada pels tràngols de la fortuna. Símbol de la poesia que passa.



CLOWN

Bohemi, amb bons sentiments, burlant-se fins d’ell mateix.



COP-DE-PUNY

Quaranta anys. Veritable bruto ambulant. Dominant per la força bruta.



JERONI





UN PAGÈS





UN VELL





EL MICO

Mico de carro. Feliç els dies que menja bé; desgraciat quan falten els aliments.



EL CAVALL

Criatura resignada.



PAGESOS, DONES, CAPELLANS, POBRES, CARRETERS I CRIATURES



Música de n’Enric Morera.





Acte únic





L’escena passa en un poble indiferent, vulgar i ensopit. En el fondo, travessant l’escenari, hi ha la carretera, ben polsosa i dos o tres guarda-rodes. Al voltant es veuen algunes botigues. Un carreter, amb una roda al peu del portal, cremant encenalls a l’entorn; un fuster, amb una caixa de morts; un estanc; un boter, amb bots de vi inflats a la porta, i un hostal, amb una tauleta a fora, on, mentres duri la funció, un menestral farà el solitari, sense dir mai ni una paraula i sense distreure’s per res. A primer terme, una placeta. A l’esquerra, una iglésia sense estil ni ordre d’arquitectura, amb tres esglaons al portal, i una capelleta amb un fanal apagat. A la dreta, un ferrer, amb ferradures a la porta. Al mig de la plaça, mitja dotzena de plàtanos, ben polsosos i malalts, i dos bancs corcats, de pedra. Comença la tardor. De tant en tant caurà alguna fulla seca. Mentres duri la comèdia, per la carretera passaran uns pobres amb un carretó, un noi arreplegant fems, un peó, un capellà i, si pot ser, un carro anant molt a poc a poc amb el carreter adormit. Són dos quarts de cinc de la tarda.





ESCENA I





En JOANET i en TÒFOL, mig ajaguts en el banc del peu de la iglésia; L’ARCALDE i dos o tres vells adormits en els pedrissos.



A l’aixecar-se el teló, els boters cantaran Tú eres la flor,en terceres; la campana tocarà tres batallades, de tant en tant, anunciant el rosari, que cantaran dintre, procurant donar a l’escena un aire d’ensopiment.*



ELS BOTERS (cantant):



«Mis ocos se conmobieron, ay!,

al contamplarte,

mi carubín.

¿Cómo no amarta,

siendo tan bella?

Tú eres l’astrella

precioza ahurí.

¿Cómo no amarta,

siendo tan bella?

Tu eres l’as…tre…lla

precio…za ahurí.

Sí.»

NOIES (dintre la iglésia, cantant): Déu vos salvi, Maria; plena sou de gràcia; el Senyor és amb Vós, i beneita sou Vós entre totes les dones, i beneit és el Fruit del vostre Sant Ventre, Jesús. Santa Maria, Mare de Déu, pregueu a Déu per nosaltres pecadors, ara i en l’hora de la nostra mort. Amén, Jesús.

JOANET (amb un llibre a la mà): Ja acaben?

TÒFOL: Em sembla que diuen les últimes avemaries.



A dintre canten una altra avemaria.



JOANET: Esperem.

TÒFOL: Per mi sí que… ja tinc totes les feines fetes. Fa uns quants anys que, gràcies a Déu, estic en vaga.

JOANET: Que esperes que surti la dona?

TÒFOL: Doncs qui vols que esperi? M’ha dit: «No et moguis», i això de no moure’m, per ara, és el meu ofici. Si em digués «belluga’t», serien els mals de cap! Jo compto que se’m fa molsa… a les frontisses. Sobretot aquí, a l’esquena, hi tinc un enrampament, que aquest rosari dels ossos s’ha tornat tota una dena.

JOANET: Quina vida!

TÒFOL: Pitjor no en vingui! Poble de pau. Joanet. Aquí sí que ja en poden venir, de guerres, i baralles de nacions, i això de la integritat, i dels drets i torts de l’home! Si no fossin els governs, que ja ens hi saben, lo que és per mi no tindríem ni governs, ni nació, ni mapa, ni diputat, ni sereno! Bon llit i pilota a l’olla!

JOANET: Tu no tens aspiracions.

TÒFOL: Ni menos sé lo que són.

JOANET: Mira’t el poble. No et fa l’efecte que tot dorm? ¿Aquests plàtanos, que ni creixen ni es revifen, que ni es belluguen ni es moren; aquesta plaça, que fa mil anys que treu pols i mai no l’acaba de treure; i la campana, i les teranyines de l’hostal, que van de pares a fills, no et donen nyonya?

TÒFOL: Jo estic amb el «con qué» que la vida té de ser una cosa reposada. El món és un catre a la vora d’una taula: ara puges i ara baixes. Obrir la boca per badallar o ficar-hi menjar a dintre.

JOANET: Que ets feliç!

TÒFOL: Sí, noi. Déu m’ho conservi. La dona diuen que em mana. Que em mani! Menos feina! El manar vol el seu tràngol. Jo bado. Per a ser ric se’n té d’ésser de la mena. Si en fos, en comptes de jugar a la barrotada de llobí, hi jugaria de pesseta; tindria dos matalassos, una altra flassada i potser la dona més grassa. Ve’t aquí què hi guanyaria.

JOANET: I no voldries veure món?

TÒFOL: Ja he vist quatre dotzenes de pobles. Si fa no fa, tots són tallats del mateix modo. Hi ha més homes i més dones: amb això, hi ha més raons. Jo estic per lo positiu.

JOANET: I què entens per positiu?

TÒFOL: No encaparrar-se. Pendre el sol de dia, de nit l’ombra i dormir les hores de reglament amb una mica de torna, menjar amb sossego, i tornar a jeure, i…

JOANET: I jeure i tornar a menjar.

TÒFOL: Aquests són. Veus? Tu, llegint, t’omples el cap de cabòries; la lletra se t’entra cap endins, se’t fa un nus al païdor i la tinta t’ennegreix tot el rebost de la vida.

JOANET: Tòfol, jo voldria una altra vida. El temps que he estat a ciutat m’ha fet néixer somnis que no pots compendre.

TÒFOL: Ni ganes.

JOANET: He tastat una altra vida, però no he fet més que tastarla. Voldria veure de prop el caliu d’unes mirades que sols he vist en dibuix. Ja saps com és fet el pare. És arcalde i tot ho mana a cops de vara. Diu que essent ric no té de saber res més que comptes per evitar que t’estafin; que amb diners s’aconsegueix tot; que la moneda sols es descanvia amb finques; i que el que en té hi té de viure, a sobre, vigilant-les nit i dia.

TÒFOL: En quant a això de les finques, encara m’avinc a tenirles, però no pas a guanyar-les. Per mi, amb els meus pocs coneixements i escassetat de llegir, qui els té de guanyar és la dona. L’home, la gran vigilància, i concedir an elles el dret que ens facin homes. Ja ho sé, que se n’alaben; però fas veure que no ho sents.

JOANET: Ditxosa mandra!

TÒFOL: Sí, i ditxós «noble trabajo»! Que treballin els solters. Per això en són. Però nosaltres, els pilans de la societat, com va dir-nos aquell senyor del «maiting», els responsables de la classe laboriosa; en fi, els homes madurs i…! Ca! ¿Qui portaria les «riendes» del carro de la família? Això: ¿qui portaria les «riendes» del carro de la família?

JOANET: No em parlis de la família.

TÒFOL: ¿Que no te’n parli, i et cases un d’aquests dies, i tens la promesa abocada trona avall, i…?

JOANET: Sí; però ja t’he dit per què em caso. Què faria? ¿En què vols que mati el temps? Ja saps com la vaig conèixer: per retrato. Va sortir el pare, com aquell qui va a mercat, a caçar pubilles, i em va portar un mostruari. N’hi havia tres per triar, però a sota d’un deia «aquesta», escrit amb lletra del pare. Quan va arribar aquí al poble, ja venia contractada.

TÒFOL: Oh! També són retrato aquelles que tu somnies!

JOANET: D’això em queixo. Em casaré, viuré com viviu vosaltres, m’adormiré sota els plàtanos, com el pare (assenyalantlo) i els seus amics de conversa (assenyalant als altres adormits), i esperaré la vellesa, lo mateix que un cocodrilo de poble.



Van sortint dones de missa.





ESCENA II





En JOANET, en TÒFOL i la TUIES.



TUIES (sortint de missa i dirigint-se al seu home): Noi, què hem de fer?

TÒFOL: Dona, jo no porto pressa.

TUIES: No véns a berenar?

TÒFOL: Veus? Això ja és altra cosa. No deixar-se decandir és «el deber del ciudadano». Anem. Joanet, «alanta».

JOANET: Fins a més jeure.





ESCENA III





En JOANET i aviat l’AGNETA.

JOANET es queda pensatiu i recolzat en el banc, amb aire d’indolència. A dintre de la iglésia se sent el final del rosari. La mateixa música dels Goigs fa de melopea a lo que diu en JOANET, que comença: «Ja passem un altre dia…», i acaba: «Quina quietud més somorta!»*



JOANET: Ja passem un altre dia. Un dia de joventut malgastada. (La campana toca.) Aquesta campana sembla que toqui l’enterro de les meves il·lusions. ¿Per què no he de viure com els altres, pasturant el meu destí, com aquests moltons que em volten? Ara em caso, i digueu-me per què em caso. El pare, el poble, els amics, la mandra i la rutina, tot m’empeny cap a l’altar, com un torrent d’aigua mansa. Veig la plana de la vida sense una onada que es mogui, sense un tràngol, llisa i llarga com un desert sense flors. Quina quietud més somorta! (Es queda capficat.)



Surten dones de missa, i entre elles l’AGNETA, que, veient a en JOANET pensatiu, des de dalt dels esglaons li diu:



AGNETA: Joanet!

JOANET: Hola, Agneta!

AGNETA: Et veig molt motxo! En què penses?

JOANET: Pensava en tu.

AGNETA (mig rient): Mentider!

JOANET: T’ho juro: pensava en tu.

AGNETA: Ja has vist que ha anat la segona?

JOANET (distret): De què?

AGNETA: Home, d’amonestacions.

JOANET: Ah! És veritat.

AGNETA: Ja saps la doctrina?

JOANET: Com un vicari.

AGNETA: Ja has comprat la calaixera?

JOANET: D’això se’n cuida el pare. Ja saps que tot ho preveu i no faltarà cap detall per al benestar que ens espera.

AGNETA: Mira’l com dorm!

JOANET: També dormirem nosaltres, quan tindrem la seva edat.

AGNETA: Que vindràs després?

JOANET: Sí, abans de sopar.

AGNETA: Vine, que hem de parlar d’uns assumptes.

JOANET: No faltaré.

AGNETA: D’aquí a després, Joanet.

JOANET: Adéu, Agneta. (Amb una miqueta de postura.) Pensa en mi!

AGNETA: Tonto! Ja ens vagarà de pensar-hi.



Han sortit totes les dones. Els ferrers treuen un ferro roent i picant sobre l’enclusa canten.





ESCENA IV





En JOANET, l’ARCALDE, VELLS i FERRERS.*



A l’acabar es repeteix més piano la cançó dels ferrers amb la lletra de la tercera estrofa: Cantem, companys…



ELS FERRERS:

Al dolç compàs del bressol de la manxa,

anem cantant per no caure ensopits,

anem cantant per distreure la mandra,

anem cantant per no caure adormits.

Pim, pam, pim, pam!

Piquem, germans!

Del treball, en ve el descans.



Quan fa un bon sol, i que bona n’és l’ombra!

Quan fa un bon fred, i que tou que és el llit!

Diu que el treball redimeix an a l’home.

Treballem, doncs, per deixà’l redimit.

Pim, pam, pim, pam!

Piquem, germans!

Del treball, en ve el descans.



Cantem, companys, la cançó de la nyonya,

pensant en l’hora del dolç no fer res,

pensant en l’hora d’aquella dormida,

del son etern, a la pau dels xiprers.

Pim, pam, pim, pam!

Piquem, germans!

Del treball, en ve el descans.



En JOANET llegeix. L’ARCALDE i un altre vell es desperten.



L’ARCALDE: Quina dormideta, Jeroni!

EL VELL: Quin benestar!

L’ARCALDE: Quina hora és?

EL VELL (badallant): Deuen ser les cinc.

L’ARCALDE: Jo me’n vaig.

EL VELL: On aneu?

L’ARCALDE: A jeure a l’era.

EL VELL: Jo us acompanyo.

L’ARCALDE (veient al noi): Que véns, noi?

JOANET: Anem, pare.

L’ARCALDE: Deixa’t de llibres. Llegeix les lletres dels duros. Totes diuen lo mateix, però sempre alegren la vista.



Se’n van tots. A la plaça, no hi queda més que un vell adormit en un banc i el menestral que juga al solitari. ELS FERRERS treuen un ferro roent i canten, encara més a poc a poc que abans:



ELS FERRERS:

Cantem, companys, la cançó de la nyonya,

pensant en l’hora del dolç no fer res,

pensant en l’hora d’aquella dormida,

del son etern, a la pau dels xiprers.

Pim, pam, pim, pam!

Piquem, germans!

Del treball, en ve el descans.



Moment de silenci. Un vell ronca i, donant capbussons an a l’arbre, fa caure algunes fulles. Toquen les cinc molt acompassades. Tot calla.





ESCENA V





A un costat de la carretera se sent venir una gran cridòria de criatures i homes. Arriba un carro de gimnastes. El carro, verd, destenyit i molt empolsat. A darrere, una mica de plataforma, amb algunes plantes tísiques; al mig, una finestreta amb cortines de llustrina desllustrada, i, a sobre, cèrcols, cadires i altres eines de l’ofici. El cavall, lo més magre que pugui aguantar la pobra bèstia i, a sobre, un mico vestit de «conde», de Raül dels Hugonots o de mosqueter.

Guiant el carro, en COP-DE-PUNY, l’Hèrcul de la companyia, desenrotllat de musculatura i prim de ventre, vestit de gimnasta, amb la imitació de carn ben sufocada, un tros de feltre imitant la pell de tigre, tot ell ben empolsat i amb l’americana posada. Quan se la tregui, en el braç se li veurà tatuat un cap de fera.

A la finestra traurà el cap ZAIRA, vestida de ballarina de carro. A la plataforma del darrere, el pallasso. Si pot ser, tan magre com el cavall, amb la cara alegre i intel·ligent, despintat, sense perruca i també amb l’americana sobre el vestit de clown. Toca el timbal de tant en tant i mou molta saragata.

A l’arribar el carro a la plaça, s’atura, toca l’orquestra, tothom crida, surt gent dels portals i dels balcons i de pertot criatures. L’ensopiment d’abans es converteix en gran gatzara i alegria.*



CLOWN (des de dalt del carro): Escolteu amb atenció, ciutadans d’aquest poble. (Redoblant i cop de bombo.) L’alegria ja s’apropa. Vinguin d’aquí a una hora a veure i sentir de prop el daltabaix que es prepara. (Gran cop de redoblant i crits del poble.) Silenci, poble! (Para l’orquestra.) La funció que donarem no és de «papadineru»; treballem per la instrucció i el «recreiu» de les persones honrades. No demanem caritat: passem la safata. Venim d’uns pobles que no els volem anomenar perquè tampoc els sabríeu, i sols us diré que són més enllà de la França, tirant a mà dreta de l’altra banda del mapa… Noi, no inquietis el cavall!… No diré que siguem propietaris, però tot aquest bé de Déu de carro i de bestiar, i de persones, tot és nostre, i, al dir nostre, vostès han pres possessió del piset, com si fos a casa seva… Noi, que no tirem pinyols!… Aquest carro, vist per dintre, ve a ser una finca de recreu. Tal com el veuen, amb aquest posat modest, té dues arcoves, menjador (tararit), cuina, sala de rebre, quarto per al mico i jaç per a un servidor. No hi falta més que aliments. Aquest carro és l’estoig meravellós, l’arca de la nigromància, el palau de tota la força bruta, i de la roba també bruta, i del joc de la llestesa, i de tot lo que veuran, si tenen vida i salut, abans que aquest sol es pongui. (Redoblant. Baixa del carro i fa la presentació.) Preparar-se a badar la boca, ciutadans d’il·lustració! Al senyor, diguem l’Hèrcules (en COP-DEPUNY saluda.), li diuen en Cop-de-puny, i el nom solament ja expressa. Aquests bonys que té en els braços tot és força concentrada que li surt an els defores; aquests sacsons de vianda de les cames són la força de la coça, i aquests turons del ventrell no es creguin que siguin els aliments; tot surt de la fortalesa. Quan ell dóna un cop de puny, comptin que fa trencadissa. Aixeca un carro amb les dents…

UN DEL PÚBLIC: Bola!

CLOWN:…ple de palla; aguanta un canonge amb la mà esquerra, amb la dreta es grata, amb els peus esclafa dues criatures, si les hi deixen esclafar, i encara li queden forces sobreres per a malmetre qualsevulga friolera. Amb aquest aire reposat que li noten, creguin-me a mi, cavallers, que és subjecte de respecte; però, això sí, aquest pilot de fenòmeno, aquesta torre de muscles, aquest portentós portento, veuran que, si no l’inquieten, és manso com un moltó. An ell, com podran notar, deixin-li donar cops de puny, menjar estopa encesa, alçar pesos de cent lliures, i el tenen entretingut lo mateix que una criatura. Amb això, vinguin, cavallers, a veure’l, que de peces així, no en crien totes les dides. (Redoblant i crits.) Alto, senyors! El segon número que tinc l’honor de presentar-los és la filla del portento. Ella, de força, no en té, que ja n’hi ha ben bé prou amb un forçut a la família. La seva força és la veu. Ha cantat per tots els camins d’Europa, per totes les planes, per totes les capitals de teulada, i mai ha cantat en bardissa. És cantant de carretera, lo mateix que les cigales. Canta vint-i-cinc quilòmetres quan convé, i porta cançons de banda a banda de terra. Vinguin, companys, a sentir-la, que és l’aucell que alegra la nostra gàbia. (Bombo.) Ara ve el bo, cavallers! El tercer número són dos números: el mico i un servidor. Tal com el veuen amb aquest vestit de «conde», no han vist mai bestiola més modesta. Sap de llegir, però no sap de parlar, al revés de moltes dames, amb perdó de les que escolten. Lo mateix que jo mateix, menja avellanes, escudella o tomàquets. No ens vinguin amb requisits, que «quiten» la lleugeresa. Ell i jo ens hem criat amics des de l’edat de deu anys, i el nostre ofici és fer riure, però ell ha tingut més estudis. (Orquestra.) Amb això, vinguin a riure, senyors. No facin falta d’aquí a una hora. No faltin pas, que justament portem pressa i altres pobles ens esperen. (Redoblant. El CLOWN baixa del carro.) Apa, nois, a «despejar»!*



Tothom va marxant. La ZAIRA es fica dintre el carro. En COP-DE-PUNY posa el morralet al cavall i se’n va a la taverna, i sols queden algunes criatures entretenint-se amb el mico, que acaben també per anar-se’n.





ESCENA VI





El CLOWN i en JOANET.



El fill de l’ARCALDE s’ha quedat mirant; desapareix la ZAIRA, i una mica a distància es queda mirant an el CLOWN.



CLOWN (parlant sol i arreglant la pista): «Bueno»: ara l’alfombreta arnada; ara els pesos buits de dintre, com son amo i tants altres que en conec; aquí la tauleta de les trampes, «el banco azul», aquí…

JOANET (apropant-se): Ja està tot a punt, això?

CLOWN: Només falta baixar el mico.

JOANET (allargant-li un cigarret): Que no fumeu?

CLOWN: De vegades. Això va a pobles. En aquest fumaré mentres vulgueu. Que en sou, vós, del poble?

JOANET: Sóc el fill de l’arcalde.

CLOWN (fent una reverència): Tan jove! (Assenyalant el carro.) Mireu, aquí és a casa vostra.

JOANET: Gràcies. Sou tres, a la casa?

CLOWN: I el cavall i el mico.

JOANET: I escolteu: Aquella noia és filla d’en Cop-de-puny?

CLOWN: I què ha de ser, sant cristià! Això es diu per salvar l’honor del carro. Ella és filla d’algun tombant de camí, d’alguna casa de peó, o d’un palau de guardaagulles. Segur que nasqué de passo, com nosaltres perdonam.

JOANET: I per què va amb aquest… home?

CLOWN: La va domar de petita.

JOANET (mirant al carro, pensatiu): Pobra noia! I vós, d’on sou?

CLOWN: D’on sóc! I que ho sabem mai, nosaltres? Segurament que vaig néixer a un costat de carretera. ¿Heu vist, després d’una gran ruixada, que, a cada gota de pols, hi neix una granoteta? Doncs aixís devia néixer.

JOANET: No em feu riure!

CLOWN: Res de riure. Una llàgrima de broma que degué caure a la pols, i jo d’entremig de la llàgrima: apa, noi, un salt mortal i a la vida.

JOANET: Això és néixer a la ventura.

CLOWN: Això és néixer com una llavor perduda, com un gra de blat que ha caigut del sac d’un carro i que els pardals no han volgut.

JOANET: Sense bressol.

CLOWN: Sense res. De segur que degueren batejar-me al regueró de la cuneta.

JOANET: I, per confits, una bona pedregada.

CLOWN: Què, pedregada! Un sol més gran que un tortell. Això, sí, quan vaig ser al món ja van començar els treballs. A quatre anys ja servia de pilota.

JOANET: De pilota?

CLOWN: De pilota voladora. El bandarra que em cuidava els aliments, posat d’esquena al coixí, em rebotia amb les cames, amb tant de garbo, que encara no caminava i ja sabia de volar. Tot jo era un desllorigament. Per aquest joc de carnadura i un somriure de criatura aventurera que tenia, a l’istiu sempre omplia la safata.

JOANET: A l’hivern, no?

CLOWN: A l’hivern no se’n fa, de caritat. Tothom té mandra de treure les mans del caliu de la butxaca.

JOANET: I aquell Hèrcules és aquest que ve amb vosaltres?

CLOWN: I què ha de ser? Al menos pesava cent quilos més. Si això és una papallona! Li deien en Barra-fixa.

JOANET: En Barra què?

CLOWN: Fixa. Mireu. Penjat de cap per avall del trapezi, hi bevia unes quantes absentes, pegava a la dona i s’hi gronxava, fins que el vi li pujava peus amunt, i allavores queia, i es quedava adormidet lo mateix que una vedella!

JOANET: Quin aguant!

CLOWN: Jo vaig tenir-ne! Deu anys vaig passar al costat d’en Barra-fixa.

JOANET: Ja és barra!

CLOWN: Que si ho és! Creieu-me; no en sabia, de menjar. L’aliment meu era pols de carretera. Es pot dir que vaig estrenar el dentat a la vora de quinze anys.

JOANET: Ja us planyo!

CLOWN: Ca, home! Allò eren les olives, els bolquers de la carretera. Quan vaig ésser clown, quan me vaig veure la perruca, la blanca cresta a sobre el cap, cap gall ha fet quiquiriquí com la rialla burleta de tot lo que em rodejava.

JOANET: I no voldríeu ser ric?

CLOWN: Tan sols voldria tenir una carretera meva. Una carretera llarga, amb tots els peons a les meves ordres i jo anant amunt i avall, lo mateix que una oreneta.

JOANET: I estimar?

CLOWN: Sempre, però sempre de passo. Un petó començat en aquest poble, i una mirada en l’altre, i més enllà una abraçada, i sempre anant a estimar i havent-se de despedir, per a tornar a estimar de nou.

JOANET (entusiasmant-se): Quina vida!

CLOWN: No sabeu què és la dolçor de la recança!

JOANET: Però m’ho figuro.

CLOWN: L’agredolç de veure l’amor que passa!

JOANET: Prou que ho endevino!

CLOWN: De no esbrinar mai el cor, de no malmetre la vida! No sabeu què és la il·lusió de lo que fuig ni lo que és la llibertat!

JOANET: L’he tastada. Tancat en aquest poble, sembla que porto un vestit folrat de reixa que m’empresona per fora. Voldria anar-me’n, i em sento encastat al poble.

CLOWN: Ah, si ho provéssiu! Ser lliure! Dir: «Tot és meu!» Dir: «No tinc parets que m’ofeguin, no tinc arrels ni afeccions; la vida és meva, sense destorbs ni barreres, ampla i oberta de bat a bat, com la boca del meu mico!»

JOANET: No encengueu els meus desitjos, que prou encesos que estan.

CLOWN: Què és la misèria quan es té la joventut?

JOANET: Per a mi, l’esperança.

CLOWN: Què són les penes, tenint ales per a fugir?

JOANET: Potser misèries que es deixen.

CLOWN: Diuen que fem riure els altres. I què? Per ventura no em ric de tot lo que veig? Els reis, els soldats, els pagesos i els artistes, tot és un gran camp de cebes, que no saben com els desprecio i de quina manera em fan riure. Tots ells no valen un tros de cel al fons d’una planura, amb un caminet que hi porti.

JOANET: Al sentir-vos em sembla que em surtin ales.

CLOWN: Company, teniu ja l’esquena dura perquè us surti la ploma: tot lo més, borrissol de colomí.



ZAIRA ha sortit a la plataforma del carro, i, veient el CLOWN que ella ha sentit el final de la conversa, li diu:





ESCENA VII





CLOWN: No és veritat, Zaira?

ZAIRA: Què sé jo, pobra de mi! Tu cantes la llibertat amb colors d’alba i no veus venir la posta.

JOANET: I, a vostè, no l’entusiasma?

ZAIRA: No tant com an ell. (El CLOWN se n’anirà a dintre el carro, es posarà la perruca, s’emblanquinarà i amb el timbal i el mico entrarà als carrers del poble.) Les dones hem nascut esclaves, i tot lo més desitgem triar-nos l’esclavitud, i, si es troba, ella és el goig de la vida.

JOANET: Quina esclavitud voldria?

ZAIRA: I què en trauria, de dir-li?

JOANET: Treure’m l’estranyesa de sentir-li dir lo que diu.

ZAIRA: I per què?

JOANET: Perquè parlar-me d’estimar l’esclavitud, vostè, que em sembla l’aucell de l’aire, no ho entenc.

ZAIRA: Ni ho vulgui entendre.

JOANET: Potser abuso…

ZAIRA (somrient): No abusa, no. No tots els homes que es troben per aquests camins que segueixo parlen amb tanta prudència.

JOANET: Perquè no tots la mirem com jo la miro.

ZAIRA: I com me mira?

JOANET: La miro com si fos una falcia que passa i que no sé què senyala.

ZAIRA: Una falcia sense niu sols senyala indiferència.

JOANET: Oh, no! La miro i a mida que més la miro més m’inspira una estranya simpatia.

ZAIRA (se’l queda mirant una estona): Pobra de mi! N’he sentit moltes, de flors, corrent aquests camins d’espines! Compti que tinc divuit anys, i es pot dir que en fa divuit que camino món enllà. Compti quantes vegades m’han dit que sóc simpàtica! M’ho han dit gimnastes, carreters, pagesos, senyors i fins borratxos! M’ho han dit pregant-me i amenaçant-me; m’ho han dit amb els ulls encesos i fins ensenyant-me diners. Vostè em sembla noble, i, a vostè, l’hi agraeixo.

JOANET: Miri: jo no he après a fingir. Quasi bé no he sortit del poble. Sóc com aqueixes parets, dur i matusser, sense ratlles ni dibuixos. M’he apropat perquè, des que l’he vista entrar… no sé com dir-l’hi… m’ha semblat veure arribar l’hermosíssima figura d’una estampa que tinc a la meva arcova; és dir… que sols veiem en pintura els que vivim arrupits sota d’aquestes teules. Els cabells; els ulls d’un mirar brillant i fosc; el riure, i una espècie de tristor… m’ha semblat que no era aquella tristesa ni l’alegria brutal que fins ara havia vist. Les ratlles són més fines, com si fossin… més poncelles i marcides, més de dona somniada i temptadora, portant una estranya flaire de terres desconegudes, de països que em represento a les fosques i… que no sabria explicar-los.

ZAIRA: Prou que s’explica. I, perquè vegi que l’escolto, deixi’m dir i ser franca. No el conec, però vaig coneixent-lo. Tampoc vostè és com els homes que acostumo a veure i que acostumen a parlar-me. No porta a la boca ni el fel ni la maldat dels cors eixuts abans d’hora; no té els sentiments malalts, com els sers descolorits que he trobat pels carrerons de la vida oferint-me el seu amor entre un munt de vasos buits de cervesa; no és un cadàver vivent oferint-se’m a que servís de mortalla. Amb el modo de mirar, veig al fondo dels seus ulls un cor estrany… i, amb el modo de parlar-me, una febre d’il·lusions. Jo ja sóc vella per dintre i vostè jove. La que es casi amb el seu cor podrà viure molt ditxosa.

JOANET: No ho cregui.

ZAIRA: Dintre d’aquestes parets no faltarà qui l’estimi.

JOANET: Si l’ànima em fuig del poble!

ZAIRA: Aturi-la.

JOANET: I com aturar-la?

ZAIRA: Què sé jo! Acluqui les il·lusions.

JOANET: Si jo voldria fugir terres enllà, amb aquella que estimés!

ZAIRA: Veu? I jo quedar-me allí on fos, amb qui triés el meu cor!

JOANET: Córrer, sentir-me volar, anar abraçat per la ruta, veient passar el món com si rodés per mes plantes; relliscar ran de terra a bracet de ma estimada; córrer pobles i fronteres portals del vent de la sort, i besar-se amb les ales ben esteses.

ZAIRA: Ai, amic meu! Jo, al revés! Poc es pensa, quan, ja fosc, travessem amb el carro per algun poblet de la ruta, la tristesa que jo sento veient sota el quinqué aquells grupos de família a la vora del caliu! La tristesa sentint gronxar un bressol; l’enyorament d’una vida reposada, d’un home que m’estimés a mi sola, i em deixés morir tranquil·la sobre els seus braços honrats! Quan veig això tot passant, quin fred que fa dintre el carro! Quina fosca… i quina vida! «Déu meu –penso–, si ara et poguessis quedar! Si hi hagués qui et recollís, com viuries arrupida, estimant amb tota l’ànima!»

JOANET: I per què no ha de trobar-ho?

ZAIRA: Qui vol que em vulgui, per sempre?

JOANET: Aquell que l’estimi.

ZAIRA: Aquell que m’estimi! A mi se m’estima per les rialles que venc i l’alegria que porto. Si m’he aturat a contar-li coses tristes, prova que el considero.

JOANET: Prova que veu que el meu cor voldria seguir-la.

ZAIRA: Cregui’m: jo sóc un núvol d’istiu: passa i se’n va, i tot lo més deixa caure quatre llàgrimes de pluja.

JOANET: I jo una heura arrapada a les parets, que voldria ser regada per aquesta pluja de llàgrimes.

ZAIRA: Veu? Vostè té lo que jo voldria, un niu sota un campanar, i no ho estima per a res. Jo tinc lo que vostè vol, la llibertat d’aire lliure, i em consum la tristesa!

JOANET: ¿I qui li diu que no és vostè qui m’ha fet néixer aquest somni de córrer terres enllà, com parella d’orenetes?

ZAIRA: I qui li diu…?

JOANET: Per Déu, digui!

ZAIRA: ¿I qui li diu que no és vostè qui m’ha fet dir coses sèries an a mi, la filla del riure?

JOANET: Escolti, abans d’anar-se’n. Jo amb vostè aniria a l’altra banda de terra. Es quedaria per mi?

ZAIRA (pensativa): Qui sap! Si no hagués d’anar-me’n!…



En JOANET li agafa la mà i l’hi fa un petó llarg. En aquest moment en COP-DE-PUNY, que els sorprèn, se li tira a sobre, i a empentes la condueix dintre el carro.





ESCENA VIII





COP-DE-PUNY (an ella): Molt bé! Continueu, coloms de carro! Aneu fent! Ja marxaré un ratet més. (Canviant de to.) Tu, a dintre! (Donant-li una empenta.) I tu (an ell) sabràs la meva força!

JOANET: A on aneu?

COP-DE-PUNY: A casa nostra. (Entra dintre el carro, tanca, i a dins se senten cops de bastó i plors.)

JOANET: Covard! Per a això fas servir la força? (Trucant.) Obre, covard! Bruto! Domador! Negrer! Indigne! Obre, si tens tanta ànima com força. (Paren els cops.) Però, què em passa? Per què tinc que defensar-la? No és seva? Quins drets tinc? I quins drets té ell per a pegar-li? (Transició.) Si n’estaré enamorat? No puc estar-ne, però aquesta dona en un moment ha embellit la meva vida i m’ha filtrat dintre el cor sentiments estranys que fa poc no coneixia! (Es queda pensatiu.)





ESCENA IX





Pel fons se sent el timbal i gran cridòria. Arriba el CLOWN redoblant, amb tota la gent seguint-lo. Al ser a la plaça fa un redoblant molt llarg, anunciant que la funció va a començar. Surt en COP-DE-PUNY, traient-se l’americana i quedant vestit de gimnasta, amb tres medalles al pit. Surt també ZAIRA,eixugant-se les llàgrimes i prenent el somrís de ballarina; en tant que el CLOWN, amb un cordill i una bola, fa fer rotllo.



CLOWN: Molta atenció, cavallers! Homes i dones, soldats de terra i de mar i criatures de bolquers; ara veuran la funció més lluïda que s’ha vist en aquest regne. Que els coixos deixin les crosses, o les llencin o les lloguin, o que en facin lo que vulguin; que els malalts se beguin les medecines d’un sol trago per no esperar les tres hores; que les dones, si han de renyar an els marits, enllesteixin; que els marits, si han de pegar a la muller, que peguin i no s’entretinguin; que les viudes es revifin, els tristos escorrin les llàgrimes, i que no badi ningú per veure la funció monstre. Veuran exercicis corporals, gimnàstica de saló i grans forces de flaquesa. Veuran la flama meravellosa, la nigromància encantada, el «noble juego» de la coça, l’esforç de la dentadura i el «torniquete ambulante». Veuran el salt mortal d’expansió, que un servidor tindrà l’honor de resoldre, amb perill de trencadissa; veuran menjar al mico i sabran lo que és tenir gana; i veuran an en Cop-de-puny fent de les seves, malmetent lo que es presenti i barallant-se amb la seva ombra. (Redoblant llarg.) Comença la funció. Molta atenció, cavallers! Per a començar, en Cop-de-puny farà exercicis de pesos. (En COP-DE-PUNY fa un saltiró de gimnasta. Agafa un pes i a cada joc fa un saludo.) Vagin mirant i sorprenguin-se. Aquest pes que puja i baixa, com si fos un secall amb xocolata, pesa com un burro mort. És de ferro massís per fora, i per dintre tot és un acer que esgarrifa!

UN PAGÈS: Valga’m Déu! Ni la mula del baster!

CLOWN: Reparin els braços, reparin el somrís despreciatiu, reparin que la carn no es masega ni es doblega, i reparin lo que vulguin. Això són viandes folrades. Les nacions d’aquí al voltant no han vist mai carnadura més espessa.

UN PAGÈS (cridant a un del rotllo): Jordi! El tinguéssim per traginar portadores!



En COP-DE-PUNY saluda, s’asseu a terra i, de cames enlaire, fa els mateixos exercicis.



TÒFOL (an en JOANET, veient an en COP-DE-PUNY ajagut): Aquesta és la meva!

CLOWN: Ja veuen que ni el jeure, posició que malmet tantes famílies, li fa perdre la força de la persona. Si algú dels presents desitja que amb aquesta posició el reboti a l’alçada de dos pisos i el deixi penjat dalt d’un arbre com una òliba, que s’acosti.

TOTS: No, no!

CLOWN: No tinguin por. Ell no malmet a ningú, si no és amb consentiment. Sap retenir-se i és molt mirat a fer estragos. «Arreparin» que no sua. És dels homes més eixuts que fan forces, aquí a Europa. Tal com el veuen, així, de cames enlaire, hi passaria vuit dies si li portessin menjar i sobretot beguda. Per a l’exercici del jeure, après aquí a Espanya, no ha trobat rival, i això que ha tingut molta competència.

TÒFOL: Parla per mi, Joanet.



En COP-DE-PUNY s’aixeca i saluda, i veient la roda del carreter al mig del carrer, l’agafa i se la carrega a coll, amb gran entusiasme del públic.



ALGUNS: Quina força!

CLOWN: Altre exercici. Exercici que li ha valgut dugues medalles de les tres que porta a sobre i de les deu que té de recanvi, amb cotó fluix fenicat, a dintre la calaixera. El rei de Bèlgica el va veure maniobrar amb la roda de la seva gran carrossa, i plorant com un infant, ell mateix, amb tota la majestat, les hi posà al mig del pit, amb una agulla de cap que va demanar a la reina. Reparin lo difícil que és que la roda no rodoli, com té per obligació. La té dominada i no tinguin por que es mogui. Això és do, cavallers! Per a fer aquests estragos, la persona hi té de néixer.



En COP-DE-PUNY torna a saludar, mira i veient la pedra del pedrís, l’arrenca, i, carregant-se-la al coll, comença a donar voltes dintre el rotllo. Tothom s’aparta i aplaudeix.



VARIOS: Barba! «Alanta, tramendo»!

CLOWN: Aparteu les criatures! Ens té l’arrencada. Això d’arrencar pedrissos, no pot fer-ho a tots els pobles. És un obsequi que dedica a la noble i distingida concurrència. Si el rei de Bèlgica ho veiés, li donaria tres medalles i una multa. Mirin com roda. Observin el desfici i el «trotillo».

UN DEL PÚBLIC: «Coronela»!

CLOWN: Mirin la força on arriba; mirin la naturalesa lo que pot, quan fa de les seves. Potser l’haurem d’aturar.

EL PÚBLIC: Prou! Prou!*



En COP-DE-PUNY s’atura. Es torna a asseure a terra i amb els peus aixeca la pedra i fa uns quants exercicis. Gran silenci, com si hi hagués un gran perill, mentres l’orquestra tocarà, molt baix, un vals trist, de circ eqüestre. Acabat s’aixeca d’un bot, com aquell qui ha fet una gran cosa, i saluda amb un seguit de reverències. Crits i aplaudiments, mentres el CLOWN toca un redoblant de triomf.



CLOWN: Gràcies, públic il·lustrat. Gràcies al poble que, honrant la força brutal, s’honra ell mateix. Gràcies al poble que… etcètera. Ara, senyors, tindrem la triple expansió: el «terceto» té l’honor de presentar el segon número. L’hermosa Zaira, la perla de la bohèmia, la sultana de la «garita ambulante», la claror del nostre carro, la sirena de la terra, la flor criada en la molsa d’aquestes fustes tenyides, cantarà la cançó del nostre ofici, les cobles de la nostra carrera, el cant d’un aucell molt blanc, que s’assembla molt a una oca, a l’aucell que en diuen cigne i que sols canta una vegada.



ZAIRA, arraconada en el carro, no ha deixat de mirar el fill de l’ARCALDE, que és en el rotllo, una mica separat; aquest igualment ha mirat an ella, i en COP-DE-PUNY, a tots dos. ZAIRA avança i canta:**



ZAIRA:

De terres enllà

portem la tristesa,

la portem pel món

per deixar-la enrera.

Pertot on passem,

passem ben de pressa,

per no encomanà’ns

el mal de la terra.



El mal de l’amor,

el mar que s’arrela

i deixa en el cor

enyorança eterna.

Tant si plorem, com si patim,

hem de fer riure,

hem de cantar per viure.



Com flors esmortuïdes

creixem en la serra

i anem desfullant-nos

per la carretera.



Les fulles que ens cauen

són cançons bohèmies

que sembren poesia

i la prosa enterren.



De l’arbre del món

som les fulles seques,

regades de llàgrimes

i rodolant sempre.



Tant si plorem, com si patim,

hem de fer riure,

hem de cantar per viure.



Ningú aplaudeix. No ho han entès. Acabada la cançó, pren la safata i comença a fer capta. Alguns es retiren dissimuladament mentres el CLOWN va dient:



CLOWN: Ara ve lo trist, cavallers! Resignin-se i vesteixin-se d’una bona voluntat per rebre la sotragada. Que la safata els atrapi amb un somrís resignat, escrit al bell mig dels llavis. Això és un ai! Resolució i pit enfora! Els dos dits a la butxaca i llençar lo que tinguin voluntat (i tinguin-ne, si pot ser), lo més de pressa que puguin, per no ressentir-se’n tant. Un desprendiment sobtat, abans que es presenti el dubte. Sentir una cançó val més que trenta mongetes a l’olla.



Al ser ZAIRA davant el fill de l’ARCALDE se sufoca de demanarli caritat. Escena muda. Se sufoca i abaixa els ulls. En COP-DE-PUNY la vigila, en JOANET no sap què fer, i per fer alguna cosa deixa caure una pesseta a la safata. ZAIRA la rebot per terra.



UN: Una pesseta!

UN ALTRE: Malaguanyada!

L’ARCALDE: I l’ha llençada, la grandíssima!



En COP-DE-PUNY hi acut i li dóna un cop de puny i una empenta. En JOANET va per tirar-se-li a sobre i els agafen, formant dos grupos. El CLOWN ha recollit la pesseta i la safata i, agafant a ZAIRA, quasi desmaiada i plorant, la porta al carro, i ell puja a la plataforma. Al mig dels dos grupos, L’ARCALDE; crits del poble contra els gimnastes.



COP-DE-PUNY (a ZAIRA): ¿Per què has llençat la pesseta?

ZAIRA: Aquesta, no vull guanyar-la!

COP-DE-PUNY: No? Doncs té aquesta! (Li dóna una bufetada.)

JOANET: Brètol! Covard!

COP-DE-PUNY (an ella): A dintre! (An en JOANET.) A tu, haig d’arrencar-te la llengua!

L’ARCALDE: Fora del poble!

TOTS: Fora!

L’ARCALDE: Fora del poble! Saltimbanquis, poetes, comediants! Fora d’aquí, somiatruites!



En COP-DE-PUNY agafa les regnes del carro i comença a marxar; ZAIRA, en la plataforma, i el CLOWN s’ha enfilat a dalt del carro.



COP-DE-PUNY: Feres manses! Ja us domaria!

TOTS: Fora!

L’ARCALDE: Fora! La gent que llença el diner, que no vingui an aquest poble! El diner és lo més sagrat que tenim!

CLOWN (tirant-los tots els quartos a la cara): Què se’ns en dóna, del teu diner! Aquí el tens! Poble pasturant terrossos! No en tastareu, de poesia! Us comdemno a prosa eterna; us condemno a tristesa perdurable! (Rient i tocant el bombo.) Visca la bohèmia! Visca la santa alegria!



ZAIRA, des de la plataforma, tira un petó al fill de l’ARCALDE, i, com si l’hagués tocat, es posa la mà al cor i es tapa la cara. Tot el poble segueix el carro, els crits es van allunyant i encara se sent el timbal del CLOWN i les rialles, fins que tot es perd i l’escena queda sola.





ESCENA ÚLTIMA





És quasi fosc. ELS CARRETERS ja pleguen; ELS FERRERS, no encara.*



JOANET (mirant per on ha marxat el carro): Déu meu! Adéu, poesia! Adéu, visió d’un instant! Aneu enllà, mentres jo em quedo encastat aquí, a la prosa! Amb vostres cançons amargues i rialleres, em deixeu una recança, el buit al cor, d’un trosset de joventut que corre darrera vostre! Sou l’alegria que passa. I que trista és l’alegria per als que passen i els que es queden! Com que sóc fill del terròs, m’haig de veure condemnat a veure sempre la iglésia, a sentir aqueixes campanes, a veure aqueixes parets, a morir d’ensopiment i a no adonar-me del viure. Dormim. (S’apoia en un plàtano i cau una pluja de fulles seques.) Dormim al llit de la prosa, ja que em fuig la poesia.

ELS FERRERS (cantant):

Al dolç compàs del bressol de la manxa,

anem cantant per no caure ensopits,

anem cantant per distreure la mandra,

anem cantant per no caure adormits.



Teló.





EL JARDÍ ABANDONAT





Quadro poemàtic en un acte

(1900)





Personatges





LA MARQUESA

Setanta anys. Retrat noble de senyora de començaments de segle. Blanca de cera, sedosos els cabells, abundants i ondulats. Distinció heretada de moltes generacions. Veu dolça i afinada. Pàtina mate de quadro de museu.



AURORA

La seva néta. Últim rebrot d’una família noble. Color de rosa pàl·lida, mans com magnòlies, ulls de blau d’ombra, vestit de colors suaus, harmonitzant amb l’envellutat dels arbres.



ERNEST

Cosí d’Aurora. Trenta anys. Pintor de gustos delicats. Distinció mascle. Abandono de bon gust en el vestir. Temperament somniador.



LLUÍS

Vint-i-cinc anys. Enginyer. Jove a la moderna. Temperament actiu, pràctic i ambiciós. Vesteix correctament la moda de tothom.



GERTRUDIS

Seixanta-cinc anys. Vella serventa com a complement de la casa. Figura arrencada d’un esgrafiat del palau. Souvrette envellida entre l’ambient cerimoniós de noblesa i distinció. Avesada a viure reclosa, parla baix i amb temerosa prudència. Sa missió és de segon terme i no se surt mai del lloc que li ha correspost. Sembla viure per ordre de la Marquesa i morirà quan l’hi mani.



Decorat amb música de Joan Gay.





Acte únic





L’escena representa un jardí descuidat, un jardí clàssic, amb plantes nobles, emmalaltides pel descuit, i conservant el segell distingit que no tenen els jardins improvisats, un jardí amb pàtina de vellesa, modelat pels besos del temps i impregnat de la tristesa que donen els arbres antics i les plantes arrelades. A un costat, una glorieta de xiprers retallats amb simetria; al fons una graderia de marbre pintada per la molsa i amb les lloses esgrogueïdes; a la dreta, el palau, amb figures esgrafiades mig destenyides per la pluja; desmais i xiprers al lluny; en primer terme, un sortidor d’aigües quietes i somortes.



Se sentirà un cor al lluny, i a mig cor s’aixecarà la cortina.



COR DE FADES:

Dels vells jardins del món

som la veu cadenciosa,

som l’eco d’altres temps

plorant on tot reposa.

Dels sortidors eixuts

guardem el cant de l’aigua,

escoltant la veu

de lo que ens conta l’aire.

Som el ressò apagat

de la vella memòria;

som l’antiga cançó

contada per la història.

Som les fades resant

al fons dels arbres foscos,

la llegenda contant

que ens expliquen els boscos.

Jardins abandonats,

serviu-nos de guarida,

que enlloc del món gaudim

tan dolça poesia.





ESCENA I





La MARQUESA, l’AURORA, l’ERNEST i la GERTRUDIS.



Al descobrir-se l’escena l’ERNEST estarà pintant sota la glorieta. Dalt de la graderia l’AURORA, amb el mocador, se despedirà d’algú que ja no es veu. Després vindrà a primer terme, fins a trobar la MARQUESA, que estarà asseguda a la dreta. La GERTRUDIS seurà més al fons.



AURORA: Un altre que ens abandona, àvia.

MARQUESA: Sí, filla meva: tothom fuig de les ruïnes. Ell, a la guerra, que és la seva carrera; uns, darrera la glòria; altres, darrera la fortuna; tothom abandona l’abandono.

AURORA: Com és, àvia, que la nostra casa els espanta?

MARQUESA: Perquè l’olor de ruïnes, l’olor de noblesa caiguda, els sembla flaire de tomba, an els homes d’avui, que no senten la dolçor de la poesia, ni l’aroma de les flors al desfullarse. Tothom, tothom ens deixarà, poncella meva!

AURORA: Tothom, menos la vostra Aurora.

GERTRUDIS: Ni aquesta pobra vella que aquí ha plantat arrels i aquí ha de morir.

MARQUESA (agafant les mans d’AURORA): Tu també, quan m’arribi la posta, que no pot trigar gaire. Tu ets l’última fulla d’aquesta noble casa i el vent se t’endurà. I quina fulla, Aurora del meu cor! Delicada i hermosa com una flor d’umbràcul. Mira’t les mans (agafant-les-hi), blanques i llargues com d’estàtua de marbre; mira’t el rostre, pàl·lid i també blanc com les plantes d’estufa; mira’t els ulls en el mirall de l’aigua: una blavor de posta n’aureola les nines. El que et vulgui esposar ha d’estimar-te l’ànima i ton rostre malalt, tan ple de poesia.

AURORA: El qui em volgués a mi tindria d’esposar aquests arbres groguencs i aquests marbres verdosos, acceptant el meu dot, que són aquestes ruïnes.

MARQUESA: Oh belles il·lusions!

AURORA: No vull que en mi estimi sols la groga poncella: vull que estimi el jardí; vull que estimi aquests arbres, i les parets que ens volten, i la pell d’eixes lloses.

MARQUESA: Jo sóc molt vella, Aurora; quasi tan vella com les parets que veus, i com més anys vaig fent, més obiro pertot la soledat. La soledat és companya que no deixa a les ruïnes, i jo l’he vista créixer, créixer més cada dia, fins a viure amb nosaltres.

GERTRUDIS: No sempre hi ha viscut.

MARQUESA: No sempre. Un moment va fugir: al casar-se aquell àngel que fou la teva mare. Els salons de la casa, deserts ara i polsosos, vessaven d’alegria; les llànties entelades eren rams de claror; i els caminals deserts eren plens de parelles, de crits d’amor i de rialles. No eren les aus de nit les que cantaven allavores, com ara sento cantar: eren cançons d’enveja que voltaven el niu dels teus pares ditxosos.

GERTRUDIS: Quins temps aquells!

MARQUESA: Uns temps que no van durar gaire. Morí la teva mare, i així com la tardor se n’emporta les fulles, la ventada de la mort allunyà les parelles, les allunyà per sempre. Totes venien a la llum de la sort, totes, i ni una en quedà a la vora del túmbol. Jo ja prou vella, i tu feia poc nascuda, com un núvol d’hivern tornà la quietud, i aquest casal immens va semblar un panteó que ens tancava a tots tres: a tu ja quasi òrfena, a mi ja quasi morta, i al teu pare morint-se.

AURORA: Pobre pare!

MARQUESA: Sí: pobre d’ell i pobres de nosaltres! Mai el dolor ha marcat a la cara més ratlles de tristesa; però mai la mort sofrí la mort del mateix cor amb noblesa més digna, ni mai la melangia ha entrat a cap casal com va entrar a casa nostra. Tot el jardí plorava. Aquests desmais que veus penjaven esllanguits que feien pena, els xiprers s’ennegriren, les flors se desfullaren, l’aigua del sortidor semblava un vas de llàgrimes. Fins els ocells callaren i feien el seu niu amagant que els veiessin.

AURORA: I quina quietud!

MARQUESA: Allavores entrava, i ell no volia veure-la, no volia sentir-la. Tant la temia, que, sentint-la venir, que sentint el seu cor que s’anava parant, que estava condemnat a morir a una hora fixa, va convidar an els amics, a tots aquells amics que havien desaparegut a l’entrar aquí la tristesa, i al tenirlos reunits i a l’ésser als brindis d’un dinar que amagava l’alegria, se va alçar com un fantasma, i amb la copa a la mà, groc i fred com un mort, va brindar: «Senyors –els va dir–, sento morir-me, i no vull morir sol. Si us he convidat a venir en aquesta festa, ha sigut enganyant-vos. Aixís haveu vingut esperant divertir-vos, que, si us hagués dit que jo anava a morir-me, tots m’hauríeu deixat. Ara tinc companyia. No trigaré a morir. Ara sóc jo qui us deixo. No teniu temps d’anar-vos-en. Buidem l’última copa i veniu-me a enterrar.»

AURORA: Déu meu!

MARQUESA: Sí, filla meva: així morí el teu pare, tement la soledat i deixant-la a nosaltres.

AURORA: Penyora que jo estimo i amor que guardaré, àvia del cor. Ombra suau i noble que ens ha transmès la història d’aquests jardins que han d’ésser el meu fossar.

MARQUESA: Sí, ombra, i res més, Aurora, te deixem del passat.

AURORA: Però és ombra que venero.

MARQUESA: Ja has vist com tots ne fugen, fins aquells que et voldrien. Ara n’ha marxat un. On? A la guerra entre els homes. Aquí hi ha el teu cosí (senyalant a l’ERNEST) somniant en son art. Avui i demà en veuràs passar d’altres, i, òrfena sense fortuna, només amb el dot d’una herència gloriosa, cap d’ells veurà en ton front la noble poesia d’aquesta última flor d’un jardí ple de ruïna.

AURORA: Encara hi ha poesia.

MARQUESA: Prou voldria sentir-la. Prou voldria, Déu meu, que la nostra caiguda no t’hagués empolsat de la pols de la ruïna, que aquesta pobra vella, que ja quasi no hi veu, te vegés ben ditxosa, però no sé, filla meva, miro arreu i no veig més que ombra.

AURORA: També en veig jo; però és ombra delitosa. No és fosquedat lo que veig; és claror de capvespre; ni és negror de cova, sinó mantell de nit; i quan se té el cor jove, com més negra és la nit més estrelles s’hi veuen.

MARQUESA: Déu n’ompli el teu cel.



Se’n va per la dreta.





ESCENA II





L’AURORA.



AURORA: Sí: Déu l’ompli de consol i a mi no m’abandoni. ¿Què sento en el meu cor? ¿Què sento a l’ànima, que així em fa viure trista? Per què no tinc amigues? ¿Per què no ric com les altres? No voldria estar trista, no voldria plorar, i el consol de les llàgrimes és bàlsam del meu cor, d’aquest pobre cor meu que les rep com rosada que cau damunt d’unes ruïnes. Pobres ruïnes meves! Entre elles he nascut, i elles han de guardar-me. Sóc una flor d’esquerda, potser, o potser sóc d’aquelles flors malaltes que viuen del silenci, que la claror mata i que el fred mustiga. Només visc de quietud, d’olors adormidores i d’ombres de desmais, sense amor, sense vida, ni sense amor de viure. No em cerqueu, no, aimadors, que no podria córrer allí on correu vosaltres, i vosaltres moriríeu de fred i d’enyorança en aquesta presó feta d’arbres i plantes, en aquesta presó que estimo amb tota l’ànima sense donar-me’n compte. (Se queda escoltant la veu del sortidor.) Plores o cantes, aigua? Hi ha dies que em sembla que sospires; hi ha hores que fins crec que reses; hi ha moments com ara que em deixes somniosa. Si poguessis contar-me, clara com ets, lo que m’ha de passar! Si em traguessis de dubtes! Si aquesta veu de perles aclarís els meus somnis! (Se queda somniosa.)





ESCENA III





L’AURORA i l’ERNEST.



ERNEST: No em vols dir res, Aurora?

AURORA: Tu ets el que calles. El teu art t’acapara i no veus a ningú.

ERNEST: Prou que et veia, però no volia desfer el grupo hermós que formàveu tu i la marquesa, tenint el palau per fondo. Semblàveu figures de la llegenda.

AURORA: Que bé t’excuses!

ERNEST: També em distreia cercant una flor perduda.

AURORA: Una flor?

ERNEST: Sí: una flor que vaig pintar en el quadro i que algú s’ha emportat.

AURORA: Pobra flor! Se l’emporten a la guerra. No li tinguis quimera. Potser encara serà viva quan arribi una bala. Potser entrarà dintre un cor embolcallant la ferida.

ERNEST: Avui me’n vaig, Aurora, i també vaig a la guerra de l’art, que és guerra d’altra mena, amb més bales d’enveja i estocades de gelos. ¿Per al pobre artista no et queda ni una flor?

AURORA: Poques ne queden, essent tan gran el jardí. (Donant una flor.) T’agrada aquesta?

ERNEST: M’agrada per lo hermosa, i m’agrada molt més per la mà que l’ha duta. Porta l’aroma teva i porta la seva olor. Aquesta morirà aviat, però l’altra… Que ets bella, Aurora!

AURORA: Pobra de mi! Vols tornar-me la flor?

ERNEST: No, Aurora. T’ho dic perquè no puc guardar-m’ho. No hi fa res que et sufoquis: sols així se’t coloreix el rostre, aquesta blancor pura com fulla de magnòlia. Si et vegessis caminar davant del vellut dels arbres, com s’enfosqueixen els arbres per fer-te d’aureola, i quin aire de deessa, de nimfa de jardí, pren la teva figura! Si poguessis mirar, pujant els graons de marbre, com se torna catifa la verdor de les lloses, i com al caminar prens figura de tórtora amb moviments de cigne!

AURORA: Ernest!…

ERNEST: Al mirar al sortidor i al veure’t retratada, com si fossis gelosa, t’agafaria gelos de la que veus a dintre! Gelos de tu mateixa!

AURORA: Calla, per Déu!

ERNEST: I al trepitjar les fulles, te vegessis voltada d’unes fulles que són les llàgrimes dels arbres, d’unes fulles que corren als teus peus tan petits per sentir-ne el caliu, que hermosa, Aurora, que hermosa et veuries! Ho ets, d’hermosa; ho ets an els meus ulls, i an els ulls de l’aigua, i an els de les estrelles!

AURORA: Sols per la soledat podria ésser-ho.

ERNEST: Per què de la soledat?

AURORA: Perquè m’he criat amb ella, m’ha vist des de petita, i ella i jo ens estimem.

ERNEST: Doncs an ella he de combatre.

AURORA: Ai, Ernest! Ella m’estima sempre, i l’amor que tu em portes és sols amor d’artista, bell per rebre’l l’orella, però trist per l’esperança. Tu m’estimes una miqueta més que la blancor dels cignes, i la verdor dels arbres, i el mirallar de l’aigua, i els colors que somnies, i m’ho dius de bell modo. M’estimes com figura en el fondo, potser una mica més, però no gaire. Quan acabis el quadro i quan sigui pintada, te n’aniràs amb el quadro i et semblarà que em robis.

ERNEST: I si no me n’anés?

AURORA: Però te n’aniràs. Jo sé llegir el pervindre. Si et quedessis, dues ombres fugirien rosegades d’enveja: la soledat que em volta i l’art que tant estimes.

ERNEST: L’estimo fins a morir per ell.

AURORA: I jo a la soledat, fins a morir-me amb ella.

ERNEST: I quin amor hi trobes?

AURORA: El mateix que tu sents per l’art que no conec, però que em fa endevinar l’amor boirós que sento. La buidor i quietud que surt d’aquest jardí és buidor solament pel qui no sap sentir-los. Poden callar per als altres, aquestes soques velles i aquestes branques mortes: per a mi no callen. Cada camí ombrejat, cada estàtua polsosa, cada font estroncada, me parlen a tota hora d’un passat que jo sento que corre a dintre meu, de la saba d’uns hèroes que jo en sóc l’últim rebrot. Me parlen de passions enterrades i secrets misteriosos, i de tot lo que em diuen jo me’n sento orgullosa, perquè, pobra de mi!, al sentir dintre meu que d’aquell esplendor jo en só l’última deixa, m’escolto la quietud, i estimo la quietud perquè ella m’estima.

ERNEST: I si l’aiméssim junts?

AURORA: Ai! Callaria. No parlen els jardins amb testimonis.

ERNEST: Bé hi nien els ocells, i són artistes.

AURORA: Però emigren.

ERNEST: Però tornen.

AURORA: Tornen amb nous amors.

ERNEST: O se’n van a parelles.

AURORA: Però mentre canta ell cançons de llibertat, ella mor d’enyorança. Jo, Ernest, encara que sóc jove, porto dintre de l’ànima l’envelliment de raça, i tu, més vell que jo, hi portes, espurnant, tot un món d’esperances.

ERNEST: Aurora, quan te veig tinc desig de robar-te, i quan te sento em fas por.

AURORA: Por et faig?

ERNEST: No és por: és temença. Te veig tan delicada, que temo dintre meu que el vent de la paraula et desfulli i mustigui. Te veig tan tendra i fina, que l’aire foraster em fa por que et fereixi lluny d’aquest reliquiari.

AURORA: Entenc lo que vols dir, i crec que ens avenim. Vols dir que aquesta casa és com un llibre vell, i jo com una flor que ha de morir assecada entre els dos darrers fulls. ¿Veritat que vols dir això?

ERNEST: No és ben bé això.

AURORA: Sí que ho és, i no m’estranya que ho pensis, perquè també ho somnio. Així com tu fas l’art que dius que no pot viure allí on tindria de viure, an a mi també em fa falta un no sé què de força que em fa témer an els homes. No em puc moure d’aquí; no puc viure sinó aguantant-me amb l’heura.

ERNEST: I per això et temo, Aurora, i per això et temem tots els que venim polsosos pel camí de la vida. Tu ets tota olor, tota encens de les flors, i no gosem collir-la, aquesta mà delicada, d’una puresa d’alga, els que venim del món.

AURORA: Sí, Ernest! Endevino lo que penses. T’estimaries més emportar-te’m a seguir ses roderes, que aturar-te a l’ombra d’aquest frondós passat.

ERNEST: El camí és la vida.

AURORA: Ho és per als atordits, però no pels somniadors.

ERNEST: No ets dona com les altres. Estimar-te és estimar una ombra que un tem que s’esvaneixi.

AURORA: Deus voler dir, potser, que és estimar una posta que li van posar Aurora. Sí: una posta de vida, o de raça, com diu l’àvia sovint.

ERNEST: Estimar-te an a tu és estimar abraçant la mateixa poesia. Jo em sento prosa, Aurora. Te veig idealitzada, te veig en vers, i fins no sé llegir-te.

AURORA: Tan complicada sóc?

ERNEST: Potser de tan senzilla.

AURORA: Ernest, quan acabes el quadro?

ERNEST: Amb poc temps que hi treballi l’acabo.

AURORA: Poc temps d’amor me queda.

ERNEST: Per què poc temps?

AURORA: Tens raó. Quan no em tinguis a mi estimaràs an ella.

ERNEST: An a qui?

AURORA: A la pintada en el quadro. An aquesta no la tems, que, essent jo, és filla teva. Ara ve l’àvia.





ESCENA IV





L’AURORA, l’ERNEST, la MARQUESA i la GERTRUDIS.



GERTRUDIS: Són allí, Marquesa.

MARQUESA: On ets, Aurora?

AURORA: Som aquí. Apropeu-vos, àvia. Sóc aquí amb l’Ernest, que està acabant el quadro. (L’AURORA la va a buscar, l’acompanya a prop de la glorieta i l’ajuda a asseure’s.)

ERNEST: Aquí estàvem, Marquesa: jo, robant el jardí; l’Aurora donant claror al meu quadro.

MARQUESA: La claror que a mi em falta, fills meus. A veiam, ensenya’m la teva obra. Que hi veig poc, Déu meu!, i que hermós me represento el quadro! No veig més que xiprers, xiprers i fosca, i al mig… sí, al mig… hi veig un lliri.

AURORA: Si sóc jo, àvia.

ERNEST: És ella, i si la preneu per un lliri la veieu més que nosaltres.

MARQUESA: Tot se’m fa fosc, tot negre. A mida que em faig vella veig com un vel de dol, una glassa que puja i abriga aquest jardí.

ERNEST: És el color dels arbres.

MARQUESA: És el color que es fon i el mantell de la mort que s’acosta de pressa. A mida que em faig vella, aquests xiprers s’apropen, se me’n vénen a sobre; el cel, que deu ésser blau, me sembla tot boirós, les parets de la casa, abans tan lluminoses, me semblen taques negres; i fins el blanc dels marbres i el morat de la sorra prenen colors de tomba.

ERNEST: Marquesa, tenint a l’Aurora a prop, ¿com pot fer-se de nit?

MARQUESA: Tens raó, Ernest: és l’únic llum que em queda. Perquè no són els ulls que hi veuen fosc i negre: és la foscor de l’ànima, és la claror del cor la que s’apaga a dintre. No sabeu pas lo que és l’anar-se tornant vell, no d’anys, sinó de penes; no acotar-se ni ajupir-se pel pes que duu la vellesa, sinó pel pes dels records: no veure-hi ja amb la mirada, ni tampoc amb la memòria, i sentir com tot s’allunya dies enllà de la vida.

ERNEST: Quan se té la imaginació com vós teniu, ella serveix de vista.

MARQUESA: Sí: moltes coses valdria més no veure-les. Lo no vist és més hermós que lo que es veu. Tu, que ets artista, me comprens. El passat és molt més bonic que el present. Per això hi miro, i m’aconsolo mirant-hi. El pervindre no és per als cors que estan marcits. Ja hem complert la nostra tasca. Les parets de la noblesa no poden apuntalar-se, i caient desmoronades han d’enterrar-nos dintre. Jo m’apago, Ernest; sento el llum de la meva ànima com tremola dintre meu, i vol fugir del meu cos. Sento el rellotge del cor com s’atura, s’atura poc a poquet, i m’avisa que demà, que potser avui, que potser dintre de poca estona, se deturarà per a sempre.

AURORA: Àvia!…

ERNEST: Marquesa!…

GERTRUDIS: Senyora!…

MARQUESA: Do’m el braç, Ernest, i tu queda’t (a l’AURORA.) Anem a voltar el jardí, abans que la nit se n’entri. Tinc d’anar-me despedint de cada arbre que conec, de cada raconet d’ombra, de cada fulla que cau. Tinc d’aprofitar els moments per repassar per aquella santa memòria, i tinc d’aprendre a morir. (Se’n van per la dreta seguits de GERTRUDIS.)





ESCENA V





L’AURORA.



AURORA (se queda plorant): Déu meu! Com arriba, com s’apropa, com compleix la soledat heretada, venint a caure als meus braços! Com inunda la meva ànima! Que de pressa que s’apropa, i que acovardida em sento! Déu del cel, deume vida per a rebre-la i per a guardar-la! Déu dels tristos, deu-me forces, deu-me amor per a recollir aquesta herència, aquesta deixa del cor, aquesta fredor que sento, que fins me glaça les llàgrimes!





ESCENA VI





L’AURORA i en LLUÍS.



LLUÍS: Esteu sola, Aurora?

AURORA: Vós, Lluís? No estic sola: l’àvia és enllà del jardí.

LLUÍS: Us sorprenc i abuso?

AURORA: No, Lluís. (Pensant.) Quasi us esperava, i quasi endevino per què veniu a trobar-me: de segur que veniu a despedir-vos.

LLUÍS: És estrany! Com podeu saber-ho?

AURORA: Un pressentiment que tinc. Hi han aires d’emigració i avui corren pels caminals de la casa. Al matí ha marxat el jardiner: volia arrencar aquests arbres per plantar-hi troncs novells que portessin vida nova; ahir va marxar el servei dient que es migrava i volia joventut: fa poc que altres han marxat desarrelats pel nou vent; i ara…

LLUÍS: No, Aurora: no marxo encara; però no he de trigar gaire, quasi venia per dir-vos-ho.

AURORA: Ho veieu, Lluís?

LLUÍS: Marxo perquè sóc jove, me sento ales i voldria deixondir-les i estendre-les arran de la terra o enlairar-les fins als núvols. Veig en somnis la fortuna i tinc delit de seguir-la. Me sento ambiciós, Aurora.

AURORA: Ric com sou, i sentiu tanta ambició!

LLUÍS: Heredo més ambició que riquesa. Somnio ésser ric, molt ric; somnio ésser poderós; somnio sentir el domini dels mimats de la fortuna.

AURORA: Tots corrent darrera del seu ideal!

LLUÍS: Sí, Aurora sí. Tots dintre nostre hi portem una passió. L’Art no m’atreu ni tinc ambició de glòria; i per mi la poesia és la força del poder, sentir el cor d’adulació que s’arrossega i es doblega a l’entorn dels triomfants, sentir el crit d’admiració dels que es queden endarrera, i fins l’udol de l’enveja que segueix els poderosos. Això és lo que jo ambiciono. I no és sols per egoisme, no és sols per a gaudir-ne jo, que la desitjo la riquesa.

AURORA: Per a qui, doncs?

LLUÍS: Podeu presumir-ho, Aurora. No s’obre el cor com ara l’obro sinó a qui pot comprendre’l.

AURORA: Visc tan lluny d’aquests ensomnis, Lluís! El vostre llenguatge és tan nou, tan diferent del que he escoltat fins ara, que em sembla una llengua nova.

LLUÍS: ¿No heu sentit mai dintre vostre l’afany de viure amb grandesa?

AURORA: Sí que el sento; però es de grandesa diferent.

LLUÍS: ¿No heu sentit mai el desig d’enlairar-vos sobre els arbres?

AURORA: Ai, Lluís! És tan hermosa i sagrada l’ombra que ells em regalen!

LLUÍS: No us diu res l’esperança?

AURORA: Sento molt més el record.

LLUÍS: I el món, no us atreu?

AURORA: El món és massa ample perquè l’abraci el meu cor. El vostre món té perspectiva: el meu món és petitet, és un món íntim; reduït, però ple d’aroma; arrecerat i quiet, però ple de poesia.

LLUÍS: I per què no heu de trobar-la lluny d’aquí?

AURORA: Perquè no podria entendre-la. Fa molt temps que aquests arbres me parlen de la mateixa manera i em diuen els seus secrets i em conten les meves penes. Sé quan ploren amb la pluja, sé quan sospiren amb l’aire, sé lo que diuen quan parlen, i endevino lo que callen.

LLUÍS: Tot se renova en el món, tot canvia. Ells ja cauen de vellesa i vós naixeu a la vida. ¿Per què mirar-los morir quan tot just comenceu a viure?

AURORA: Perquè no sóc jove, Lluís. Sóc el rebrot d’una raça, no sóc un arbre novell, i he de morir-me amb la soca.

LLUÍS: Veniu a la vida, veniu, que el món no s’acaba. Veureu amb quin esplet que brota, veureu quin cel més hermós, quin aire de matinada, quina serena blavosa, quin sol d’or, quina aubada, quin alè de primavera, quin goig de viure i d’amor sentireu córrer en les venes! Deixeu les ruïnes embolcallades amb l’heura, i veniu al jardí del món, que altres ocells més alegres cantaran himnes de festa al reparar vostra hermosura.

AURORA: No, Lluís. Ni el sol d’or, ni l’aubada, ni l’alè de primavera de què em parleu falten en aquest oasi, en aquest niu de verdor. El nou món s’ha d’omplir de nova gent, de gent que miri endavant, de gent que esperi i desitgi, i no d’ànimes que resin, que contemplin o somniïn. Els jardins abandonats són cementiris frondosos per a adormirs’hi la història; són illes misterioses, voltades del mar del món, per a gaudir-hi i sospirar-hi l’agredolç de l’enyorança.

LLUÍS: Què dieu, ara?

AURORA: Sí, Lluís. Jo aquí visc en posta de sol eterna. No vulgueu torbar la pau ni el silenci del capvespre. Correu, correu món enllà, planteu jardins de verd tendre i de nova i lluenta fulla, que també es tornaran illes on reposar els cors cansats, els cors tristos, els cors malalts com el meu. També hi creixeran xiprers i molsa de verdor de tomba, quan hagin complert llur via.

LLUÍS: Que trist és així aturar la vida!

AURORA: I que trist el perseguir una ambició!

LLUÍS: Qui viu sense esperança?

AURORA: Tan lluny és mirar al passat com mirar vers el pervindre: pertot arreu l’infinit!

LLUÍS: Però l’amor és endavant.

AURORA: L’amor del desig, però no l’amor ideal.

LLUÍS: L’amor que dóna la vida.

AURORA: No el sento, Lluís. El meu cor és una platja on hi moren les onades, les onades que fa segles que caminen.

LLUÍS: I jo un nàufrag?

AURORA: No ho seríeu si volguéssiu navegar amb mi. A l’un i l’altre ens deixaria l’escuma sobre la daurada arena. Deixeum’hi sola, a sobre del llit finíssim, ja que m’hi porta el destí, i navegueu a vela estesa, vós que us sentiu amb ales per a volar tan lluny com siga.

LLUÍS: Ho faré. Però és tan trist el volar sense parella, sense endur-se’n un record!

AURORA (buscant una flor i donant-l’hi): És l’última flor que em queda. No la mireu, mentre aneu endavant: contempleula a l’aturar-vos. Potser sa flaire esmortuïda calmaria la vostra pobra ambició. Poser serà un bàlsam recordar des de la guerra aquest raconet de pau.

LLUÍS: Sí, que ho serà, Aurora. Sa flaire misteriosa em portarà a la memòria la vostra misteriosa figura, el vostre pensament misteriós, la vostra religió estranya, que m’atreu sense explicar-me-la.

AURORA: Per allí ve l’àvia. Déu meu, que de pressa es mor!



La MARQUESA cada vegada camina amb més dificultat i veient-s’hi menos. Ve donant el braç a l’ERNEST i seguida sempre de la GERTRUDIS. L’AURORA i en LLUÍS van a trobar-los. L’ERNEST saluda an en LLUÍS amb el cap.





ESCENA VII





L’AURORA, en LLUÍS, la MARQUESA, l’ERNEST i la GERTRUDIS.



MARQUESA (a l’ERNEST): De tot vaig a despedir-me, fins dels sorolls del capvespre i d’estrelles que no veig, però que no falten a sortir.

AURORA: Àvia! En Lluís, en Lluís, que us vol veure!

LLUÍS: No: en Lluís, que vol que us retireu perquè el vespre se’n ve a sobre.

MARQUESA: En Lluís? Veniu, Lluís. Que me n’alegro! (Li toca els cabells.) Que guapo! (Li toca les espatlles.) Que jove, que ben plantat! I jo, que morta, Lluís!

LLUÍS: Retireu-vos, Marquesa; retireu-vos, per favor!

MARQUESA: No. Ja que us en aneu, almenos vull acompanyarvos. Vull que em veieu al marxar per guardar-me a la memòria. Serà l’última vegada! (Li dóna el braç i se’n van pel fons del jardí, seguit de la GERTRUDIS.)





ESCENA VIII





L’AURORA i l’ERNEST.



AURORA (se queda mirant a la MARQUESA d’una manera pensativa i diu): El sol se’n va a la posta, Ernest. Si vols acabar el quadro, queda poca claror.

ERNEST: A tu t’espero. Queda poca claror, però és la que escau millor a la teva figura. Els colors del capvespre, aquests colors somorts, sembla que siguin fets per fer-te d’aureola.

AURORA: Són colors de despedida, veritat?

ERNEST: Prou deuen ésser-ho quan s’escorren tan tristos sobre la teva roba i quan tant s’enfosqueixen per dintre del meu ser. No hi són a la paleta els colors de tristesa. Els reflexos de fora es poden imitar: reflexen lo que veuen; però els que vénen de dintre, els colors de les llàgrimes, surten sense color. No són els ulls, que els veuen, que és el cor, que els pressent. Aurora, tornem a quedar sols per última vegada, i per últim moment te demano que m’obris el teu cor, que em donis esperança o m’allunyis per sempre.

AURORA: Escolta bé lo que et dic, que és el meu pensament. Feia temps que dubtava; feia molt temps que veia passar en somnis boirosos el camí de ma vida, que anava a les palpentes cercant la meva sort. Avui, aquesta tarda mateix, s’han apagat els meus dubtes, i he vist la meva ruta. Tres flors he donat, l’una darrera l’altra; tres flors que quedaven en el meu pobre jardí; tres penyores d’adéu, relíquies arrencades del ramell d’il·lusions. L’una se’n va a la guerra, i morirà desfeta, que aquell que se l’emporta no podria cuidar-la sense el fum de victòria; l’altra morirà opresa sota el pes dels diners, i entre els bitllets de banc s’aplanaran ses fulles; aquell que se l’ha enduta sols l’estima daurada, i aquí s’hi migraria; l’altra tu te l’emportes, i l’encens de glòria l’anirà desfullant. Tu et moriries, Ernest, si no pogués seguir-te, i jo ja no em puc moure.

ERNEST: I per què?

AURORA: Sàpigues-me, doncs, i respecta, per Déu, lo que em diu la meva ànima. Considero l’herència com penyora sagrada. Si hagués heretat glòria, guardaria la glòria com el més gran tresor; si fortuna, la fortuna seria uns pergamins de plata; hereto soledat, soledat de noblesa caiguda, ruïnes, fonts callades, salons de quietud i cambres despoblades. Doncs, bé: la soledat que hereto vull guardar-la per a mi; l’accepto amb tot el cor. És el tresor que em deixa qui no en tenia d’altres.

ERNEST: I viuràs sempre aquí?

AURORA: I hi moriré, vols dir. (Com parlant i somniant sola.) Els jardins com aquest són un claustre. El claustre dels records. Jo professo els jardins, i els professo amb la fe que m’inspira aquest temple, que és un temple que cau, però que cau amb grandesa. No vull torbar una mort que ve tan majestuosa, no la vull allunyar, no vull remeis ni adobs; vull que el vel de verdor m’acotxi quan s’enfonsi; vull morir d’antigor dintre d’aquest reliquiari; i em faig monja d’aquestes naus frondoses del sagrat monestir de pau immaculada. No vull que quedi sola l’ombra que van deixar-me. Me’n faig digna exposant-la, i que ella m’il·lumini.

ERNEST: Respecto la teva ànima i respecto el teu vot. Perdona’m. M’he aturat un moment a respirar l’aroma d’una flor de ruïnes. Jo volia emportar-me-la, aquesta flor olorosa; la volia portar pels camins de la terra; la volia arrencar de la molsa sagrada per ensenyar-la al món, on, esllanguida i mústiga, s’hauria doblegat ferida d’enyorança; la volia arrencar d’allí on està arrelada i viu de saba antiga; tot volent-la fer viure, la volia matar. Tens raó, Aurora, de sentirte enllaçada als nervis i esperit d’aquestes branques vives; són teves, i tu ets d’elles, que han passat massa anys entre la llum que els dónes i l’ombra que et regalen, perquè puguis deixar-les. No et moguis, no et moguis d’aquest claustre fins a complir amb el temps, i deixa a un caminant que hi deixi el seu ex-vot, que hi deixi el pobre quadro arrencat d’aquest temple.

AURORA: L’accepto amb tot el cor.

ERNEST: I ara, adéu, dona ideal, monja de poesia, darrer esperit i ànima d’una noble llegenda. Recorda’t de vegades dels que anem entre prosa.

AURORA: Guarda bé aquella flor, que els jardins van morint-se, com va morint el dia.

ERNEST: Adéu, per sempre més.

AURORA: Adéu per sempre.





ESCENA IX





AURORA (se queda pensativa): Soledat que esperava, aquí em tens, a ton ombra. Aquí em teniu, jardins! El meu vot va a complir-se i al meu trist casament sols hi vindreu vosaltres, estrelles solitàries; vosaltres, que sabeu lo que és viure, allunyades; vosaltres, que deu llum a l’ombra misteriosa, llumenetes del cel que deu claror als ulls!



LES FADES:

Filla dels vells jardins,

no ploris d’enyorança;

vine al niu de verdor,

que és el niu d’esperança.





ESCENA ÚLTIMA





L’AURORA, la MARQUESA i la GERTRUDIS.



Del fons del jardí surt la GERTRUDIS sostenint a la MARQUESA, desmaiada.



GERTRUDIS: Aurora!

AURORA: Àvia!

GERTRUDIS: Marquesa! Marquesa!

AURORA: Àvia del cor, retorni’s!



La GERTRUDIS i l’AURORA apropen la MARQUESA a primer terme i l’asseuen en una cadira. La GERTRUDIS li sosté el cap i l’AURORA s’asseu als seus peus.



MARQUESA (retornant-se un moment): Déu meu! Que somnio? Ets tu, Aurora meva? No em desperteu, que sento com me vaig adormint, i m’adormo per sempre. La claror torna. Torno a veure la llum; però una llum d’altres terres, una llum més hermosa que la que he vist fins ara, una llum sempre encesa. Adéu, Aurora meva! No tardis a venir, que jo t’espero. No visquis en el món, que el món no és per a nosaltres. Vine, vine aviat! Segueix pel meu camí, que és clar i hermós i blanc com una nit serena. (Se mor.)



La GERTRUDIS, veient la MARQUESA morta, se’n va corrent vers el fons.



GERTRUDIS: Socors! Assistència!

AURORA (als peus de la MARQUESA): No corris, no! No demanis socors! La soledat tan sols vindrà a ajudar-nos. La soledat que viu, la soledat que estimo, la soledat que em mata! vine amb mi, soledat! T’adoro amb tota l’ànima! Amb tu viuré morint-me, amb tu viuré somniant, fins a mon darrer somni!



LES FADES:

Filla dels vells jardins,

no ploris d’enyorança:

vine al niu de verdor,

que és el niu d’esperança.



Teló pausat.





Propostes de treball





Part literària





1. Analitza el llenguatge utilitzat per Santiago Rusiñol en L’alegria que passa.

2. Quina creus que és l’estructura de L’alegria que passa? Raona la resposta.

3. Analitza el contingut de la cançó que interpreta Zaira a l’escena IX de L’alegria que passa. Quina importància té en relació amb la resta de la peça teatral?

4. En L’alegria que passa, Santiago Rusiñol divideix els personatges de l’obra en dos sectors: Prosa i Poesia. Situa cada personatge dins de cada bàndol, explica la caracterització que l’autor fa d’aquests dos mons, i raona la resolució del conflicte i la ideologia que l’autor vol vehicular.

5. Analitza la descripció que Santiago Rusiñol fa d’Aurora en El jardí abandonat i la relació d’aquest personatge amb el propi jardí.

6. En El jardí abandonat, hi apareix el símbol de la flor. Amb quina finalitat creus que Santiago Rusiñol empra aquest símbol?

7. En El jardí abandonat, hi apareixen el món de la Prosa i el de la Poesia. Situa cada personatge dins del seu món i analitza la relació d’aquests dos mons.

8. Fes un breu estudi del llenguatge utilitzat per Santiago Rusiñol en El jardí abandonat i compara’l amb l’emprat en L’alegria que passa.

9. Compara la resolució del conflicte artista/societat de L’alegria que passa i d’El jardí abandonat, i relaciona’ls amb la solució que Santiago Rusiñol apunta a L’auca del senyor Esteve.





Part musical





Tot seguit, us proposem unes activitats de l’àrea de música que podeu realitzar a partir de la reproducció de la partitura. Es tracta d’una reducció per a cant i piano de la partitura orquestral.



1. Digues quants fragments corals hi ha en tota l’obra. Indica’ls.

2. Cerca els moments només instrumentals de L’alegria que passa. Imagina una instrumentació amb els instruments de la teva classe i proveu com sona.

3. Observa el tema musical que obre l’escena I i descriu-lo. Mira a continuació el cor dels ferrers, a l’escena IV. Digues quin tema utilitza Morera en l’acompanyament i en el cant dels ferrers. Hi veus alguna relació? Recordes com s’anomena aquest recurs mètric musical?

4. Digues quants temes musicals diferents apareixen a la marxa de l’escena V, quan arriba el circ al poble. Abans has fet una instrumentació d’aquest fragment. Cada tema podria acompanyar un tipus d’acció escènica diferent, com l’aparició d’un nou personatge, demostració de força d’en Cop-de-puny. Imagina l’acció escènica d’acord amb la música: feu vosaltres mateixos una acció escènica mentre alguns dels vostres companys interpreten la marxa.

5. El vals fou un ball de moda al segle XIX. Quantes parts té el vals en l’escena de l’exhibició de força de Cop-de-puny? Com faríeu que la música provoqués sensació de tristesa?

6. Digues com descriu Morera el circ que s’allunya del poble a l’escena última. Observa l’inici del temps de marxa i el passatge en què Joanet comença a parlar, i observa els temes. Quants fragments musicals diferents apareixen en aquesta escena última? Sabries dir quants temes i fragments diferents apareixen en tota l’obra?

7. Dedueix per quina raó Morera devia utilitzar aquests pocs elements musicals. Discutiu-la en grups.

8. Si heu fet vosaltres mateixos una instrumentació de l’obra, què us sembla si intenteu fer-ne una representació amb l’acompanyament musical, tal com ja es va fer quan es va estrenar l’obra. Si disposeu d’un cor prou nodrit, podeu cantar els cors, que no són gaire difícils. Ànims!





Apèndix





Partitures d’Enric Morera per a

L’alegria que passa





1. Escena I





2. Escena III





3. Escena IV





4. Escena V





5. Escena V





6. Escena IX





7. Escena IX





8. Escena última





SANTIAGO RUSIÑOL i PRATS (Barcelona, 25 de febrer de 1861 - Aranjuez, 13 de juny de 1931) fou un pintor, escriptor, col·leccionista, periodista i dramaturg català. Fou un artista polifacètic i un dels líders del Modernisme a Catalunya. La seva producció pictòrica, amb un miler d’obres, i literària, amb un centenar de títols a més d’un extens nombre d’articles, el situen com a referent decisiu de l’art, la literatura i les idees estètiques del seu temps.

Va néixer a Barcelona en el si d’una família de l’alta burgesia catalana originària de Manlleu, dedicada a la manufactura tèxtil. Orfe de molt petit, rebé una fèrria formació al costat del seu avi, Jaume Rusiñol, que anava encaminada a la continuïtat del negoci familiar. Però Rusiñol ben aviat descobriria la vocació artística i assistiria a classes de pintura d’amagat del seu avi.

Amb disset anys ja tenia una tendència professional explícita: el 1878 exposà el primer quadre al Museu de Girona, dedicat «A mi querido abuelo», i l’any següent presentà la primera obra a la Sala Parés de Barcelona, que esdevindria amb el temps la principal plataforma de projecció de la seva obra pictòrica. Alhora, va iniciar una fructífera i duradora amistat amb Enric Clarasó i Ramon Casas. Amb Casas voltà Catalunya amb carro a la recerca de bells paratges, i arran del viatge va escriure els seus primers textos literaris. Amb Clarasó compartia taller, el «Cau Ferrat», on col·leccionava ferros artístics.

Decidit a trencar amb la imposició familiar, va marxar a París el 1888, i hi va residir llargues temporades per espai de set anys. El 1894, en una de les seves vingudes de París, traslladà el «Cau Ferrat» a Sitges, on celebraria, en anys posteriors, concerts, conferències i alguns dels actes de les Festes modernistes. El «Cau Ferrat», doncs, suposà un dels eixos del naixement i difusió d’un nou moviment, el Modernisme, que carregava contra el Romanticisme decadent i la rutina de la societat burgesa. Tot i això, l’obra de Rusiñol no va prendre gairebé mai un to social, de denúncia, sinó que va tendir a entendre l’art com a religió, l’art per l’art, l’adoració absoluta de la bellesa.

L’any 1896 publicà Anant pel món, i el 1897, Oracions, poemes en prosa en els quals no sols començà a arraconar el costumisme dels seus primers textos —del qual no arribà a desempallegar-se mai—, sinó que inicià l’acostament cap al simbolisme i el decadentisme a partir de la seva activitat com a pintor. De 1897 a 1903 promogué, amb altres artistes, la cerveseria i cabaret «Els Quatre Gats», que esdevindria un important punt de confluència de l’època.

Els primers textos teatrals de Rusiñol són tímids monòlegs publicats de 1890 a 1892 a L’Avenç, però aviat escrigué dues peces de gran qualitat que la crítica qualificà de manifestacions decadentistes: L’alegria que passa (1897) i El jardí abandonat (1900). La primera tingué un gran èxit de crítica i de públic, però l’altra no s’estrenà perquè suposava una proposta comercialment massa arriscada. En la mateixa línia seguí Cigales i formigues (1901), on les cigales són novament els artistes i les avorrides formigues la societat mancada d’ideals.

L’obra Llibertat!, també de 1901, suposà l’inici d’una nova etapa, perquè l’autor havia decidit escriure teatre per a professionals i destinat a un públic més ampli. Alhora, començà a obrir-se a les ressonàncies socials combinant el simbolisme anterior amb un realisme passat pel sedàs de la ironia. D’aquesta manera, la dramatúrgia de Rusiñol es convertí en un producte híbrid que encara avui permet un ampli ventall d’interpretacions, des del vessant humorístic fins a la lectura ideològica. Tot seguit, escrigué la peça Els Jocs Florals de Canprosa (1902), una paròdia entorn de la institució jocfloraclesca, per la qual sectors catalanistes conservadors es van sentir fortament insultats. A partir d’aquell moment, Rusiñol no pogué evitar de rebre constants crítiques negatives per motius extraliteraris.

Possiblement per allunyar-se del rebombori, Rusiñol se centrà en El poble gris (1902), trenta narracions que reberen el qualificatiu d’«aterradores» i que foren comparades amb Els sots feréstecs de Raimon Casellas. Alhora, suposaren un primer pas cap a la novel·la, tot i que Rusiñol seguí publicant i estrenant obres dramàtiques, repetint importants èxits: L’hèroe (1903), drama regeneracionista que criticava la política colonial espanyola i que hagué de ser retirat per por a represàlies; El pati blau, del mateix any, drama sentimentalista; o El místic (1904), sobre el calvari de Jacint Verdaguer. Paral·lelament, anà estrenant obres intranscendents, de «fer riure» com deia ell, que la crítica considerava concessions al gran públic. Una obra de més qualitat i to social com La lletja (1905) es va suspendre aviat pels aldarulls que provocava entre el públic: el primer acte ofenia els burgesos i el segon els obrers. Un cop més, Rusiñol era un autor que no afalagava ningú perquè sí i, en conseqüència, era blanc d’atacs polítics de tots els signes.

La crisi del teatre català també acabà arrossegant-lo, i amb La mare tingué un dels seus últims èxits, el 1907, el mateix any de la publicació de la seva novel·la més coneguda: L’auca del senyor Esteve. La batejà amb el nom del burgès barceloní per antonomàsia perquè, dins una Barcelona idealitzada, retratava la imatge de la burgesia catalana —a la qual ell pertanyia— amb tots els seus defectes però també amb alguna virtut. Hi projectava una mirada de tendresa, malgrat que la ironia hi era present amb tota la seva força.

Tot i aquests darrers èxits, Rusiñol, que no sols es vengué al gran públic sinó que cada cop era més escèptic de la capacitat de l’artista per transformar la societat, rebé fortes escomeses dels joves creadors que despuntaven, com Josep Carner o Eugeni d’Ors. L’acusaven agressivament de desfasat i allunyat de l’òrbita del nou moviment que havia de regenerar el país: el Noucentisme. Malgrat tot, el seu prestigi resistí l’ensorrada del Modernisme, però la seva figura anava quedant més i més aïllada, tant pel que fa als nous corrents pictòrics com els literaris. Feu una rèplica del Glossari de Xènius i l’escarní amb un altre Glossari que publicà des del 1907, amb el pseudònim de «Xarau», a L’Esquella de la Torratxa, on col·laborava com a dibuixant des del 1890, i hi assolí una gran difusió.

Rusiñol encara visqué un altre gran èxit teatral: el 1910 havia fet una versió dramàtica de L’auca del senyor Esteve, menys sarcàstica i més elaborada, però no s’estrenà fins al 1917 al Teatre Victòria del Paral·lel de Barcelona. Esdevingué un èxit aclaparador, tant de la crítica com d’un públic heterogeni que es reconeixia en els personatges o hi identificava els seus avantpassats immediats, alhora que gaudia d’una Barcelona mitificada que encara conservava a la memòria i que anava desapareixent. A partir d’aleshores, Rusiñol continuà estrenant obres considerades de poca volada literària —sainets i vodevils—, però la seva fama ja quedà establerta. Morí el 13 de juny de 1931 a Aranjuez, mentre pintava noves versions sobre el tema de jardins.





Notes




1. Aquests textos, Impressions d’una excursió al Taga, Sant Joan de les Abadesses i Ripoll (1880) i El Castell de Centelles (1882), són de temàtica excursionista.



2. Aquesta col·lecció és traslladada, anys després, a Sitges. En aquesta localitat, Rusiñol hi organitza, entre el 1892 i el 1899, les cinc festes modernistes.



3. Rusiñol, a l’inici dels anys noranta, ja havia fet intents en la dramatúrgia. El resultat en foren tres monòlegs: L’home de l’orgue (1890), El sarau de Llotja (1891) i El bon caçador (1892).



4. Entre aquestes dates, Rusiñol escriu El poble gris (1902), Els Jocs Florals de Canprosa (1902), El pati blau (1902), L’héroe (1903), El místic (1903), Ocells de fang (1907), entre d’altres.



5. Santiago RUSIÑOL. L’auca del senyor Esteve. Barcelona: Edicions 62 (Biblioteca Selecta «Butxaca»), 1999, pàg. 130-131.



6. Aquestes tensions entre artista i societat ja havien estat tractades amb anterioritat pel mateix Rusiñol. Així, al poema en prosa Els caminants de la terra (1898) identifica aquests caminants, recreació del mite del jueu errant, amb l’artista bohemi que des de la marginalitat intenta viure del seu art i que viu per a aquest art.



7. Cal dir que tant la descripció dels saltimbanquis com la tristor i la monotonia que dominen el poble tenen el seu precedent en la narració «Aves de verano», fruit d’un dels articles de Desde mi carro.



8. Margarida CASACUBERTA. Santiago Rusiñol: vida, literatura i mite, pàg. 261.



9. Aquesta impossibilitat per arribar a atènyer un ideal, Rusiñol ja l’havia exposat a Ocells de pas, una narració inclosa dins Fulls de vida.



10. L’any 1895 Santiago Rusiñol va descobrir els jardins de Granada i, dos anys més tard, els d’Aranjuez. Tots dos van afectar la seva obra pictòrica i literària. Segons Enric Gallén, hi ha tres pintures, datades l’any 1898, que assenyalen aquesta influència: Palau abandonat, El jardí abandonat, totes dues dedicades al palau de Víznar prop de Granada, i Caminal de roses, imatge d’un jardí d’Aranjuez.



11. Aquest element és d’arrel wagneriana.



12. Margarida CASACUBERTA. Santiago Rusiñol: vida, literatura i mite, pàg. 282.



* Vegeu la partitura núm. 1 de l’apèndix.



* Vegeu la partitura núm. 2 de l’apèndix.



* Vegeu la partitura núm. 3 de l’apèndix.



* Vegeu la partitura núm. 4 de l’apèndix.



* Vegeu la partitura núm. 5 de l’apèndix.



* Vegeu la partitura núm. 6 de l’apèndix.



** Vegeu la partitura núm. 7 de l’apèndix.



* Vegeu la partitura núm. 8 de l’apèndix.





