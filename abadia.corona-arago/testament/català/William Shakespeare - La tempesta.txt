La tempesta, pel que sembla la darrera obra de Shakespeare i culminació de tot el seu procés creador, es presenta com un conte meravellós que conté algun enigma o significat fugisser. La seva composició sembla inspirada en un cèlebre naufragi ocorregut el 1609 prop de les Bermudes. En ple debat sobre el descobriment i la colonització del Nou Món, Shakespeare aborda a la seva obra els problemes de la relació amb altres cultures i les perspectives de convivència o sotmetiment; la trobada del civilitzat amb el salvatge; allò primari i instintiu enfront del racional; la possibilitat de crear una comunitat amb un nou ordre social basat en altres valors, i els obstacles per aconseguir-ho. La tempesta és, per a molts, el drama renaixentista per excel·lència, que expressa admirablement les inquietuds intel·lectuals de l’època; per a altres, una tragicomèdia sobre l’amor, la llibertat i la lluita pel poder. Però La tempesta és, també, una reflexió extrema sobre els límits entre ficció i realitat.





William Shakespeare





La tempesta


Traducció de Miquel Desclot



ePUB v1.0

Puck 17.01.22





Títol original: The Tempest

William Shakespeare, 1611

Traducció: Miquel Desclot, 2017

Edició digital: Puck (v1.0)

ePUBCat base r1.3





PERSONATGES


ALONSO, rei de Nàpols

SEBASTIÀ, germà seu

PRÒSPERO, duc legítim de Milà

ANTONIO, germà seu, usurpador del ducat de Milà

FERRAN, fill del rei de Nàpols

GONZALO, vell conseller honrat

ADRIÀ, baró

FRANCISCO, baró

CALIBAN, esclau salvatge i deforme

TRÍNCULO, bufó

ESTÈFANO, majordom borratxo

CAPITÀ DE VAIXELL

CONTRAMESTRE

MARINERS

MIRANDA, filla de Pròspero

ARIEL, esperit de l’aire

IRIS

CERES

JUNO

NIMFES

SEGADORS, personatges de la mascarada, interpretats per Ariel i altres esperits

Altres esperits al servei de Pròspero

Escenari: en mar, en un vaixell; després, una illa.





ACTE PRIMER





ESCENA PRIMERA


En una nau. Se sent un fragor de tempesta amb llamps i trons.

Entren el capità i el contramestre.

CAPITÀ Contramestre!

CONTRAMESTRE Aquí, capità! Què maneu?

CAPITÀ Corre, avisa els mariners. Tothom a la maniobra, de pressa, o ens estavellem contra la costa. Afanya’t!

Surt. Entren mariners.

CONTRAMESTRE Som-hi, minyons! Ànsia, ànsia, minyons! Vinga, vinga! Arrieu la gàbia! Atenció al xiulet del capità!… I tu (per la tempesta), bufa fins que rebentis, mentre ens deixis passar.

Entren Alonso, Sebastià, Antonio, Ferran, Gonzalo i altres.

ALONSO Aneu amb compte, bon contramestre. On és el capità? És hora d’actuar com a homes.

CONTRAMESTRE Quedeu-vos a baix, us ho prego!

ANTONIO On és el capità, contramestre?

CONTRAMESTRE No l’heu sentit? Ens feu més nosa que servei. Quedeu-vos a les cabines! No feu més que ajudar la tempesta.

GONZALO Apa, home, calma’t.

CONTRAMESTRE Quan ho faci el mar. Aparteu-vos! Quin cas us penseu que en faran, aquestes baladreres, de la dignitat del rei? A les cabines! Muts i a la gàbia! No ens entrebanqueu més.

GONZALO D’acord, però no oblidis qui dus a bord.

CONTRAMESTRE Ningú que jo estimi més que a mi mateix. Vós sou conseller: si podeu fer callar aquests elements i posar-hi pau, no remenarem ni una corda més. Feu servir la vostra autoritat. Si no podeu, doneu gràcies d’haver viscut tant de temps, i prepareu-vos a la cabina per la mala hora, si arriba. Ànsia, minyons! Sortiu del mig, us dic!

Surt.

GONZALO Aquest tipus em tranquil·litza. No fa pinta d’ofegat, sinó de perfecte penjat. Bon Destí, mantingue-li el rumb fins a la forca. Fes de la seva corda el nostre cable, perquè el que ara tenim no ens serveix de gaire. Si aquest no ha nascut per la forca, estem perduts.

Surten Gonzalo i els altres nobles. Entra el contramestre.

CONTRAMESTRE Arrieu el masteler! Vinga! Més avall, més avall! Poseu la vela major a la capa! (Crit a l’interior.) Cony de crits! Bramen més fort que la tempesta o que els nostres esforços. (Entren Sebastià, Antonio i Gonzalo.) Ja hi tornem? ¿Què hi foteu, aquí? ¿Voleu que ho deixem córrer i ens ofeguem tots plegats? ¿Teniu ganes que ens en anem al botavant?

SEBASTIÀ Que la verola et rosegui la gola, maleït gos renegaire!

CONTRAMESTRE Treballeu vós, doncs.

ANTONIO A la forca, canalla, a la forca, fill de puta, insolent baladrer! Tenim menys por d’ofegar-nos que tu.

GONZALO Us garanteixo que aquest no s’ofegarà, encara que la nau no fos més que una clova de nou i regalés més que una mossa incontinent.

CONTRAMESTRE A l’orsa, a l’orsa! Hisseu les dues veles! Gireu proa al mar! Al mar!

Entren mariners xops.

MMARINERS Estem perduts! Resem, resem! Estem perduts!

Surten.

CONTRAMESTRE I doncs! ¿Deixarem que se’ns refredi la gola?

GONZALO

El rei i el príncep resen; fem com ells,

que hi compartim fortuna.

SEBASTIÀ No puc més.

ANTONIO

Morirem tots per culpa d’uns borratxos.

Bocagròs… tant de bo t’ofeguin deu

marees!

GONZALO Morirà a la forca, aquest,

mal que les ones jurin el contrari

i obrin les boques com per empassar-se’l.

Confusió a l’interior.

VEUS Misericòrdia! S’esberla, s’esberla! Adéu-siau, dona i fills! Adéu, germà! S’esberla, s’esberla, s’esberla!

Surt el contramestre.

ANTONIO Naufraguem amb el rei.

SEBASTIÀ Anem a acomiadà’ns-en.

Surt amb Antonio.

GONZALO Ara donaria mil llegües de mar per un acre de terra erma. Una bruguera pelada, un ermot de ginestells, qualsevol terròs. Que sigui el que el cel vulgui, però m’estimaria més una mort seca.

Surt.





ESCENA SEGONA


En una illa. Davant la cova de Pròspero.

Entren Pròspero i Miranda.

MIRANDA

Pare, si heu enfurit aquestes aigües

amb la vostra art, ara vulgueu calmar-les.

El cel semblava que aboqués quitrà

i que el mar s’enfilés fins al seu rostre

a apagar el foc. Ai, com m’ha fet sofrir

veure el seu sofriment! Un gran vaixell,

que sens dubte portava algun cor noble,

esmicolat a estelles! Oh, aquells crits

m’han esqueixat el cor! Són morts, els pobres.

Si hagués tingut poders divins, hauria

colgat el mar a sota terra abans

que deixar-li engolir la nau magnífica

amb el seu càrrec d’ànimes.

PRÒSPERO Refés-te.

No et meravellis tant. Digues al cor

que no ha passat cap mal.

MIRANDA Oh, dia infaust!

PRÒSPERO

Cap mal. Tot el que he fet ho he fet per tu,

per tu, estimada filla, que no saps

encara qui ets tu, ni saps tampoc

d’on procedeixo, ni que sóc molt més

que Pròspero, senyor d’un cau tronat

i pobre pare teu.

MIRANDA Saber més coses

mai m’ha burxat el pensament.

PRÒSPERO És hora

que te n’expliqui més. Ajuda’m, treu-me

el mantell màgic. (Al mantell.) Descanseu, arts meves.

I tu, eixuga’t els ulls i tranquil·litza’t.

La visió esgarrifosa del naufragi,

que ha mogut el teu cor a compassió,

jo mateix l’he ordenada amb la meva art

amb tant de compte que ni una sola ànima…

no, ni tan sols un pèl els he tocat,

a cap dels viatgers d’aquest vaixell

que tu has sentit cridar i has vist morir.

Seu. Ara has de saber molt més.

MIRANDA Sovint

m’heu començat a dir qui era jo,

però tot d’un plegat us aturàveu

i em deixàveu penjada entre cabòries,

dient: «Encara no».

PRÒSPERO Doncs ja n’és hora.

L’instant mateix t’invita a parar oïda.

Ara obeeix i escolta. ¿Te’n recordes

del temps d’abans d’arribar en aquesta illa?

No ho crec pas, perquè tu llavors tenies

tot just tres anys.

MIRANDA Sí, senyor, me’n recordo.

PRÒSPERO

Sí? D’una casa… o bé d’una persona?

Parla’m de qualsevol imatge que hagis

guardat a la memòria.

MIRANDA Ho veig molt lluny,

i em sembla més un somni que no pas

un record cert. Digueu-me: ¿no tenia

llavors quatre o cinc dones que em servien?

PRÒSPERO

I moltes més, Miranda. Però, com

pot ser que tot això perduri en tu?

¿Què més hi veus, al fons del tenebrós

avenc del temps? Si pots recordar això,

potser recordes com vam venir aquí.

MIRANDA

Això no.

PRÒSPERO Doncs, ja fa ben bé dotze anys,

el teu pare era el duc de Milà, i era

un gran príncep.

MIRANDA No sou mon pare, doncs?

PRÒSPERO

Ta mare, que era la virtut mateixa,

et deia filla meva; i el teu pare

era duc de Milà, i per tota hereva

tenia una princesa.

MIRANDA Déus del cel!

Quin malfat se’ns va endur d’aquell bon temps?

O va ser una ventura?

PRÒSPERO Tot alhora,

filla meva: un malfat se’ns va emportar,

i ens va dur una ventura.

MIRANDA El cor em sagna

de pensar l’amargor que us ressuscita

la meva manca de record! Si us plau…

PRÒSPERO

Mon germà i oncle teu, que es diu Antonio

—ara ves com pot ser un germà tan pèrfid—,

un germà que, després de tu, estimava

com no he estimat ningú… doncs vaig cedir-li

el timó de l’estat, que llavors era

entre les sinyories el primer,

i Pròspero, el gran duc, el més famós

en dignitat, i en les arts liberals

sense parió. Enfundat en els estudis,

vaig confiar el govern a mon germà,

i oblidava el meu poble, capficat

en estudis secrets. Doncs bé, el teu oncle,

el fals… m’escoltes?

MIRANDA Ben atentament.

PRÒSPERO

Un cop habituat a atendre precs

i a denegar-los, i a saber conèixer

qui calia elevar de posició

i qui fer caure de relleix massa alt,

va recrear les meves criatures,

o les va canviar, o les va refer.

Tenint la clau d’oficial i ofici,

va afinar tots els cors del meu estat

al to que preferia, de manera

que, com una heura, ja em cobria el tronc

i em xuclava la vida. No m’escoltes!

MIRANDA

Oh, senyor, sí!

PRÒSPERO Fixa-t’hi bé, per Déu.

Negligint interessos d’aquest món,

obsedit a esmolar el meu esperit

amb els tresors que, sent més coneguts,

tothom admiraria, en mon germà

vaig regar la llavor de la perfídia.

La meva confiança, mare fèrtil,

va engendrar en ell deslleialtat tan gran

com aquella fiança a l’inrevés,

que no tenia límits de cap mena.

I ell, senyor de les rendes dels meus béns

i dels béns que en nom meu arrabassava,

com el que, repetint una mentida,

fa la seva memòria tan culpable

que a la fi es creu la pròpia falsedat,

va pensar-se de veres que era el duc.

I, traient mal profit dels avantatges

de l’exercici de la reialesa,

l’ambició li creixia… Que no em sents?

MIRANDA

La vostra història guariria un sord.

PRÒSPERO

Per salvar la distància entre el paper

que interpretava i qui l’interpretava,

ja necessita ser el duc de Milà.

Com que, aleshores, la biblioteca,

a mi ja m’era prou ducat, em creu

incapaç de menar cap reialesa

i fa amb el rei de Nàpols aliança

—afamat com estava de poder—,

segons la qual li pagarà tribut,

i sotmet, vergonyant, a la corona

el ducat que era lliure des de sempre

—oh, malaventurat Milà!—.

MIRANDA Déu meu!

PRÒSPERO

Ara tu fixa’t en el pacte i digues

si això pot ser un germà.

MIRANDA Fóra pecat

no jutjar la meva àvia noblement.

Bons ventres fan mals fills.

PRÒSPERO Escolta el pacte.

El rei de Nàpols, sempre enemic meu

inveterat, atén aquella oferta,

que era que ell, per la paga d’homenatge

i d’un tribut que mai no vaig saber,

m’expulsaria a mi i els meus propers

del ducat, i daria la ciutat,

amb tots els seus honors, al meu germà.

Així, amb un escamot de deslleials,

la nit fatal Antonio esbatanava

els portals de Milà i, en la tenebra,

se’ns enduien aquells furtius esbirros

a mi, i a tu plorant.

MIRANDA Ai, desventura!

Com que no sé com vaig plorar llavors,

ploraré avui de nou, que l’ocasió

m’hi força els ulls.

PRÒSPERO Escolta’m una mica,

i sabràs de seguida el que ara ens porta,

que si no aquesta història no tindria

solta ni volta.

MIRANDA Per què no ens mataven

allà mateix?

PRÒSPERO Bona pregunta, filla.

La incita el meu relat. No van gosar:

sabien que el meu poble m’estimava

i doncs no es van voler tacar de sang

i van pintar de rosa els seus designis.

En suma, ens van empènyer en una barca

i, mar endins, fins a un vaixell podrit,

desarborat, sense velam ni cordes,

una pura carcassa. Inclús les rates

l’havien desertat. Doncs allà ens fiquen

per plorar contra els brams del mar furiós

i per sospirar als vents que, apiadats,

sospirant ens van dur.

MIRANDA Oh, quina nosa

us devia ser, jo!

PRÒSPERO Tu vas ser un àngel,

vas ser la meva salvació. Somreies

amb una força infusa des del cel,

quan jo amb la meva sal sembrava el mar,

gemegant pels meus mals, i allò em donava

coratge renovat per resistir

el que vindria.

MIRANDA I com vam tocar terra?

PRÒSPERO

Gràcies a la divina providència.

Teníem aigua fresca i aliments,

que Gonzalo, baró napolità

a càrrec de l’acció, per caritat

va donar-nos, amb riques vestidures,

roba d’abric i tota mena d’estris,

que bon servei han fet. I va ser noble,

sabent l’afecte que jo tinc pels llibres,

per deixar-me’n uns quants dels meus prestatges,

que jo valoro més que el meu ducat.

MIRANDA

Espero veure un dia aquest bon home!

PRÒSPERO

Bé… ara jo m’aixeco. Tu no et moguis

i escolta bé com va acabar el viatge.

Vam arribar a aquesta illa, i aquí he estat

el teu mestre d’escola, amb més profit

que altres princeses amb més hores frívoles

i amb tutors no tan ben predisposats.

MIRANDA

Déu us ho pagui! I ara, responeu-me,

que encara no ho entenc: ¿per què heu alçat

aquest gran temporal?

PRÒSPERO Prou t’ho diré.

Per un estrany atzar, Fortuna pròvida,

ara senyora meva, els enemics

m’ha portat fins aquí, i la intuïció

em diu que el meu zenit coincideix

amb un astre propici, que no puc

deixar de banda si no vull malmetre

la meva sort per sempre. I prou preguntes.

T’estàs endormiscant. I és un bon son.

Au, dorm. De fet, no tens més elecció.

Miranda s’adorm.

Vine, servent! Ara ja estic a punt.

Ariel meu, acosta’t! Vine!

Entra Ariel.

ARIEL

Salve, bon amo! Gran senyor, salut!

Disposat a complaure els teus desitjos:

volar, nedar, capbussar-me en el foc,

cavalcar els núvols, per feixuc que sigui,

Ariel et serveix amb els seus genis.

PRÒSPERO

Bon esperit, ¿has complert bé les ordres

de tempesta que et deia?

ARIEL Punt per punt.

He abordat el vaixell. Ara a la proa,

ara al pont, al castell o a les cabines,

he inflamat l’estupor. Em dividia

i cremava pertot arreu. Als pals,

al bauprès, a les vergues, sempre arreu,

per tornar-me a reunir. Els llampecs de Júpiter,

els precursors dels trons, no han estat mai

més veloços ni esquius. El foc rugent

semblava acorralar el potent Neptú

i fer estremir les seves grans onades

i fins el seu trident.

PRÒSPERO Ah, valent geni!

Hi ha hagut algú que conservés el seny

en tot aquest tropell?

ARIEL Ningú, ni una ànima

s’ha salvat de la febre de follia

i desesperació. Tots aquells homes,

llevat dels mariners, s’han capbussat

a l’escuma salobre, abandonant

la nau al foc. Ferran, el fill del rei,

amb els cabells de punta com canyissos,

ha saltat el primer, cridant: «L’infern

s’ha buidat de dimonis, i ara tots

bramen aquí!».

PRÒSPERO Bravo, bon esperit!

No eren vora la costa?

ARIEL Molt a prop.

PRÒSPERO

I ara estan bé, Ariel?

ARIEL Ben sans i estalvis.

Els seus vestits semblen més nous i tot,

i, com volies, els he dispersat

en grups per tota l’illa. El fill del rei,

jo mateix l’he deixat sol a la platja,

i ara hi refresca l’aire sospirant,

assegut en un lloc remot de l’illa

amb els braços plegats.

PRÒSPERO ¿I què n’has fet

del navili reial, dels mariners,

i de tota la flota?

ARIEL És en bon port

la nau reial, al punt on una nit

em manaves d’anar a buscar rosada

de les Bermudes sempre tempestoses;

els mariners, són tots sota escotilles,

i, amb l’encanteri unit a la fatiga,

dormen com socs. La resta de la flota,

que he dispersat, de nou està reunida,

i solca les mediterrànies aigües

tristament cap a Nàpols, convençuts

d’haver vist naufragar el vaixell reial

i perdre’s el seu rei.

PRÒSPERO Molt bé, Ariel,

missió complerta. Però hi ha més feina.

Quina hora és?

ARIEL Ja en fa dues de migdia.

PRÒSPERO

Les dues? Doncs fins a les sis ens queda

un temps preciós que hem de gastar molt bé.

ARIEL

Més fatigues? Si em fas treballar tant

t’hauré de recordar el que em vas prometre

i encara no has complert.

PRÒSPERO ¿Que potser et queixes?

Què més pots demanar?

ARIEL La llibertat.

PRÒSPERO

Abans que en sigui l’hora? No.

ARIEL T’ho prego,

recorda que t’he fet molt bon servei,

sense mentir, ni errar, ni protestar

amb remucs. Vas prometre rebaixar-me

un any sencer.

PRÒSPERO ¿Que has oblidat potser

de quin turment et vaig salvar?

ARIEL No, mai.

PRÒSPERO

I tant! I et sembla massa caminar

pels senders lliscadissos del salobre,

i cavalcar la tramuntana esquerpa

i endinsar-te en les venes de la terra

quan l’ha glaçada el fred.

ARIEL Senyor, no és cert.

PRÒSPERO

Menteixes, maleït! ¿Has oblidat

la bruixa Sícorax, guerxada tota

per l’enveja i els anys? L’has oblidada?

ARIEL

No, senyor.

PRÒSPERO Sí. On va néixer? Digues! Parla!

ARIEL

A Alger.

PRÒSPERO Ah! De debò? Un cop al mes

em toca recordar-te el que vas ser,

desmemoriat. Aquella mala bruixa,

per malifetes múltiples i embruixos

inhumans, de tan greus, la van fer fora

d’Alger, com saps. Per una sola cosa

li van salvar la vida. És cert o no?

ARIEL

Sí, senyor.

PRÒSPERO Aquella bruixa d’ulls morats

va arribar aquí prenyada, abandonada

pels mariners. I tu, que et dius el meu

esclau, llavors li feies de servent.

Però, com que eres massa delicat

per complir els seus dictats abominables,

vas rebel·lar-te, i ella, encesa d’ira,

amb l’ajuda dels seus pitjors esbirros,

va confinar-te al tronc d’un pi esberlat.

Dotze anys vas gemegar en aquella esquerda,

empresonat. I en l’endemig la bruixa

va morir, i et deixava gemegant

tant com ronca la roda del molí.

Llavors l’illa, llevat del fill informe

que hi va parir, era verge de presència

humana.

ARIEL Caliban, sí, és el seu fill.

PRÒSPERO

Un tros de suro, el Caliban aquest

que ara és al meu servei. Tu saps en quin

turment et vaig trobar. Les teves queixes

commovien la còlera dels óssos

i feien udolar els llops enfurits.

Era un turment per condemnats que Sícorax

ja no hauria pogut desfer. Va ser

la meva art, en venir i sentir els teus crits,

que et va salvar del pi.

ARIEL I jo t’ho agraeixo.

PRÒSPERO

Si et tornes a queixar fendiré un roure

i et tancaré dins el seu cor nuós

fins que hagis udolat dotze hiverns més.

ARIEL

Perdó, t’obeiré sense queixar-me

d’ara endavant.

PRÒSPERO Fes-ho, i d’aquí a dos dies

tindràs la llibertat.

ARIEL Això és ser noble!

Què haig de fer? Au, doncs! Què haig de fer?

PRÒSPERO

Fes-te com una nimfa de la mar.

Visible als nostres ulls, però invisible

per l’altra gent. Vés, pren aquesta forma

i ja te’n pots anar. I amb diligència!

Ariel surt.

Au, desperta’t, cor meu! Ja has reposat.

Apa!

MIRANDA L’estranya història m’ha ensopit

l’enteniment.

PRÒSPERO Doncs au, eixoriveix-te!

Anem a veure Caliban, que mai

se’ns mostra dòcil.

MIRANDA És un miserable,

no m’agrada mirar-lo.

PRÒSPERO Doncs per ara

ens és d’utilitat. Encén el foc,

porta llenya i compleix amb força traça

les seves feines. Caliban! Esclau!

Parla, terròs!

CALIBAN (Dins.) Encara tens prou llenya.

PRÒSPERO

T’he dit que surtis! Tens una altra feina.

Surt d’aquí dins, tortuga! Sents? Què esperes?

Entra Ariel com una nimfa de la mar.

Ah, dolça aparició, bon Ariel!

Escolta’m bé.

ARIEL Senyor, així serà fet.

PRÒSPERO

Esclau ple de metzina, fill de bruixa

i de dimoni, surt del cau!

Entra Caliban.

CALIBAN

Que el rou més insalubre que la mare

recollís mai amb ploma de corb negre

en el més pestilent dels aiguamolls

caigui sobre vosaltres. Que un mal aire

us infecti de pústules pudents.

PRÒSPERO

Aquesta nit ho pagaràs amb rampes

i amb convulsions que et tallaran l’alè.

Els eriçons tindran tota la nit

per deixar-te la pell amb uns morats

més espessos que cel·les d’una bresca.

I les fiblades seran més punyents

que l’abella que hi viu.

CALIBAN Haig de dinar.

L’illa és meva, heretada de la mare,

i tu me la vas prendre. En arribar-hi,

em vas afalagar i em feies cas,

quan em donaves aigua amb fruits boscans,

m’ensenyaves el nom dels llumeners

major i menor, que cremen dia o nit.

Llavors jo t’estimava, i vaig mostrar-te

totes les qualitats de la meva illa,

on eren les fonts fresques i els mals pous,

les terres fèrtils i les clapes ermes.

Bèstia de mi! Que tots els encanteris

de Sícorax —gripaus, rates pinyades

i escarbatots— s’aboquin sobre teu!

Altre súbdit no tens que jo mateix,

que era el meu propi rei. I tu em confines

en aquesta rocassa, separat

de la resta de l’illa.

PRÒSPERO Tu, esclau fals,

més sensible al fuet que no a les festes,

jo prou et vaig tractar, rampoina humana,

amb miraments, i et vaig donar aixopluc

al meu refugi, fins que vas gosar

forçar la meva noia.

CALIBAN

Ah, ha! Si almenys ho hagués aconseguit!

Tu em vas privar de repoblar aquesta illa

de Calibans.

MIRANDA Esclau abominable,

a qui mai no commouen les bondats,

només capaç de mal! Jo, apiadada,

vaig esforçar-me a fer-te enraonar,

i cada hora aprenies una cosa.

Quan tu, salvatge, ni tan sols sabies

el que volies dir, i t’embarbussaves

com una bèstia, vaig donar paraules

als teus desitjos, pro la teva infàmia,

tot i aprenent, guardava alguna arrel

que cap bon natural suportaria.

Mereixes, doncs, el càstig a la roca,

tu que mereixes més que una presó.

CALIBAN

Em vau donar la parla, i per això

sé renegar: la pesta se us endugui

per prestar-me la llengua!

PRÒSPERO Lluny, escòria!

Porta llenya, i val més que no t’hi encantis,

que tens més feina. Que no em sents, carnús?

Si no em creus, o bé ho fas a contracor,

t’enviaré les rampes d’una vella,

t’ompliré els ossos de dolor de reuma,

i et faré gemegar fins que les feres

tremolin dels teus crits.

CALIBAN No, no, si us plau!

(A part.) L’haig d’obeir. Té tanta força màgica

que faria vassall el mateix Sètebos,

déu de la mare.

PRÒSPERO Vinga, esclau. A fora!

Surt Caliban. Entra Ferran; i Ariel, invisible, sonant i cantant.

ARIEL (Canta.)

Veniu a aquests sorrals brillants

i doneu-vos les mans.

Quan us haureu fet homenatge

s’encalmarà l’oratge.

Sardanegeu amb cama alada,

follets, cantant-ne la tornada:

Sentiu, sentiu!

(En desordre.) Bub-bub!

Ja lladra el gos aspriu.

(En desordre.) Bub-bub!

Sentiu, sentiu, que a poc a poc

ja sento el gall sortir del cup

cantant el seu quicaracoc!

FERRAN

On sona aquesta música? ¿És a l’aire

o a la terra? Ha callat. Deu escortar

sens dubte una divinitat de l’illa.

Jo m’estava a la riba, lamentant

la mort del pare, el rei, i aquesta música

se m’ha anat acostant per sobre l’aigua,

calmant aquella fúria i aquest mal

amb la seva dolçor. I jo l’he seguida

o, més ben dit, m’ha dut. Però ha cessat.

No, que ja torna.

ARIEL (Canta.)

Al fons del freu ton pare jeu;

dels ossos seus se’n fa corall,

dels ulls, les perles del nimfeu;

però el seu cos no passa avall,

que muda per l’obrar del mar

en un tresor luxós i rar.

Les nimfes van a morts tocant:

(Cor.) Ning-nang!

Escolta! No les sents? Ning-nang.

FERRAN

Aquest cant em recorda el pare mort.

Però no és cosa humana, ni és un so

d’aquesta terra. El sento damunt meu.

PRÒSPERO

Aparta’t el serrell dels ulls i digues

què veus allà.

MIRANDA Què és? Un esperit?

Com mira al seu voltant! Té una figura

d’home gentil. Però és un esperit.

PRÒSPERO

No, filla. Menja i dorm, i els seus sentits

són com els nostres. Aquest galant jove

era al naufragi, i si no fos la pena,

càncer de la bellesa, que el mustiga,

et semblaria ben plantat. I ansia

retrobar els seus companys perduts.

MIRANDA Em sembla

diví perquè no he vist res de tan noble

a la natura.

PRÒSPERO (A part.) Això comença a anar

com m’ho dictava el cor. Bon esperit,

d’aquí a dos dies seràs lliure.

FERRAN Aquesta,

sens dubte, és la deessa a qui la música

acompanya! Digneu-vos aclarir-me

un dubte: vós viviu en aquesta illa?

Si és així, ¿quin consell podeu donar-me

per sobreviure-hi? I ara la pregunta

primera he reservat per dir-la l’última:

vós, oh, prodigi, sou o no donzella?

MIRANDA

Prodigi no, però donzella sí.

FERRAN

La meva llengua! Déus del cel! Jo fóra

el principal dels seus parlants si fóssim

allà on es parla.

MIRANDA El principal, has dit?

¿Què seria de tu si el rei de Nàpols

et sentís?

FERRAN Fóra un home, com sóc ara,

astorat d’escoltar-te el nom de Nàpols.

Perquè ja em sent, el rei, i d’això ploro.

Jo sóc el rei de Nàpols, que amb els ulls

des de llavors en llàgrimes he vist

naufragar el rei, mon pare.

MIRANDA Valga’m Déu!

FERRAN

Sí, i els seus nobles, i el duc de Milà

i el seu bon fill.

PRÒSPERO (A part.) Doncs el duc de Milà

i sa filla, més bona i tot, podrien

desmentir-te d’un cop, si ara en fos l’hora.

Des que s’han vist no deixen de mirar-se.

Bon Ariel subtil, per això sol

ja seràs lliure. (A Ferran.) A veure, una paraula, senyor, que em temo que no aneu lluny d’osques!

MIRANDA

Per què li deu parlar tan rudement?

Ell és el tercer home que he vist mai,

i el primer que m’arrenca algun sospir.

Que, almenys, la pietat decanti el pare

de part meva.

FERRAN Oh, si sou doncs una verge,

i el vostre cor espera, jo us faré

reina de Nàpols.

PRÒSPERO Ep, no tan de pressa!

(A part.) Tots dos estan l’un en poder de l’altre.

Però un assumpte tan sobtat jo l’haig

d’entrebancar, no fos cas que una fàcil

victòria tornés fàcil el trofeu.

(A Ferran.) Un moment, noi! T’ordeno que m’escoltis.

Tu usurpes un nom que no et pertany,

i has vingut a aquesta illa com a espia

per prendre-me-la.

FERRAN No, pel meu honor!

MIRANDA

Res de mal pot haver-hi en aquest temple.

Si el maligne habités en casa igual,

les bondats maldarien per robar-l’hi.

PRÒSPERO

Vine! (A Miranda.) I tu no defensis el traïdor.

(A Ferran.) Et fermaré amb grillons els peus i el coll.

Beuràs aigua de mar i menjaràs

petxines de la gorga, arrels pansides

i clofolles de gla. Segueix-me!

FERRAN No!

M’oposaré a aquests tractes amb la força

fins que el meu enemic em venci.

Desembeina l’espasa. Un sortilegi l’immobilitza.

MIRANDA Pare,

no sigueu tan sever amb ell, perquè

és noble i coratjós.

PRÒSPERO Que m’alliçona

el meu turmell? Embeina ja, traïdor:

galleges molt, però no goses pas

ferir, amb la consciència tan culpable.

Abaixa el braç! Jo sol puc desarmar-te

amb el bastó.

MIRANDA Us ho suplico, pare!

PRÒSPERO

Deixa’m anar!

MIRANDA Si us plau, sigueu benèvol.

Jo en responc.

PRÒSPERO A callar! Si dius res més

em faràs enfurir, si no odiar-te.

Defensaràs un impostor? No, calla!

Tu et creus que no n’hi ha més com ell, perquè

el compares amb Caliban. Ximpleta!

Aquest és, per tothom, un Caliban

i al seu costat, els altres, querubins.

MIRANDA

Llavors els meus afectes són modestos.

Ja no aspiro a conèixer home millor.

PRÒSPERO

Tu obeeix! Els teus músculs ara són

com els d’un nen petit.

FERRAN Teniu raó.

Les forces, com en somnis, tinc travades.

La mort del pare, aquest decandiment,

la fi dels meus amics, les amenaces

d’aquest home, tot fóra poca cosa,

si almenys un cop al dia pogués veure

aquesta noia des de la presó.

Que governi a la resta de la terra

la llibertat. A mi d’espai me’n sobra

en tal presó.

PRÒSPERO (A part.) Això marxa. (A Ferran.) Tu fes via.

Molt bona feina, Ariel meu! (A Ferran.) Segueix-me.

(A Ariel.) Escolta què més falta.

MIRANDA No pateixis.

El tarannà del pare és molt millor

del que et mostra parlant. És estranyíssim

tot això que t’ha dit.

PRÒSPERO (A Ariel.) Seràs tan lliure

com el vent de la serra. Ara compleix-me

les ordres punt per punt.

ARIEL Inclús les comes.

PRÒSPERO (A Ferran.)

Vinga, segueix-me! (A Miranda.) I tu no me’l defensis.

Se’n van.





ACTE SEGON





ESCENA PRIMERA


En una altra banda de l’illa.

Entren Alonso, Sebastià, Antonio, Gonzalo, Adrià, Francisco i altres.

GONZALO

Si us plau, senyor, alegreu-vos. Tots plegats

tenim motius de goig. Que hem salvat més

que no hem perdut. La nostra desventura

és corrent. Cada dia alguna dona

de mariner, un patró o bé un armador

passen pel nostre mal. Però el miracle,

la nostra salvació, poden contar-lo

ben pocs entre milions. Per tant, senyor,

sospeseu sàviament el nostre dol

contra el nostre consol.

ALONSO Deixeu-me en pau.

SEBASTIÀ (A part a Antonio.) Aquest agraeix el consol com un rosegó de pa.

ANTONIO (A part a Sebastià.) No es desempallegarà fàcilment del consolador.

SEBASTIÀ (A part a Antonio.) Fixeu-vos com dóna corda al rellotge de l’enginy. No trigarà a tocar hores.

GONZALO Senyor…

SEBASTIÀ (A Antonio.) Una: compteu bé.

GONZALO Quan s’ofereix hostal a tota pena, l’hostaler només guanya…

SEBASTIÀ Un dòlar.

GONZALO Un dolor, en efecte, és el que hi guanya. L’heu encertada més bé del que preteníeu.

SEBASTIÀ Vós l’heu entomada amb més traça del que jo esperava.

GONZALO Per tant, senyor…

ANTONIO Mira que arriba a malgastar la llengua!

ALONSO (A Gonzalo.) Prou, us ho prego.

GONZALO Bé, callaré. Així i tot…

SEBASTIÀ Continuarà parlant.

ANTONIO Fem una juguesca: qui cantarà primer, ell o Adrià?

SEBASTIÀ El gall vell.

ANTONIO El pollastre.

SEBASTIÀ Fet. Què ens hi juguem?

ANTONIO Una rialla.

SEBASTIÀ D’acord.

ADRIÀ És cert que l’illa sembla ben deserta…

ANTONIO Ha, ha, ha!

SEBASTIÀ Ben pagat.

ADRIÀ …inhabitable i quasi inaccessible…

SEBASTIÀ Així i tot…

ADRIÀ …així i tot…

ANTONIO No podia fallar.

ADRIÀ …sembla gaudir d’un clima fet de dolçor, delicadesa i constància.

ANTONIO La Constància sí que era una mossa delicada!

SEBASTIÀ Sí, i ben dolça, com doctament ha declarat.

ADRIÀ Aquí l’aire hi alena suaument.

SEBASTIÀ Com si tingués pulmons, i a més podrits.

ANTONIO O s’hagués perfumat en una bassa.

GONZALO Aquí tot és favorable a la vida.

ANTONIO Cert, menys els mitjans de vida.

SEBASTIÀ No n’hi ha cap, o ben pocs.

GONZALO Que gerda i fresca sembla l’herba! I verda!

ANTONIO La terra, de fet, és ben esgrogueïda.

SEBASTIÀ Amb alguna llepada verda.

ANTONIO No ho ha vist pas tan malament.

SEBASTIÀ No. Només ha deixat de veure la crua veritat.

GONZALO Però el miracle… que sembla del tot increïble…

SEBASTIÀ Com la majoria de miracles que en mereixin el nom.

GONZALO …és que els nostres vestits, fins i tot després de sortir xops del mar, conserven el seu bon aspecte, com si en comptes de tacar-se amb l’aigua salada els haguessin tenyit de cap i de nou.

ANTONIO Si les seves butxaques parlessin, no li dirien mentider?

SEBASTIÀ Sí, si no és que s’embutxacaven la falòrnia.

GONZALO Jo diria que els vestits estan tan nous com el dia que els vam estrenar a l’Àfrica, pel casament de la filla del rei, la bella Claribel, amb el rei de Tunis.

SEBASTIÀ Una boda deliciosa, i a fe que la tornada no es queda pas enrere.

ADRIÀ Tunis no s’ha vist mai honrat amb una reina comparable.

GONZALO Mai, des dels temps de la viuda Dido.

ANTONIO Viuda? Mala pesta! Què hi pinta, aquesta viuda, aquí? La viuda Dido!

SEBASTIÀ Com si hagués volgut dir també «el viudo Enees»! Déu meu, si que us ho agafeu a la valenta!

ADRIÀ «La viuda Dido», heu dit? Si no em falla la memòria, era de Cartago, i no de Tunis.

GONZALO El Tunis d’ara, senyor, era Cartago.

ADRIÀ Cartago?

GONZALO Hi podeu pujar de peus, Cartago.

ANTONIO La seva paraula és més poderosa que l’arpa màgica d’Amfió.

SEBASTIÀ Cert, perquè no tan sols ha aixecat les muralles de la ciutat, sinó també les cases.

ANTONIO ¿Quina altra cosa impossible convertirà ara en senzilla?

SEBASTIÀ Em penso que es ficarà l’illa a la butxaca i se l’emportarà a casa per regalar-la al seu fill com una poma.

ANTONIO Sí, i en llençarà els pinyols al mar perquè neixin noves illes.

GONZALO Això mateix.

ANTONIO Per fi, a bona hora!

GONZALO (A Alonso.) Senyor, dèiem que els vestits semblen ara tan nous com quan els vam estrenar a Tunis pel casament de la vostra filla, que ara és reina.

ANTONIO La més incomparable que hagin vist mai a Tunis.

SEBASTIÀ Amb l’excepció, si us plau, de la viuda Dido.

ANTONIO Ah, la viuda Dido? Oi tant, la viuda Dido!

GONZALO No trobeu, senyor, que aquest gipó està com el primer dia que me’l vaig posar? És a dir, en certa manera.

ANTONIO Ara l’encerta, amb aquest «certa».

GONZALO Quan me’l vaig posar pel casament de la vostra filla.

ALONSO

M’embotiu les orelles amb paraules

que el meu seny no paeix. Ai, tant de bo

no hagués casat la filla en aquell lloc!

Perquè tornant d’allà he perdut el fill,

i també a ella, ja que està tan lluny

d’Itàlia que mai més la podré veure.

Oh, hereu desventurat de Milà i Nàpols,

quin estrany peix ha fet de tu el seu àpat?

FRANCISCO

Senyor, pot ser que visqui. Jo l’he vist

com batia les ones i hi muntava

encamellat. Escometia l’aigua,

apartant-ne la ràbia, i afrontava

sense por les onades gegantines.

I mantenia el cap per sobre el tràngol

i dels braços en feia potents rems

per atènyer la costa, que, inclinada

sobre el seus peus corcats, feia l’efecte

que volgués ajudar-lo. Jo no dubto

que s’ha salvat.

ALONSO No, no, s’ha ben perdut.

SEBASTIÀ

A vós mateix, senyor, haureu d’agrair

aquesta pèrdua, que no vau voler

honrar Europa amb la vostra noble filla,

i us vau estimar més un africà,

i ara és exiliada d’aquests ulls

que ploren amb motiu.

ALONSO Calleu, si us plau.

SEBASTIÀ

Tots us vam implorar, de genollons,

que no ho féssiu, i fins el seu cor noble

va dubtar entre disgust i obediència.

Em temo que hem perdut el vostre fill

per sempre. Nàpols i Milà ara tenen

més viudes per raó d’aquest negoci

que homes no els retornem per consolar-les.

La culpa és vostra.

ALONSO I meu el mal més gran.

GONZALO

Bon Sebastià, les vostres veritats

manquen de tacte i d’oportunitat.

Només furgueu la nafra, quan hi hauríeu

de posar cataplasmes.

SEBASTIÀ Ben parlat.

ANTONIO

I molt quirúrgicament.

GONZALO (A Alonso.)

Hi ha mal temps en nosaltres, bon senyor,

quan us ennuvoleu.

SEBASTIÀ (A part a Antonio.) Mal temps?

ANTONIO (A part a Sebastià.) Ja ho crec!

GONZALO

Si jo tingués cap dret sobre aquesta illa…

ANTONIO (A part a Sebastià.)

Hi sembraria ortigues.

SEBASTIÀ (A part a Antonio.) O bé malves.

GONZALO

… i si en fos rei, sabeu el que faria?

SEBASTIÀ (A part a Antonio.)

No anar borratxo, per falta de vi.

GONZALO

A la comunitat tot hi aniria

al revés del que es fa. No hi fóra admès

cap mena de comerç ni magistrat.

Les beceroles no s’hi ensenyarien.

Riqueses i misèries, i servents,

cap ni un. De contractes, successions,

termes, conreus o vinyes, res de res.

Ni ferramenta, ni oli, blat o vi.

Ni treball. Tots els homes en vacança,

i les dones també, castes i pures.

Fora sobirania!…

SEBASTIÀ (A part a Antonio.) Però ell… rei.

ANTONIO (A part a Sebastià.)

El final del seu estat ja n’oblida el principi.

GONZALO

La terra sempre ens ho daria tot

sense esforç ni suor. Traïció, delicte,

espasa, pica, ganivet, canó

ni altres ginys hi voldria. La natura

proveiria amb generositat

el que calgués al meu innocent poble.

SEBASTIÀ (A part a Antonio.)

No hi hauria casaments entre els seus súbdits?

ANTONIO (A part a Sebastià.)

I ara! Tots fent el dropo, putes i bergants.

GONZALO

Governaria tan perfectament

que faria oblidar fins l’Edat d’Or.

SEBASTIÀ

Salve, sa majestat!

ANTONIO Visca Gonzalo!

GONZALO

I… m’escolteu, senyor?

ALONSO Prou, us ho prego.

Gasteu massa paraules per no res.

GONZALO Teniu raó, Altesa. Només ho feia per donar bona ocasió a aquests cavallers, que amb uns pulmons tan sensibles i ben disposats sempre riuen per no res.

ANTONIO Era de vós que rèiem.

GONZALO De mi que, en aquesta mena de gresca, no sóc ben res, al costat vostre. De manera que podeu continuar rient-vos de no res.

ANTONIO Bona estocada!

SEBASTIÀ Si no hagués caigut de pla.

GONZALO Sou cavallers de bon tremp, vosaltres. Arrencaríeu la lluna de la seva esfera si gosés passar cinc setmanes sense canviar de fase.

Entra Ariel, sonant música solemne.

SEBASTIÀ Sí, i llavors ens l’enduríem per caçar ocells a la nit.

ANTONIO Apa, noble senyor, no us enfadeu!

GONZALO No patiu, no arriscaré la meva discreció tan a la lleugera. Us fa res continuar rient fins que m’adormiu? El cap em pesa.

ANTONIO Poseu-vos a dormir i escolteu-nos.

Tots s’adormen, excepte Alonso, Sebastià i Antonio.

ALONSO

Ja s’ha adormit tothom? Ai, tant de bo

amb els ulls se’m tanqués el pensament!

De ganes no els en falten.

SEBASTIÀ Doncs, senyor,

no refuseu aquesta dolça oferta.

La son visita rarament el dol,

i quan ho fa porta un confort immens.

ANTONIO

Nosaltres dos, senyor, protegirem

la vostra integritat mentre dormiu.

ALONSO

Moltes gràcies. Ah, quin ensopiment!

SEBASTIÀ

Que estranya, aquesta son que els posseeix!

ANTONIO

Deu ser cosa del clima.

SEBASTIÀ ¿Per què, doncs,

a nosaltres no ens tanca les parpelles?

Jo no tinc gens de son.

ANTONIO Ni jo tampoc.

Tinc el cap ben despert i ben alerta.

Han caigut tots plegats, com de concert,

han caigut fulminats. Oh, quina força,

Sebastià? Quina força? Oh, no, no, prou!

I, ho vulgui o no, crec veure’t a la cara

el que hauries de ser. L’ocasió et parla

i la imaginació veu davallar-te

una corona al cap.

SEBASTIÀ Estàs despert?

ANTONIO

No em sents enraonar?

SEBASTIÀ Sí, però en somni,

perquè això és un parlar d’endormiscat.

Què deies? Que estrany que és el teu repòs,

amb els ulls tan oberts, i tu, a peu dret,

parlant, movent-te i caminant, i amb tot

adormit com un soc.

ANTONIO Bon Sebastià,

deixes que se t’adormi la fortuna,

o, pitjor, que se’t mori. Estàs despert,

amb els ulls adormits.

SEBASTIÀ Sí? Doncs tu ronques,

però als teus roncs hi veig significat.

ANTONIO

Doncs parlo més seriós que de costum.

I tu també ho faries, si em sentissis.

Si ho fas, triplicaràs la teva sort.

SEBASTIÀ

Sóc aigua morta.

ANTONIO Jo t’ensenyaré

a fluir.

SEBASTIÀ N’haig d’aprendre. La indolència

hereditària m’empeny al reflux.

ANTONIO

Si sabessis com vols aquest propòsit

com més te’n rius! I com el revesteixes

tot despullant-lo! Els homes refluents

s’enfonsen a l’abisme molt sovint

només per por o per mandra.

SEBASTIÀ Continua.

Als teus ulls i al teu rostre es manifesta

una cosa que malda per sortir

en un part molt difícil.

ANTONIO És ben cert:

mal que aquest noble de record tan fràgil

—que aviat tindrà encara menys memòria,

sota la terra— mig ha convençut

el nostre rei —perquè és un esperit

de persuasió, que això és el seu ofici—

que el seu fill viu encara, és tan possible

que no s’hagi ofegat com que ara aquest

que dorm pugui nedar.

SEBASTIÀ No s’ha salvat,

no hi ha esperança.

ANTONIO Aquesta no esperança,

quina esperança et dóna! No esperar

aquí és esperar tant en lloc més alt

que l’ambició mateixa no en sabria

imaginar l’altura. ¿Em concedeixes

que Ferran s’ha ofegat?

SEBASTIÀ Oi tant!

ANTONIO Doncs, digue’m:

qui heretaria Nàpols?

SEBASTIÀ Claribel.

ANTONIO

La que és reina de Tunis, la que viu

a deu llegües de tota vida humana,

la que no pot tan sols rebre missatges

de Nàpols, si no li és el sol correu

—que l’home de la lluna és massa lent—,

fins que creixi la barba dels nadons.

La que, per ella, el mar se’ns ha empassat,

bé que n’hagi tornat uns quants a terra

per fer de personatges en un acte

on el que ja ha passat ha estat el pròleg

i el que ha d’esdevenir només depèn

de dos actors.

SEBASTIÀ Què t’empatolles, ara?

Sí, la meva neboda és reina a Tunis

i ara hereva de Nàpols, i és prou cert

que entre les dues terres hi ha un bon tros.

ANTONIO

Un tros que sembla estar dient a crits:

«¿Com podrà mesurar-me Claribel

fins a Nàpols? Que es quedi ella a Tunis

i Sebastià es desperti». Tu imagina’t

que és la mort la que acotxa aquests dorments:

no estarien pitjor del que estan ara.

Hi ha qui tan bé governaria Nàpols

com el que dorm; i nobles que podrien

parlar tan greu i tan inútilment

com Gonzalo. Jo puc ensinistrar-te

un corb a fer com ell. Ah, si tinguessis

el delit que tinc jo! Quin son seria,

aquest, pel teu profit! M’entens o no?

SEBASTIÀ

Crec que sí.

ANTONIO ¿I no t’agrada com se’t gira

la fortuna de cop?

SEBASTIÀ Ara recordo

que tu vas suplantar el teu germà Pròspero.

ANTONIO

Cert. I ja veus la roba com em queda:

molt millor que no abans. Els seus servents

eren llavors els meus iguals, i avui

em són criats.

SEBASTIÀ Però, i la consciència?

ANTONIO

Ah, té raó! I on para, aquesta cosa?

Si fos un ull de poll, m’obligaria

a dur babutxes. Però jo no sento

tal deessa dins meu. Vint consciències

interposades entre jo i Milà,

es fondrien en dolç almívar totes

abans que em fessin nosa. Vet aquí

el teu germà, que no valdria més

que la terra en què jeu, si tan sols fos

el que ja sembla, és a dir, un home mort.

Amb tres polzades de dòcil acer,

jo puc donar-li un llit per sempre més;

i, fent igual, tu pots dar un son perpetu

a aquest senyor Prudenci, de manera

que ens puguem deslliurar dels seus retrets.

Els altres es prendran els nostres mots

com llepa el gat la llet. Tots seguiran

el rellotge que soni l’hora justa

del que vulguem.

SEBASTIÀ El teu cas, amic meu,

serà el meu precedent. Com tu Milà,

així obtindré jo Nàpols. Desembeina.

Amb un cop seràs lliure de tribut

i el rei t’estimarà.

ANTONIO Desembeinem

alhora i quan jo aixequi el braç, tu l’alces

per Gonzalo.

SEBASTIÀ Un moment, una paraula…

Mentre parlen de baix en baix, entra Ariel, invisible, amb música i cants.

ARIEL

L’amo, amb les seves arts, veu el perill

en què us trobeu, amic, i m’ha enviat

a salvar-vos la vida i el seu pla.

Canta a cau d’orella a Gonzalo.

Ronqueu sense precaució

mentre la conspiració,

atenta, s’arma.

Si estimeu la vostra vida,

desvetlleu-vos de seguida.

Alarma, alarma!

ANTONIO

Tots dos alhora.

GONZALO Oh, àngels de la guarda,

salveu el rei!

Els altres es desperten.

ALONSO

Què hi ha? Per què heu desembeinat? Què és

aquest posat sinistre?

GONZALO Què ha passat?

SEBASTIÀ

Mentre vetllàvem el vostre repòs,

s’han sentit uns bramuls esgarrifosos,

com si fossin de toros o lleons.

No us ha sobtat? A mi quasi m’eixorda.

ALONSO

Doncs jo no he sentit res.

ANTONIO Era un estrèpit

capaç d’esgarrifar els sentits d’un monstre,

pitjor que un terratrèmol. Segur que eren

un ramat de lleons.

ALONSO (A Gonzalo.) Heu sentit res?

GONZALO

Senyor, sí que he sentit com un brunzit,

i força estrany, que prou m’ha despertat.

Us he volgut cridar, i en obrir els ulls

he vist brillar l’acer. Sí que he sentit

un soroll. Valdrà més estar a l’aguait

o marxar d’aquest lloc. Desembeinem.

ALONSO

Guieu-nos per tornar a buscar el meu fill.

GONZALO

Que el cel el guardi d’aquesta feram,

perquè jo el crec a l’illa.

ALONSO Conduïu-nos.

ARIEL

Pròspero, l’amo, ha de saber el que he fet.

Busqueu en pau, bon rei, el vostre fill.





ESCENA SEGONA


En una altra banda de l’illa. Remor de trons.

Entra Caliban amb una càrrega de llenya.

CALIBAN

Totes les infeccions que el sol xarrupa

de pantans, aiguamorts i mulladius

inflin de pústules la pell de Pròspero!

Sé que els seus esperits m’estan sentint,

però haig de maleir-lo. I ells no em poden

pessigar ni espantar amb els seus fantasmes,

ni empenye’m al fangar, ni desviar-me

en la foscor amb els seus milers de torxes,

si l’amo no els ho mana. Però sempre,

per qualsevol fotesa, els tinc a sobre,

com micos que em fan xiscles i ganyotes

i em mosseguen, o bé com eriçons

que alcen les seves punxes entre l’herba

sota els meus peus descalços. Altres cops

m’assalten escurçons de llengües bífides

xiulant fins a embogir-me.

Entra Trínculo.

Mira, té!

Ja en ve un de la colla a turmentar-me

perquè no en faig prou via. Si m’estiro

potser tindré prou sort perquè no em vegi.

TRÍNCULO Aquí no hi ha mata ni arbust per aixoplugar-se del mal temps, i ja s’està preparant una altra tamborinada. La sento cantar en el vent. Aquell nuvolot tan negre, aquell tan gros, sembla un bocoi fastigós a punt de descarregar el seu licor. Si torna a tronar com fa una estona, no sé pas on amagaré el cap. I aquest nuvolot no pot fer res més que deixar anar la càrrega a bots i barrals. Què hi tenim aquí? Un home o un peix? ¿És mort o viu? Un peix! Fa pudor de peix. Sí, això és pudor de peix passat. Una mena d’arengada de l’any de la picor. Quin peix més estrany! Si encara visqués a Anglaterra, com temps enrere, i portés aquest peixot a la fira, no hi hauria ni un babau que no em donés una moneda de plata per veure’l. Allà aquest monstre faria ric qui fos. Allà, qualsevol bèstia estranya fa la sort del seu amo. Els que no donen ni un cèntim per ajudar un pobre coix, en donarien deu per veure un negre embalsamat. Però si té cames com un home! I aletes com braços! I és calent, com hi ha món! Doncs amb aquesta em toca canviar d’opinió. Això no és un peix, sinó un natiu de l’illa que deu haver caigut llampat ara de poc.

Trons.

Ja hi som, ja torna la tempesta! El millor que puc fer és ficar-me sota la seva capa. No hi ha cap més aixopluc per aquí. La desgràcia fa conèixer estranys companys de llit. M’abrigaré aquí fins que s’hagi escolat tot el xàfec.

Entra Estèfano, cantant, amb una ampolla a la mà.

ESTÈFANO

Jo no torno més al mar,

jo la dinyo en terra ferma.

Vet aquí una cançó massa vulgar per cantar-la en uns funerals. Bé, vet aquí el meu remei.

Beu i comença a cantar.

L’artiller, el capità, el timoner i jo,

i el que fa el ranxo aquell tan bo,

festejàvem la Mar, la Mei, la Mont

i la Maria Marimon.

Però ningú volia la Carmina,

que amb una llengua de metzina

ens engegava a tots al botavant!

Detestava la pega i el quitrà,

però es deixava fer pel sagristà.

Anem a mar, doncs, i ella al botavant!

També és una cançó vulgar, però vet aquí el meu remei.

Beu.

CALIBAN No em turmentis! No!

ESTÈFANO Però, què passa? ¿Que hi ha dimonis, aquí? Em voleu jugar una mala passada amb salvatges i amb indis? Eh? Doncs no m’he salvat del naufragi per espantar-me d’aquestes quatre cames. Perquè ja diu la dita que «cap home que camini sobre quatre cames el farà arronsar», i ho continuarà dient mentre l’Estèfano respiri per aquest nas.

CALIBAN Aquest esperit em turmenta! Ai!

ESTÈFANO Ha de ser algun monstre de quatre potes d’aquesta illa que deu haver atrapat les febres. On dimoni deu haver après la nostra llengua? Li donaré un cop de mà, ni que només sigui per això. Si aconsegueixo revifar-lo i domesticar-lo, i endur-me’l a Nàpols, serà un regal digne de qualsevol emperador que hagi trepitjat mai cuiro fi.

CALIBAN No em turmentis, t’ho suplico. Ja portaré la llenya més de pressa.

ESTÈFANO Està en ple atac, i no n’encerta ni una. Li deixaré tastar el suc de l’ampolla. Si no coneix el vi, li farà passar tots els mals. Si aconsegueixo revifar-lo i domesticar-lo, no en demanaré més del que val. Però aquell que el vulgui n’haurà de pagar el gust i les ganes.

CALIBAN Encara no em fas gaire mal. Però aviat me’n faràs: ho endevino per aquests tremolors. Pròspero t’està posant a punt.

ESTÈFANO Au, aixeca’t, obre la boca. Aquí tens una cosa que t’ensenyarà a enraonar, gat. Obre la boca. Això et farà tremolar els tremolors, ja t’ho dic jo, i de valent. (Dóna vi a Caliban.) No se sap mai qui pot ser el millor amic. Obre les barres.

TRÍNCULO Aquesta veu em sona. Semblaria… però no, aquell s’ha ofegat, i això d’aquí són dimonis. Ah, auxili!

ESTÈFANO Quatre potes i dues veus… quina delicadesa de monstre. La veu de davant per parlar bé del seu amic; la de darrere per dir pestes i penjaments. Si a l’ampolla hi ha prou vi per guarir-lo, li faré passar la febre. Vinga! (Caliban beu.) Amén! Ara te n’abocaré una mica a l’altra boca.

TRÍNCULO Estèfano!

ESTÈFANO Que per ventura em crida, la teva altra boca? Ah, misericòrdia! Això és un dimoni i no un monstre. Jo toco el dos. No tinc la cullera prou llarga per menjar a la cassola del dimoni sense cremar-me.

TRÍNCULO Estèfano! Si ets l’Estèfano, toca’m i parla’m, perquè jo sóc en Trínculo. No tinguis por… sóc el teu bon amic Trínculo.

ESTÈFANO Si ets en Trínculo, surt d’aquí. Estiraré les cames més curtes. Si les cames d’en Trínculo són aquí, han de ser aquestes. Doncs sí que ets en Trínculo en persona! ¿Com t’ho has fet per ser excrement d’aquest monstre llunàtic? ¿Que potser caga Trínculos?

TRÍNCULO Em pensava que l’havia mort un llamp. Però, no t’has ofegat, Estèfano? Ja mig tinc esperances que no t’hagis ofegat. ¿Ja ha passat la tempesta? M’he amagat sota la capa del monstre difunt per por de la tempesta. I ets viu, Estèfano? Oh, Estèfano! S’han salvat dos napolitans?

ESTÈFANO Sisplau, no em sacsegis. No tinc l’estómac gaire catòlic.

CALIBAN (A part.)

Són bona gent, si no són esperits.

El del licor celeste és un bon déu.

L’adoraré de genollons.

ESTÈFANO Com t’has salvat? Com has arribat aquí? Jura-m’ho per aquesta ampolla: com has arribat? Jo m’he salvat sobre un barril de xarel·lo, que els mariners han llançat per la borda. Ho juro per aquesta ampolla, que jo mateix m’he fabricat amb l’escorça d’un arbre quan he arribat a la platja.

CALIBAN Jo juraré per aquesta ampolla ser el teu súbdit fidel, perquè el licor no és d’aquest món.

ESTÈFANO Vinga! Jura’m d’una vegada com t’has salvat.

TRÍNCULO Nedant fins a la platja, xicot, com un ànec. Jo sé nedar com un ànec, t’ho ben juro.

ESTÈFANO Té, besa la Bíblia. (Li dóna vi.) Encara que sàpigues nedar com un ànec, estàs fet una oca.

TRÍNCULO Oh, Estèfano, no en tens més?

ESTÈFANO El barril sencer, xicot. Tinc el celler en una roca, a prop del mar, on he amagat el vi. I tu, monstre lunar? Què fa la febre?

CALIBAN No has caigut del cel?

ESTÈFANO He caigut de la lluna, t’ho asseguro. Jo era l’Home de la Lluna, en aquell temps.

CALIBAN Sí, jo t’hi havia vist, a la Lluna, i ara t’adoro. La meva mestressa em va ensenyar a veure’t, a tu, i al gos, i a l’arboç.

ESTÈFANO Vine, jura-ho. Besa la Bíblia. Després la tornaré a omplir amb més provisió. Jura-ho! (Caliban beu.)

TRÍNCULO Per aquesta bona llum, quin monstre més babau! I jo n’he tingut por? Si és un monstre ben beneit! L’Home de la Lluna? És el monstre més càndid de la terra! Bon trago, monstre, com hi ha món!

CALIBAN T’ensenyaré cada pam fèrtil de l’illa i et besaré els peus. T’ho prego, sigues el meu déu.

TRÍNCULO Per aquesta llum que ens il·lumina, mira que n’és de pèrfid i borratxo, aquest monstre! Quan el seu déu estigui ben adormit, li pisparà l’ampolla.

CALIBAN Et beso els peus i juro ser el teu súbdit.

ESTÈFANO Endavant, doncs. Agenolla’t, i jura!

TRÍNCULO Em farà morir de riure, aquest monstre cara de gos. Monstre de pa sucat amb oli! De bon grat l’estovaria…

ESTÈFANO Vinga, besa.

TRÍNCULO Però si està ben borratxo! Ves quin monstre més abominable!

CALIBAN

T’ensenyaré les fonts i et duré fruites,

pescaré peixos i et colliré llenya.

Maleït el tirà a qui he fet servei!

Ni un tió més, li duc! Només a tu

penso servir-te, home miraculós.

TRÍNCULO Quin monstre tan ridícul, que d’un borratxo en fa un miracle!

CALIBAN

Deixa’m que et porti on creixen les pomeres

i et desenterri amb els unglots les tòfones;

que et mostri el niu del gaig, i que t’ensenyi

a atrapar l’àgil mico. Jo et duré

als bons avellaners, i al rierol

ple de petxines. Què, vols venir amb mi?

ESTÈFANO Au, guia’ns i calla. Trínculo: si el rei i el seu seguici han mort, nosaltres som hereus de tot això. Té, porta’m l’ampolla. Amic Trínculo, aviat la tornarem a emplenar.

Caliban, borratxo, canta.

CALIBAN

Adéu, amo! Adéu, adéu!

TRÍNCULO Un monstre bramador! Un monstre borratxo!

CALIBAN

S’ha acabat parar filats,

partir llenya per fer foc,

parar taula, menjar poc,

i rentar, després, els plats.

Ban, ban, Cacaliban

ja té un amo més galant.

Busca’t tu un criat semblant.

Llibertat, visca! Visca, llibertat! Llibertat, visca la llibertat!

ESTÈFANO Endavant, monstre valent! Guia’ns.





ACTE TERCER





ESCENA PRIMERA


Davant la cova de Pròspero.

Entra Ferran, carregat amb un tió.

FERRAN

Hi ha exercicis penosos, però el goig

que en treus s’ho val. I formes de baixesa

que amb noblesa es suporten. Tot sovint,

mitjans pobres ens menen a fins rics.

Aquesta feina em fóra tan feixuga

com repugnant si aquella a qui serveixo

no avivés el que és mort i convertís

els afanys en plaers. Oh, és deu vegades

més amable que esquerp i rigorós

és el seu pare. Em toca traginar

milers d’aquests tions i amuntegar-los

sota càstig sever. La meva dolça

mestressa plora quan em veu fer feina

i diu que afany tan baix no ha tingut mai

semblant obrer. Em distrec; però és que aquests

pensaments m’endolceixen els fatics.

Com menys treballo, més atrafegat.

Entra Miranda. A una certa distància, entra Pròspero, inadvertit.

MIRANDA

Si us plau, no treballeu tan durament.

Tant de bo un llamp hagués cremat els troncs

aquests que heu d’apilar! Deixeu-ho estar

i reposeu. Quan aquest tió cremi

plorarà per haver-vos fatigat.

Ara el pare estudia. Descanseu,

si us plau, que no vindrà ben bé en tres hores.

FERRAN

Ah, missenyora, abans es pondrà el sol

que jo no aconsegueixi d’enllestir

la feina que haig de fer.

MIRANDA Si us asseieu,

us els duc jo, els tions. Doneu-me aquest:

ja l’apilaré jo.

FERRAN No, criatura

preciosa. M’estimo més partir-me

els tendons i l’esquena que no veure-us

sofrir tal deshonor mentre jo sec.

MIRANDA

Doncs a mi m’escauria igual que a vós,

i, a més, puc fer-ho amb més desimboltura,

perquè el meu ànim ho emprendria amb gust

mentre que el vostre ho fa de molt mal grat.

PRÒSPERO (A part.)

Ja estàs ben infectada. Prou que es veu

amb aquesta visita.

MIRANDA Esteu exhaust.

FERRAN

No, missenyora, quan us tinc a prop

la nit se’m converteix en fresc matí.

Digueu-me, per mercè, com us dieu,

per tenir-vos en compte en les pregàries.

MIRANDA

Miranda. Oh, pare, acabo de trencar

el jurament!

FERRAN Admirada Miranda!

Cimal d’admiració, digna de tot

el més preuat al món. Més d’una dama

he mirat de bon ull, i més d’un cop

la dolça música del seu parlar

m’ha captivat la diligent orella.

Per diverses virtuts ja m’han ullprès

diverses dones; cap, però, amb una ànima

tan acomplerta que ni un sol defecte

no s’hi enfrontés a la més noble gràcia

sense guanyar-la. Però vós, oh vós,

sou tan perfecta que sembleu creada

amb el millor de cada criatura.

MIRANDA

Jo no en conec cap altra del meu sexe,

ni recordo més cara femenina

que la meva al mirall. Ni he vist tampoc

cap home de debò, sinó el meu pare

i vós, amic. Com són la gent de fora

no ho puc saber. Però, per la modèstia

que és la joia més fina del meu dot,

no vull altre company al món que vós.

Ni em puc afigurar cap altra imatge

que em plagués com la vostra. Però parlo

amb massa entusiasme, i em descuido

dels preceptes del pare.

FERRAN Per la sang,

Miranda, jo sóc príncep; i fins, penso,

rei, mal que em pesi. I no suportaria

aquesta esclavitud de llenyataire

com no toleraria que una mosca

saballonera m’infectés la boca.

Escolteu la meva ànima. A l’instant

de veure-us, el meu cor ha emprès el vol

per servir-vos com un fidel esclau.

Per vós sóc llenyataire.

MIRANDA M’estimeu?

FERRAN

Recordeu, cel i terra, el que sentiu,

i el que professo coroneu amb èxit

si dic la veritat! I si mentís,

destruïu tot el bé que m’esperava.

Més enllà de tot límit, us estimo,

us venero, us honoro.

MIRANDA Sóc ximpleta,

de plorar pel que em fa tanta alegria!

PRÒSPERO (A part.)

Bell encontre de dos afectes únics.

Que el cel aboqui una pluja de gràcies

sobre el naixent amor.

FERRAN Per què ploreu?

MIRANDA

Per la indignitat meva, que no gosa

cedir el que vull donar, i encara menys

prendre el que em moro per tenir. Però

quins romanços, com més vols amagar-ho

més creix en embalum. Prou timideses!

I inspira’m, innocència simple i santa.

Si em voleu prendre per muller, sóc vostra.

Si no, sempre seré la vostra verge.

Podeu negar-me ser la vostra dona,

però seré la vostra servidora,

tant sí com no.

FERRAN Sigueu la meva dama,

i jo l’humil servent.

MIRANDA Marit meu, doncs?

FERRAN

Sí, i amb un cor més delerós encara

que el del captiu que vol la llibertat.

Accepteu-me la mà.

MIRANDA Preneu la meva,

amb tot el cor a dins. Però ara, adéu

per mitja horeta.

FERRAN Mil adéus, deu mil!

Surten Ferran i Miranda en direccions oposades.

PRÒSPERO

No puc ser tan feliç com ho són ells,

que tot els ve de nou, però de joia

no puc voler-ne més. Torno al meu llibre,

que abans de l’hora de sopar haig de treure’n

encara moltes coses.





ESCENA SEGONA


En una altra banda de l’illa.

Entren Caliban, Estèfano i Trínculo.

ESTÈFANO No en parlem més! Quan el barril sigui buit, ja beurem aigua; ni una gota abans. De manera que, ànsia i a l’abordatge! Monstre servent, beu a la meva salut.

TRÍNCULO Monstre servent? Quina bogeria, aquesta illa! Diu que només hi ha cinc habitants. Nosaltres ja en som tres. Si els dos que queden tenen el nostre senderi, l’estat trontolla.

ESTÈFANO Beu, monstre servent, quan t’ho mani. Quasi tens els ulls encastats al cap.

TRÍNCULO On els hauria de tenir encastats, doncs? Bon monstre seria si els tingués encastats a la cua!

ESTÈFANO El meu monstre servent ha ofegat la llengua en xarel·lo. Pel que a mi fa, ni el mar sencer pot ofegar-me. Abans de guanyar la costa, he hagut de nedar trenta-cinc llegües amunt i avall. Per la llum que ens il·lumina, tu seràs el meu lloctinent, monstre, o el meu portaestendard.

TRÍNCULO Lloctinent, val més. Perquè el que és portar, no es pot portar ni a ell mateix.

ESTÈFANO No ens farem enrere, monsieur Monstre.

TRÍNCULO Ni tampoc endavant. Us ajaureu a terra, com gossos, i no direu ni pruna.

ESTÈFANO Monstre llunàtic, parla un cop en ta vida, si ets un monstre com Déu mana.

CALIBAN

Com està ta excel·lència? Et lleparé

la sabata; a aquest no, que és un covard.

TRÍNCULO Menteixes per la gola, monstre ignorantíssim! Estic en condicions d’anar a trompades amb un agutzil. Digues, peixarrot podrit, has vist mai un home covard que engolís tant de xarel·lo com ha trincat avui en Trínculo? Diràs una mentida monstruosa, tu que només ets mig peixot i mig monstre?

CALIBAN Guaita com es riu de mi! Ho penses consentir, altesa?

TRÍNCULO «Altesa», ha dit? ¿Com pot ser un monstre tan imbècil?

CALIBAN Ho sents? Ja hi torna! Mata’l a queixalades, t’ho prego.

ESTÈFANO Trínculo, mossega’t la llengua. Si te’m subleves… et penjo al primer arbre! Aquest pobre monstre és el meu súbdit i no penso consentir que ningú l’insulti.

CALIBAN Gràcies, noble senyor. Et dignaràs ara escoltar de nou la meva petició?

ESTÈFANO Apa, vinga. Agenolla’t i repeteix-la. Jo m’estaré a peu dret i en Trínculo també.

Entra Ariel, invisible.

CALIBAN Com et deia, estic sotmès a un tirà, a un bruixot, que m’ha robat l’illa amb les seves martingales.

ARIEL Menteixes.

CALIBAN (A Trínculo.)

Tu ets qui menteix, pesta de mico, tu!

Tant de bo el meu gran amo et destruís!

Jo no menteixo mai.

ESTÈFANO Trínculo, si tornes a trencar-li les oracions, amb aquests punys t’arreglaré la dentadura.

TRÍNCULO Però si jo no he dit ni piu!

ESTÈFANO Muts, doncs, i a la gàbia! Tu, continua!

CALIBAN

Amb bruixeria es va emparar de l’illa.

Me la va robar a mi. Si ta grandesa

me’n volgués revenjar… Tu gosaries,

que aquesta cosa (per Trínculo) no ho faria mai.

ESTÈFANO Ja hi pots pujar de peus.

CALIBAN Tu seràs el senyor i jo el teu servent.

ESTÈFANO I com ho haurem de fer? ¿M’hi pots portar tu, allà on és aquest lladre?

CALIBAN

Sí, sí, senyor. Te’l donaré adormit…

podràs clavar-li un clau al mig del cap.

ARIEL Menteixes, no pots fer tal cosa.

CALIBAN

Arlequí esparracat! Mico filós!

Suplico a ta grandesa que l’estovi

i li prengui el xarel·lo. Quan no en tingui,

haurà de beure aigua de mar, que jo

no penso dir-li on ragen les fonts fresques.

ESTÈFANO Trínculo, no em busquis les pessigolles. Si tornes a interrompre el monstre amb una sola paraula, engego la clemència a rodar i et deixo com un bacallà sec.

TRÍNCULO Apa! Què he fet, jo? No res, no he fet. M’apartaré una mica.

ESTÈFANO Tu no has dit que mentia?

ARIEL Menteixes.

ESTÈFANO Que jo menteixo? Entoma aquesta! (Li pega.) I si t’ha agradat, torna’m a dir mentider.

TRÍNCULO Jo no t’he dit mentider. ¿Has perdut l’orella, a més del seny? Dimoni d’ampolla! Vet aquí el que fan el xarel·lo i la beguda. Que la ronya infecti el teu monstre, i el diable se’t mengi els dits!

CALIBAN Ha, ha, ha!

ESTÈFANO Au, endavant amb la teva història. I tu, retira’t una mica més enllà, fes-me el favor.

CALIBAN

Estova’l de valent! D’aquí a una estona

ja ho faré jo.

ESTÈFANO

Fes-te enllà. Au, continua.

CALIBAN

Bé, ja t’he dit que té el costum de fer

la migdiada. Si li prens els llibres,

llavors li pots trencar la cervellera

d’un bon cop de garrot al mig del cap

o clavar-li una estaca pel melic,

o llescar-li el ganyot amb el punyal.

Però, primer, pensa a agafar-li els llibres,

perquè sense ells no és més que un pobre ximple,

com jo, i no pot manar als seus esperits.

Ells l’odien amb tant de fel com jo.

Crema només els llibres, perquè té

utensilis (com ell en diu) molt bons

per muntar-se la casa, quan en tingui.

I, sobretot, t’has de fixar molt bé

en la bellesa de la seva filla.

Diu que no té parell. Jo no he vist mai

altra dona que Sícorax i aquesta;

però el que és ella sobrepassa Sícorax

com l’or el plom.

ESTÈFANO Tan maca és la xicota?

CALIBAN

Sí, senyor, i és ben digna del teu llit

i de donar-te bona descendència.

ESTÈFANO Monstre, mataré aquest home. La seva filla i jo serem rei i reina —Déu guardi nostres majestats!— i Trínculo i tu mateix sereu virreis. T’agrada el pla, Trínculo?

TRÍNCULO Excel·lent.

ESTÈFANO Dóna’m la mà. Em sap greu haver-te pegat. Però, mentre visquis, mossega’t la llengua.

CALIBAN

D’aquí a mitja hora ja deurà dormir.

El mataràs llavors?

ESTÈFANO Pel meu honor.

ARIEL Això haig de dir-ho a l’amo.

CALIBAN

Quina alegria em dónes! Quina joia!

Això cal celebrar-ho! ¿Em cantaràs

la cançó que entonaves fa un moment?

ESTÈFANO Faré justícia a la teva petició, monstre, justa o injusta. Som-hi, Trínculo, cantem. (Canta.)

Tu burla-te’n i riu-te’n,

després riu-te’n i burla-te’n!

El pensament és lliure.

CALIBAN No és pas aquesta la tonada.

Ariel toca la melodia amb flabiol i tamborí.

ESTÈFANO I això què és?

TRÍNCULO És la tonada de la nostra cançó tocada pel retrat d’en No-ningú.

ESTÈFANO Si ets un home, dóna la cara. Si ets un dimoni, dóna el que et roti.

TRÍNCULO Ah, perdoneu els meus pecats!

ESTÈFANO El que mor paga tots els deutes. Et desafio. Déu ens empari!

CALIBAN Tens por?

ESTÈFANO No, monstre, i ara!

CALIBAN

No tinguis por. Aquesta illa sempre és plena

de sorollets, de sons, de cançonetes

que porten alegria i no fan mal.

Hi ha cops que uns instruments fan ressonar-me

les orelles; hi ha cops que sento veus

que, si m’he despertat d’un son profund,

em tornen a adormir. I després, en somni,

veig obrir-se’m els núvols i mostrar-me

les riqueses que guarden per mi sol,

i, un cop despert, ja ansio tornar al somni.

ESTÈFANO Sembla, doncs, que serà un bon reialme, on tindré música per cap preu.

CALIBAN Quan Pròspero sigui destruït.

ESTÈFANO Això serà de seguida. Recordo bé la història.

TRÍNCULO La música s’allunya. Seguim-la i després ja farem la feina.

ESTÈFANO Guia’ns, monstre. Nosaltres et seguirem. Tant de bo pogués veure aquest flabiolaire! Renoi, com toca!

TRÍNCULO Véns? Jo et segueixo, Estèfano.

Surten.





ESCENA TERCERA


En una altra banda de l’illa.

Entren Alonso, Sebastià, Antonio, Gonzalo, Adrià, Francisco i altres.

GONZALO

Verge santa, ja no puc més, senyor.

Em fa mal tot. I això és un laberint

de rectes i meandres! Amb la vènia,

em cal repòs.

ALONSO

Bon vell, no puc retreure-t’ho.

També a mi la fatiga m’aclapara

i m’embruteix el seny. Seu i reposa.

Aquí abandono ja tota esperança:

no vull els seus enganys. És ofegat

aquell que anem buscant, i el mar es riu

del nostre afany inútil. Doncs, deixem-ho.

ANTONIO (A part a Sebastià.)

M’alegra veure’l tan desesperat.

No deureu desistir, per un fracàs,

del projecte.

SEBASTIÀ (A part a Antonio.) La pròxima ocasió

no serà vana.

ANTONIO Doncs aquesta nit.

Cansats com estaran de tants esforços,

no deuran vigilar amb tota la cura

d’un vigor fresc.

SEBASTIÀ (A part a Antonio.) Aquesta nit. I prou.

Música estranya i solemne.

I Pròspero enlairat, invisible.

Entren diverses formes estranyes

amb una taula ben parada i hi dansen

tot al voltant amb salutacions i reverències. Després d’invitar el rei i els altres a menjar, desapareixen.

ALONSO

Què és aquesta harmonia? Escolteu bé!

GONZALO

Quina música tan meravellosa!

ALONSO

Àngels del cel, no ens oblideu! Qui eren?

SEBASTIÀ

Són titelles vivents. Ara creuré

que hi ha unicorns al món, i que a l’Aràbia

hi ha un arbre on, al cimal, hi regna el Fènix

dalt del seu tron.

ANTONIO Doncs jo les dues coses,

i tot allò que necessiti crèdit

ho juraré per cert. Els viatgers

no menteixen, encara que els babaus

després no els creguin.

GONZALO Si ara jo contés

a Nàpols tot això, em creuria algú?

Si els expliqués que he vist aquests illencs

—perquè, sens dubte, són la gent de l’illa—,

i que, bo i monstruosos, manifesten

unes maneres molt més agradables

que molts… o tots els de la nostra raça.

PRÒSPERO (A part.)

Bé dius, cavaller honrat. Perquè d’aquests

que t’acompanyen n’hi ha que són pitjors

que dimonis.

ALONSO No em trec del pensament

les figures, els gestos i les músiques,

que expressen, tot i no parlar cap llengua,

un excel·lent discurs sense paraules.

PRÒSPERO (A part.)

Estalvia els elogis pel final.

FRANCISCO

S’han esvaït d’una manera estranya.

SEBASTIÀ

No importa, si han deixat tantes viandes

per omplir estómacs buits com ara els nostres.

Voleu tastar-ne cap?

ALONSO No, no pas jo.

GONZALO

No tingueu por, senyor. Quan érem nois,

¿qui hauria cregut mai en muntanyesos

amb papades penjant-los com als bous?

¿O que existissin homes amb el cap

clavat al mig del pit? I en canvi, ara,

el primer explorador, cinc contra un,

en dóna testimoni.

ALONSO Ho tastaré,

mal que sigui el meu últim mos. No importa:

massa veig que el millor ja ho he viscut.

Veniu, germà, bon duc, i feu com nós.

Trons i llamps. Entra Ariel, sota forma d’harpia, aleteja sobre la taula i, per un enginyós artifici, el banquet desapareix.

ARIEL

Sou tres homes culpables que el destí

—que maneja aquest món de sota el cel

i tot el que conté— ha fet vomitar

al mar insadollable en aquesta illa

sense homes, car vosaltres entre els homes

no hi podeu viure. Jo us he tornat folls,

que és l’estat en què l’home es suïcida

penjant-se o capbussant-se al mar salobre.

Alonso, Sebastià i els altres desembeinen les espases.

Desventurats! Els meus companys i jo

som ministres del Fat. Els elements

amb què les vostres armes són trempades

feririen el vent udolador

o tallarien amb embats ridículs

les onades que es clouen, incansables,

abans que a mi em toquessin una ploma.

Els meus companys ministres també són

invulnerables. Si voleu ferir,

ara la vostra espasa pesa massa

perquè pugueu tan sols gosar aixecar-la.

Però us recordo —és la missió que em porta—

que tots tres destronàveu el bon Pròspero,

i exposàveu al mar, que ho ha venjat,

a ell i la petita. Per tal crim,

els poders, que si ajornen mai no obliden,

han inflamat les aigües i les costes,

i fins i tot les criatures vives,

contra el vostre assossec. A tu, Alonso,

t’han pres el fill, i per la meva boca

et diuen que una lenta perdició

—molt pitjor, de bon tros, que una mort ràpida—

t’espera, pas a pas, en el camí.

Per evitar que, en aquesta illa inhòspita,

caigui la seva ira sobre vostre,

no hi ha altra cosa que el penediment,

i al darrere una clara vida nova.

Desapareix entre remor de trons. Després, amb una música agradable, entren de nou les formes, dansant amb ganyotes i contorsions, i s’enduen la taula.

PRÒSPERO

Que bé que has fet d’harpia, Ariel meu,

i amb quina gràcia tan devoradora!

No has oblidat ni un mot del teu paper,

segons el meu dictat. Així mateix,

els meus servents menors també han complert

amb tota cura el que els corresponia.

La màgia fa el seu fet. Així, doncs, ara,

aquests meus enemics van en deliri,

esmaperduts. Els tinc a dins el puny.

Els deixaré patir, mentre visito

el bon Ferran, que donen ja per mort,

i l’estimada d’ell i meva.

Surt.

GONZALO

En nom del més sagrat, senyor, ¿què és

aquest mirar glaçat?

ALONSO Ah, és monstruós!

Creia que el mar parlava, i que m’ho deia,

i que els vents m’ho cantaven, i que el tro,

l’orgue espantós i greu, pronunciava

el nom de Pròspero, posant el baix

harmònic al pecat. El meu fill, doncs,

reposa en la fluència, i jo l’hauré

d’anar a buscar on la sonda no hi arriba

per jeure amb ell al fang.

SEBASTIÀ Si almenys vinguessin

d’un en un, em batria contra tots

aquests diables.

ANTONIO Compta amb el meu braç.

Surten Antonio i Sebastià.

GONZALO

Estan desesperats. La seva culpa,

com un verí d’efecte retardat,

comença a remordir-los l’esperit.

Vosaltres, els de membres més lleugers,

seguiu-los, us ho prego, i eviteu

que facin cap follia que aquest èxtasi

els pogués suggerir.

ADRIÀ Si us plau, seguiu-me.

Surten.





ACTE QUART





ESCENA PRIMERA


Davant la cova de Pròspero.

Entren Pròspero, Ferran i Miranda.

PRÒSPERO

Si he estat massa sever amb el teu càstig,

el trofeu amplament te’n rescabala,

que és un terç de la vida el que ara et dono,

allò per què jo visc. I que de nou

confio al teu bon seny. Les vexacions

eren proves només del teu amor,

que has passat bravament. Davant el cel

ratifico el ric do. Noble Ferran,

no somriguis de veure’m alabar-la,

que prou descobriràs que tot elogi

es queda curt davant de la persona.

FERRAN

Us crec, mal que ho negués el millor oracle.

PRÒSPERO

Pren, doncs, la noia com el meu present

i com el teu ben conquerit guardó,

però si trenques el nus virginal

abans que les sagrades cerimònies

se celebrin segons el ritu sant,

creu que el cel negarà la seva pluja

fecunda a aquest contracte; i l’odi estèril,

l’aspre menyspreu i la discòrdia amarga

us sembraran el llit del matrimoni

d’herbotes i esbarzers tan repugnants

que us el faran odiós. Doncs, para compte,

i guia’t per les torxes d’Himeneu.

FERRAN

Igual que espero dies d’assossec

i bella descendència i llarga vida

amb el mateix amor, la més obscura

caverna, l’ocasió més oportuna,

la insinuació del més astut diable…

del meu honor no en faran mai lascívia

que embruti el goig del dia que creuré

que estan malalts tots els cavalls de Febus

o que la Nit ha estat encadenada.

PRÒSPERO

Ben dit. Doncs, seu i parla-hi, que ja és teva.

Vine, Ariel! El meu destre servent!

Entra Ariel.

ARIEL

Què vol el meu gran amo? Ja em té aquí.

PRÒSPERO

Tu i els companys heu fet l’últim servei

d’allò més bé. Doncs ara us necessito

per un de molt semblant. Vine amb la colla

que et vaig donar, i ja pots menar-los pressa,

que voldria oferir a aquesta parella

una il·lusió de màgia. Els l’he promesa,

i esperen que compleixi.

ARIEL De seguida?

PRÒSPERO

En un instant.

ARIEL

No haureu cridat «veniu» o «aneu»,

ni se us haurà sentit la veu,

que ja, sortint de tot arreu,

vindran saltant amb un sol peu.

M’estimes, amo? M’estimeu?

PRÒSPERO

I molt, Ariel meu. No us acostéssiu

fins que sentiu que us crido.

ARIEL Molt bé, entesos.

Surt.

PRÒSPERO

Tu, ves de ser lleial! No afluixis regnes

encara, que els més sants dels juraments

són esca per les flames de la sang.

Frena l’ardor, o ja podràs dir adéu

al jurament.

FERRAN Senyor, no passeu ànsia:

la blanca i verge neu damunt el pit

m’apaga el foc de les entranyes.

PRÒSPERO Bé.

Ariel, pots portar els teus esperits!

Val més que en sobrin que no pas que en faltin.

Ja podeu aparèixer. No trigueu.

Calli tothom. Els ulls oberts. Silenci.

Música delicada. Entra Iris.

IRIS

Deixa els teus rics conreus, Ceres clement,

civada i ordi, sègol i forment;

deixa els turons on tresquen els ramats,

comelles tendres i esbarjosos prats;

deixa els marges de lliris i corniols

que l’abril ufanós obre quan vols

guarnir les nimfes; deixa els ginestars

on l’amant decebut cerca solaç;

deixa les teves vinyes emparrades

i les costes estèrils i espadades

per on camines: la reina del cel,

de qui sóc missatgera i arc fidel,

t’ho mana perquè vinguis a gaudir

d’aquest esponerós indret diví.

Ja han aixecat el vol els seus paons.

Juno davalla.

Vine, Ceres, festeja-la amb cançons.

Entra Ceres.

CERES

Herald de set colors que dia i nit

serveixes la deessa amb tant delit;

que amb ales de safrà m’omples les flors

de gotetes de mel com grans d’arròs,

i em corones amb llums del teu arc blau

els boscos i les prades en suau

i benvingut cinyell, digues: ¿per què

em vol la reina en aquest lloc amè?

IRIS

Per celebrar un enllaç d’amor sincer

i per llegar un obsequi falaguer

a la parella.

CERES Digue’m, arc flotant,

si Venus o el seu fill també hi seran.

D’ençà que van lliurar amb vil intenció

la meva filla al tenebrós Plutó,

no els vull ni veure ni tan sols sentir.

IRIS

No temis pas trobar-te’ls per aquí:

la dea jo l’he vista aquest matí

fugint a Pafos, núvols a través,

amb el seu fill i els seus alats cotxers.

Pretenien temptar aquests dos amants,

que han jurat no tenir-se al llit abans

que els uneixi Himeneu: però han fallat.

L’amigueta de Mart ha abandonat

i el pillet ha fet miques les sagetes

i ara ja només juga amb orenetes

i és tot bon noi.

CERES La reina celestial

ja arriba: li conec el pas reial.

JUNO

Com està ma germana? Vine amb mi,

tu que aquests dos amants pots beneir

amb dons de tota mena.

Canten.

JUNO

Honor, béns, goig matrimonial,

descendència sense cap mal,

tota joia per sempre més.

Juno us canta els seus dons primers.

CERES

Esplets llampants i generosos,

graners i caves ufanosos,

vinyes de bells raïms tibants,

arbres de fruits exuberants;

us revindrà la primavera

quan la collita sigui a l’era.

La penúria us esquivarà,

Ceres no us beneeix en va.

FERRAN

Oh, visió sumptuosa! Oh, encisadora

harmonia! ¿Haig de creure, doncs, que són

esperits?

PRÒSPERO Esperits que, amb la meva art,

crido dels seus confins a interpretar

les meves fantasies.

FERRAN Qui pogués

viure aquí sempre. Amb un pare tan savi,

seria el paradís.

Juno i Ceres xiuxiuegen i envien Iris a fer un encàrrec.

PRÒSPERO Ara, silenci.

Juno i Ceres mormolen, serioses.

Hi ha alguna cosa més per fer. Callem,

o si no, el nostre encís es desfarà.

IRIS

Vosaltres, Nàiades dels alts torrents,

amb corones de jonc i ulls innocents,

deixeu els vostres gorgs, el vostre niu;

Juno us demana ara mateix. Veniu,

nimfes núbils, veniu a celebrar

un bell acord d’amor sense trigar.

Entren unes nimfes.

Vosaltres, segadors colrats al camp,

deixeu el solc, veniu sobre l’agram

a festejar, el barret fins a l’orella:

escolliu una nimfa per parella

i a ballar el contrapàs.

Entren uns segadors, vestits apropiadament. Es posen a dansar amb les nimfes. Abans que acabin, Pròspero s’aixeca de sobte i parla. Després se sent una remor, profunda, confusa, i els esperits desapareixen.

PRÒSPERO (A part.)

Quasi oblidava la conspiració

del bèstia Caliban i els seus confrares

contra la meva vida. És el moment

del seu complot. Molt bé! Marxeu, doncs! Prou!

FERRAN

Que estrany! Ton pare té alguna passió

que el burxa de valent.

MIRANDA Mai fins avui

l’havia vist tan aspre i destrempat.

PRÒSPERO

Fill meu, fas una cara trasmudada,

com si estiguessis encongit. Alegra’t!

El joc ja s’ha acabat. Aquests actors,

com t’havia avisat, són esperits,

i ara s’han fos en l’aire, en l’aire prim.

Com aquesta visió sense cap base,

les torres coronades de boirines,

els palaus sumptuosos, els grans temples

solemnes, fins el globus de la terra,

i tots aquells que arribin a heretar-lo,

s’esvairan sense deixar ni rastre,

com aquest espectacle s’ha dissolt.

Som fets del material que ho són els somnis

i un son cenyeix la nostra curta vida.

Estic frisós. Excusa’m la flaquesa,

amic: aquest vell seny està inquiet.

Però estic bé, no heu de patir per mi.

Aneu a reposar a la meva cel·la.

Vejam si caminant puc apagar

aquest neguit.

FERRAN i MIRANDA Volem la vostra pau.

Surten Ferran i Miranda.

PRÒSPERO

Vine amb un pensament, Ariel. Gràcies!

Entra Ariel.

ARIEL

Sóc els teus pensaments. Què vols de mi?

PRÒSPERO

Bell esperit, ens hem de preparar

per rebre Caliban.

ARIEL Sí, amo meu.

Quan encarnava Ceres he pensat

de parlar-te’n, però m’ha fet angúnia

d’inflamar-te de ràbia.

PRÒSPERO Repeteix-m’ho:

on dius que els has deixat, aquells canalles?

ARIEL

Ja he dit que encesos al roig viu de beure.

Tan coratjosos que ferien l’aire

perquè els bufava al rostre, i contra terra

perquè els besava els peus. Però tramant

el seu projecte. Jo he sonat llavors

el tamborí, i com poltres indomables

han parat les orelles i han obert

els ulls i el nas, com ensumant la música.

Els he encantat l’oïda de tal forma

que han seguit el meu so com vedellets

entre agudes gatoses, cardots aspres,

espinavesses i arços esmolats,

que se’ls clavaven als turmells ridículs.

Per fi els he dut a l’aiguamort podrit

que hi ha enllà de la teva cel·la, on dansen

amb el fang fins al coll, que ja els put més

que els peus i tot.

PRÒSPERO Ben fet, ocellet meu.

Conserva’t invisible un punt, encara.

I porta’m de la cel·la aquells reclams

per caçar els lladregots.

ARIEL Hi vaig! Hi vaig!

Surt.

PRÒSPERO

És un diable. La seva natura

no sabrà rebre mai ensenyament.

I tots els meus esforços compassius

per fer-lo un xic millor, s’hauran perdut

inútilment: tot, tot ha estat en va.

I si amb l’edat se li enlletgeix el cos,

el seny se li corromp. Els donaré

turment fins que rugeixin de dolor.

Entra Ariel, portant la seva càrrega lluent.

Ja ho pots penjar a les branques del til·ler.

CALIBAN

Amb compte. Que ni el talp pugui sentir

un sol pas. Que ja som vora la cel·la.

ESTÈFANO Monstre, el teu follet, que deies que era tan inofensiu, no ha fet més que burlar-se de nosaltres com un diable.

TRÍNCULO Jo, monstre, sento pudor de pixum de cavall, i en tinc el nas tot indignat.

ESTÈFANO Jo també. Sents, monstre? Si em comences a caure de garbí, prepara’t…

TRÍNCULO …perquè ets monstre mort.

CALIBAN

Conserva’m, missenyor, la confiança:

paciència, que el premi que t’espera

esborrarà el mal pas. Parleu fluixet,

que aquí hi dura el silenci de la nit.

TRÍNCULO Sí, però mira que perdre les ampolles a la bassa…

ESTÈFANO Això no és tan sols una vergonya i una deshonra, monstre, sinó una pèrdua infinita.

TRÍNCULO És pitjor això que la mullena. Vet aquí el teu inofensiu follet, tros de monstre!

ESTÈFANO Aniré a recobrar l’ampolla, encara que m’hagi d’enfangar fins a les orelles.

CALIBAN

Calma, rei meu, t’ho prego. Veus allà?

És el seu cau. No facis fressa i entra.

Comet aquest bon crim i tota l’illa

serà per sempre teva, i Caliban

et lleparà tota la vida els peus.

ESTÈFANO Dóna’m la mà. Ja em comencen a venir pensaments sanguinaris.

TRÍNCULO Oh, rei Estèfano! Oh, majestat! Oh, digne Estèfano, mira quin vestuari t’esperava aquí!

CALIBAN Deixa-ho estar, idiota! No val res.

TRÍNCULO Ep, ep, monstre! Sabem distingir la mercaderia d’un drapaire. Oh, rei Estèfano!

ESTÈFANO Treu-te aquesta capa, Trínculo. Juro per aquesta mà que el que és la capa em correspon a mi!

TRÍNCULO Teva és, ta majestat.

CALIBAN

La hidropesia ofegui aquest cretí!

Ara t’aturaràs per uns parracs?

Deixa-ho córrer. Primer l’has de matar.

Si es despertés ens ompliria el cos

de cruiximents dels peus fins a la closca,

i ens deixaria fets un pellingot.

ESTÈFANO Calla, monstre. Mestre til·ler, és aquest el meu gipó? No em farà giponès, aquest gipó?

TRÍNCULO El que et farà és un bon giperut.

ESTÈFANO Ah, gràcies per la gràcia. Aquí tens una peça de roba com a premi. L’enginy serà sempre recompensat mentre jo sigui rei d’aquest país. «Un bon giperut» et fa un bon candidat per la meva reial acadèmia. Pren aquesta peça de roba i no me’n robis cap altra, mala peça.

TRÍNCULO Vinga, monstre, envesca’t els dits i emportem’s-ho tot.

CALIBAN

Ni parlar-ne. Perdríem massa temps.

I ell ens convertiria en ànecs i oques,

o en horribles macacos de nas xato.

ESTÈFANO Monstre, afanya’t amb els dits! Ajuda’ns a portar tot això allà on tinc el barril de xarel·lo, o t’expulso del meu regne. Vinga, agafa això!

TRÍNCULO I això.

ESTÈFANO Sí, i això també.

Estrèpit de cacera. Entren diversos esperits en forma de gossos i comencen a perseguir-los, aquissats per Pròspero i Ariel.

PRÒSPERO

Ei, Turó, empaita’l!

ARIEL

Argent! Allà va, Argent!

PRÒSPERO

Fúria, Fúria! Allà, Tirà, allà! Hala, hala!

Caliban, Estèfano i Trínculo fugen.

PRÒSPERO

Digues als meus follets que els clavin rampes

de vella en tots els músculs, i els destravin

les juntes amb horribles convulsions

i els deixin, a pessics, la pell brodada

com la d’un gat mesquer.

ARIEL Sents com udolen?

PRÒSPERO

Que els burxin de valent. Ara ja tinc

tots els meus enemics estrets al puny.

S’acosten al final els meus afanys

i tu tindràs la llibertat de l’aire.

Segueix-me, fes-me encara aquest servei.

Surten.





ACTE CINQUÈ





ESCENA PRIMERA


Davant la cova de Pròspero.

Entren Pròspero, amb la indumentària màgica, i Ariel.

PRÒSPERO

El meu pla arriba a la culminació.

La meva art em secunda, els esperits

m’obeeixen, i el temps camina dret

sense tant pes. Quina hora deu ser, ara?

ARIEL

Les sis, l’hora que has dit que acabaria

la nostra feina.

PRÒSPERO Sí, així ho he promès

en desfermar el temperi. Digues, geni,

què fan el rei i els seus?

ARIEL Doncs, confinats

segons el teu desig, tots junts, com tu

els has volgut deixar. Tots presoners

entre els til·lers que abriguen el teu cau.

No es podran moure fins que tu els ho diguis.

El rei, el seu germà i el teu deliren,

i els altres se’n lamenten, afligits.

Però, en particular, el que anomenaves

el noble bon Gonzalo, que les llàgrimes

li cauen per la barba com la pluja

a l’hivern pels coberts d’encanyissat.

El sortilegi els trava amb tanta força

que tan sols veure’ls ja t’entendriries.

PRÒSPERO

Vols dir, esperit?

ARIEL Jo bé m’estovaria,

si tingués cor humà.

PRÒSPERO També jo, i tant.

Tu, que només ets aire, et sents commòs

pels seus dolors, i jo que sóc un d’ells

i que com ells m’he vist arrossegar

per la passió, no hauria de sentir-me’n?

Els seus torts m’han ferit profundament,

però contra la fúria desfermada

prenc part per la raó més noble en mi.

Més rara és la virtut que la venjança.

Ara que estan ja penedits, no vull

allargar ni una mica la rancúnia.

Ariel, allibera’ls. Trencaré

el sortilegi, i els tornaré el seny,

i seran els de sempre.

ARIEL Ara te’ls duc.

PRÒSPERO

Elfs dels cims, de les fonts, dels llacs, dels boscos,

i vosaltres que, sense deixar empremta,

aneu darrere el refluent Neptú

i el defugiu quan torna; i tots vosaltres,

menairons que a la nit, sota la lluna,

feu clapes d’herba amarga que l’ovella

no voldrà mossegar; i els que de nits

us plaeu a fer créixer moixernons

i engrescats escolteu el toc de queda;

amb l’ajut vostre —tot i ser tan febles—

jo he entenebrit el sol a ple migdia,

he convocat els vents amotinats

i entre la verda mar i el cel atzur

he encès la guerra; al tro de veu horrísona

he calat foc; i el roure del gran Júpiter

amb el seu propi llamp he fet a estelles;

he trontollat el sòlid promontori,

i l’alt cedre he arrencat de soca-rel;

al meu dictat, les tombes desvetllaven

els seus dorments, i els han deixat sortir

pel meu poder; però tal màgia innoble

aquí mateix abjuro, i quan obtingui

la música celeste —que reclamo—

per gravar el meu propòsit als sentits

d’aquells que encara inciten la meva art,

penso trencar la vara i enterrar-la

cent braces sota terra, i molt més fondo

del que hagi mai escandallat la sonda

abismaré el meu llibre.

Música solemne. Torna Ariel, seguit d’Alonso, gesticulant esbojarradament, assistit per Gonzalo; també Sebastià i Antonio, en el mateix estat, assistits per Adrià i Francisco. Tots ells entren al cercle traçat per Pròspero, on queden fetillats. Pròspero ho observa i parla.

Que aquesta música solemne, l’únic

confort d’una imaginació inestable,

et guareixi el cervell, que dins el crani

rebull inútilment. Queda’t aquí,

immòbil per la força de la màgia.

Preeminent Gonzalo, home honorable,

els meus ulls, de concert amb els teus propis,

ploren amb tu. L’encant ja es va desfent.

I, com avança l’alba nit endins,

fonent-ne les tenebres, d’igual forma

els seus creixents sentits van despullant-se

dels vapors d’ignorància que els entelen

el seny més acomplert. Oh, bon Gonzalo,

salvador meu i seguidor lleial

del teu senyor, jo vull retribuir-te

de paraula i de fet els teus favors.

Molt cruelment, Alonso, vas tractar-nos

a mi i la meva filla. Ton germà

et va instigar a aquest acte. I per això,

Sebastià, jo et turmento. I, sang dels pares,

tu, germà, que, encegat per l’ambició,

vas oblidar natura i pietat

i hauries mort el rei, amb Sebastià

—que per això el torturo—, jo et perdono,

desnaturat com ets. Però ja els creix

la consciència, i la imminent marea

molt aviat n’esbandirà les ments

fins ara plenes de fangueig i brossa.

Cap d’ells no m’ha mirat ni em pot conèixer.

Ariel meu, vés-me a la cel·la i porta’m

l’espasa i el barret. Haig de mudar-me

per recobrar l’aspecte de Milà.

Corre, esperit! D’aquí a poc seràs lliure.

Ariel canta i l’ajuda a vestir-se.

ARIEL

Libo on l’abella s’extasia;

la flor m’estatja al cap del dia,

quan el mussol ja s’anuncia.

A coll del ratpenat faig via

seguint l’estiu amb gosadia.

Viuré amb la joia més franca, més franca,

sota la flor que s’obre dalt la branca.

PRÒSPERO

Bravo, Ariel! T’enyoraré de veres.

Però tindràs la llibertat… molt bé (per la seva ajuda amb el vestit).

Ara torna al vaixell, ben invisible.

Hi trobaràs els mariners dormint,

sota coberta. Crida el capità

i el contramestre, i porta-me’ls aquí.

I no triguis, si et plau.

ARIEL

M’empasso l’aire i em tindràs amb tu

abans que torni a bategar-te el pols.

GONZALO

Tots els turments, prodigis i tropells

viuen aquí. Si cap poder celeste

ens tragués d’aquesta illa terrorífica!

PRÒSPERO

Contempla, senyor rei, l’ultratjat Pròspero,

duc de Milà. I per dar-te prou fermança

que és amb un príncep viu que estàs parlant,

jo t’abraço, i a tu i als teus us dono

la benvinguda.

ALONSO Si ets ell o no,

o un altre sortilegi que m’enganya,

no ho sé pas. El teu pols em fa l’efecte

de carn i sang; i, d’ençà que t’he vist,

s’apaivaga el neguit que em consumia

i em feia témer pel meu pobre seny.

Això reclama —si és que és de debò—

alguna explicació meravellosa.

Renuncio al ducat, i ara et demano

perdó pels meus afronts. Però, com és

que Pròsper visqui encara i sigui aquí?

PRÒSPERO

Abans, oh, noble amic, permet que abraci

la teva edat, que sobreïx d’honor

pertot arreu.

GONZALO Si això és real o no,

no vull jurar-ho.

PRÒSPERO Encara et queda el gust

de les dolçors de l’illa, que no et deixa

creure el que és cert. Benvinguts tots, amics!

A part a Sebastià i Antonio.

Ara, senyors, podria, si volgués,

burxar el furor del rei contra vosaltres,

tan sols contant-li la traïció. Però,

de moment, callo.

SEBASTIÀ (A part.) És el dimoni.

PRÒSPERO No.

Pel que fa a tu, el més pèrfid dels senyors,

perquè dir-te germà m’infectaria

els llavis, et perdono tots els greuges,

fins els més vergonyosos, i et reclamo

el meu ducat, que ara, ja ho sé, per força

m’has de restituir.

ALONSO Si, doncs, ets Pròspero,

dóna’ns detalls de com et vas salvar.

De com ens has trobat en aquesta illa

on naufragàvem fa només tres hores,

i on he perdut —ah, quin amarg record!—

el meu bon fill, Ferran.

PRÒSPERO Senyor, em sap greu.

ALONSO

Irreparable pèrdua, que no adoba

la paciència.

PRÒSPERO Més aviat penso

que no li has demanat ajut, perquè

jo, de la seva gràcia, en tinc l’auxili

per una pèrdua igual, i així puc viure

assossegat.

ALONSO Com? Tu, una pèrdua igual?

PRÒSPERO

Tan gran i tan recent. I per consol

disposo de recursos molt més febles

que els que deus tenir tu, perquè el que és jo

he perdut una filla.

ALONSO Tu, una filla?

Ah, si els hagués volgut el cel a Nàpols,

regnant en matrimoni! Ai, tant de bo

pogués ser jo, i no el príncep, qui dormís

al llot del fons. I tu, quan la vas perdre?

PRÒSPERO

A l’últim temporal. Veig que els teus homes

estan tan admirats d’aquest encontre

que s’hi trenquen el cap, i que no es creuen

els seus ulls ni l’alè del seu parlar.

Però, per més que hàgiu perdut el seny,

podeu tenir per cert que jo sóc Pròspero,

el duc que vau fer fora de Milà,

que per miracle va arribar a aquesta illa

on ara heu naufragat, per governar-la.

Però deixem-ho estar. Perquè tot fóra

una crònica llarga de molts dies

més que no una rondalla vora el foc,

i no escau a un encontre tan recent.

Benvingut, bon senyor, (per la cel·la) a la meva cort.

No hi tinc altre vassall que algun servent.

Però dóna-hi, si et plau, una mirada.

Ja que tu m’has donat el meu ducat,

jo també et vull fer un do ben valuós,

mostrar-te almenys un prodigi que et plagui

tant com a mi el ducat.

Pròspero descobreix Ferran i Miranda, jugant a escacs.

MIRANDA

Fas trampes, dolç amic.

FERRAN No, no en faria,

amor meu, ni pel món sencer que fos.

MIRANDA

Sí, ni que per vint regnes fessis trampes,

jo en diria joc net.

ALONSO Si això és un altre

miratge d’aquesta illa, el meu bon fill

perdré dos cops.

SEBASTIÀ Miraculós prodigi!

FERRAN

El mar botzina, però és compassiu.

En va l’he maleït.

Surt i s’agenolla.

ALONSO Ara el teu pare

et beneeix mil cops, de pura joia!

Alça’t i digue’m com has arribat.

MIRANDA

Oh, meravella de les meravelles!

Quin seguit de galanes criatures!

Oh, humanitat, que ets bella! Oh, bell nou món,

que estatges gent així.

PRÒSPERO Sí, és nou per tu.

ALONSO

Qui és aquesta noia amb qui jugaves?

No pot fer ni tres hores que l’has vista.

¿És la deessa que ens ha separat

i ara ens reuneix de nou?

FERRAN No. És mortal.

La immortal providència l’ha fet meva.

Quan l’he escollida no tenia pare

a qui pogués jo demanar consell.

És filla del famós duc de Milà,

de qui havia sentit parlar tants cops

i no havia vist mai. De qui he rebut

una segona vida; i segon pare

la noia me l’ha fet.

ALONSO Jo ho seré d’ella.

Però, que estrany, que hagi de perdonar-me

la meva filla!

PRÒSPERO Prou, senyor, deixem-ho.

No carreguem amb pesos d’altres temps

la memòria.

GONZALO Volia parlar abans,

però el plor no em deixava. Déus, guaiteu-nos,

i vulgueu coronar aquesta parella!

Al capdavall, ens l’heu marcat vosaltres,

aquest camí.

ALONSO Jo dic amén, Gonzalo.

GONZALO

¿Va ser Milà expulsat del vell Milà

perquè la seva sang regnés a Nàpols?

Alegrem-nos per sobre de tot goig,

i en or gravem-ho en duradors pilars.

En un únic viatge, Claribel

ha trobat un marit al llunyà Tunis,

i el seu germà Ferran troba muller

on ell ja era perdut; i troba Pròspero

el seu ducat en una pobra illa,

i nosaltres mateixos ens trobem

quan ja no érem amos de nosaltres.

ALONSO (A Ferran i Miranda.)

Deu-me les mans. Que tots els mals del món

afeixuguin el cor de qui no us vulgui

tota la joia.

GONZALO Que així sigui. Amén.

Entra Ariel, seguit del capità i el contramestre, atordits.

Guaiteu, senyor, aquí en vénen més dels nostres!

Ja he dit que si quedava ni una forca,

aquest no s’ofegava. Au, mala llengua,

que escopies la gràcia per la borda,

no et queda cap renec en terra ferma?

No tens boca en eixut? Portes notícies?

CONTRAMESTRE

La millor és que trobem lliures de mal

el rei i el seu seguici; la segona

és que el vaixell, que fa tres hores justes

donàvem per perdut, està sencer,

calafatat i amb l’aparell a punt

com en salpar.

ARIEL (A part a Pròspero.) Senyor, tot el que diu

ho he fet quan me n’he anat.

PRÒSPERO (A part a Ariel.) Que en tens de traça!

ALONSO

Aquests no són successos naturals.

Anem, només, d’estrany en més estrany.

I com heu arribat aquí? Respon.

CONTRAMESTRE

Senyor, si em pogués creure ben despert

provaria de dir-ho. Tots dormíem

retuts de son, guardats sota escotilles

—no sabem com, encara—, quan, de sobte,

un esclat de sorolls de mena estranya,

xiscles, rugits, udols, drings de cadenes,

i molts altres diversos, tots horribles,

ens ha trencat el son i ens hem vist lliures.

Amb tot l’equip a punt, hem pogut veure

la nostra nau reial flamant i nova,

i el capità fent salts de l’alegria.

En un tres i no res, com en un somni,

ens hem vist separats de tots els altres

i ens hem trobat aquí.

ARIEL (A part a Pròspero.) Ho he fet bé, mestre?

PRÒSPERO (A part a Ariel.)

I amb quina diligència! Seràs lliure.

ALONSO

Vet aquí el laberint més increïble

que hagi vist mai ningú, i en tot plegat

hi ha alguna cosa que no la controla

la natura. Només algun oracle

ens ho faria entendre.

PRÒSPERO Senyor meu,

no facis més cabòries per comprendre

el que has trobat estrany. Quan tingui temps,

molt aviat, t’ho explicaré jo sol,

i veuràs com llavors trobes probables

els accidents passats. Fins aleshores,

alegra’t sense por. (A part a Ariel.) Vine, esperit,

deixa anar Caliban i els seus companys.

Trenca l’encís. (Surt Ariel.) Com està el meu senyor?

Crec que a la teva colla encara hi falten

alguns xicots que ja ningú recorda.

Entra Ariel, menant Caliban, Estèfano i Trínculo, amb els vestits robats.

ESTÈFANO Salvi qui pugui els altres, i no es capfiqui amb ell mateix, perquè aquí tot és qüestió de sort. Coraggio, monstre flamenc, coraggio!

TRÍNCULO Si aquests que tinc sota les celles són bons guaites, això és un espectacle magnífic!

CALIBAN

Per fi conec grans esperits! Oh, Sètebos!

Que esplèndid que està, l’amo! Ja tinc por

que vulgui castigar-me.

SEBASTIÀ Ha, ha, ha!

Què són aquestes coses, bon Antonio?

Deuen estar a la venda?

ANTONIO Oi tant! Un d’ells

és un peix, i s’hi deu poder fer fira.

PRÒSPERO

Primer, senyors, veieu-ne les insígnies

i ja m’ho sabreu dir. Aquest esguerrat

és rebrot d’una bruixa tan potent

que tenia control sobre la lluna

i empenyia i xuclava les marees

sense comptar amb la força del satèl·lit.

Aquests tres m’han robat, i el mig dimoni

—perquè és dimoni bord— ordia un pla

per llevar-me la vida. D’aquests, dos

són dels vostres, com tots deureu admetre.

Pel que fa al tenebrós, jo el reconec

com a meu.

CALIBAN Em deurà matar a pessics.

ALONSO

No és el meu senescal borratxo, Estèfano?

SEBASTIÀ

Ja va a la vela. D’on ha tret el vi?

ALONSO

Sí, i també en Trínculo porta la mona.

D’on l’han tret, el licor que els il·lumina?

Digues: d’on surts, tan tou?

TRÍNCULO D’ençà que us he vist l’últim cop, visc en tal estat de maceració que em fa por que no em trauré mai més el vi dels ossos. Ja no hauré de patir mai més perquè em piquin les mosques.

SEBASTIÀ I tu, Estèfano?

ESTÈFANO Ai, no em toqueu! No sóc Estèfano! Tot jo sóc una rampa!

PRÒSPERO Volíeu ser, senyor, rei d’aquesta illa?

ESTÈFANO Hauria fet un rei ben masegat!

ALONSO

En ma vida he vist cosa més estranya (per Caliban).

PRÒSPERO

Tan desproporcionat en les maneres

com en la forma. Vés a dins, sapastre,

amb tots els teus confrares. Si voleu

el perdó, comenceu a fer neteja.

CALIBAN

Ja ho faré, i seré sempre bon minyó

i et complauré. Sis vegades ruc, sóc,

de confondre un borratxo amb tot un déu,

i adorar aquest beneit.

PRÒSPERO Vinga! Per feina!

ALONSO

I retorneu la roba on l’heu trobada.

SEBASTIÀ

On l’heu robada, vaja.

Surten Caliban, Estèfano i Trínculo.

PRÒSPERO

Invito vostra altesa i el seguici

al meu pobre refugi a reposar

aquesta nit, que en part consumiré

amb relats que sens dubte la faran

molt breu: la història de la meva vida

i d’allò que ha passat d’ençà del dia

que vaig arribar a l’illa. I de matí

us tornaré a la nau, i doncs a Nàpols,

on compto veure els nostres estimats

solemnitzar les seves reials núpcies.

Llavors jo ja em retiraré a Milà,

on un de cada tres dels pensaments

l’ocuparé en la meva tomba.

ALONSO Friso

per sentir el teu relat, que deurà ser

captivador.

PRÒSPERO Ho contaré tot. Llavors

us daré mars tranquils, vents favorables

i veles tan lleugeres que demà

ja sereu amb la flota. Ariel, dolç,

és el darrer servei que t’encomano.

Llavors, te’n pots tornar amb els elements,

lliure i feliç… Si us plau, veniu amb mi.

Surten.





EPÍLEG


En boca de Pròspero.

La meva art ha arribat al seu final

i la força que em resta és natural,

però fràgil. Vosaltres, prou és cert,

em podeu retenir en aquest desert

o retornar-me a Itàlia. Vulgui el fat

que ara que recupero el meu ducat

i perdono el traïdor, no m’embruixeu

per sempre en aquest erm sense conreu:

deslligueu-me aquests llaços inhumans

amb la indulgència de les vostres mans.

Que el vostre dolç alè m’infli la vela

o tot el meu propòsit es corgela,

que era agradar-vos. Ja no puc usar

ni l’art ni els esperits per triomfar;

la meva fi és la desesperació,

si no me’n ve a salvar alguna oració

que mogui la mateixa pietat

a perdonar-me amb generositat.

Com voleu el perdó pel vostre viure,

que la vostra indulgència em deixi lliure.





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Hamlet (1603), El rei Lear (1606), Otel·lo (1603), Macbeth (1623) o Juli Cèsar (1623), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





