En Harry ha rebut l’encàrrec de complir una missió sinistra, perillosa i aparentment impossible: localitzar i destruir la resta d’horricreus d’en Voldemort. En Harry no s’havia sentit mai tan sol ni s’havia enfrontat a un futur tan carregat d’amenaces com aquesta vegada, però ha de treure forces de flaquesa per completar la tasca que se li ha encomanat. Ha de deixar enrere el caliu, la seguretat i la companyia del Cau per seguir sense por ni vacil·lació el camí inexorable que li han marcat.

En aquesta setena i última novel·la de la sèrie de Harry Potter, J. K. Rowling revela de forma espectacular les respostes a les moltes preguntes que havien quedat pendents fins ara. El relat, amb una trama rica i captivadora, es descabdella a un ritme trepidant i confirma l’autora com una mestra de la narrativa, amb uns llibres dignes de ser llegits i rellegits una vegada i una altra.





J. K. Rowling





Harry Potter i les relíquies de la Mort


Harry Potter - 7



ePUB v3.0

Calamanga 15.01.12





Títol original: Harry Potter and the Deathly Hallows

J. K. Rowling, 2007

Traducció: Xavier Pàmies, 2008

Il·lustracions: Mary GrandPré, 2007

Edició digital: Calamanga (v1.0)

Segona edició: Raticulina (v2.0)

Tercera edició: EpubCat (v3.0)

ePUBCat base r1.3





La

dedicatòria

d’aquest llibre

es divideix

en set parts:

a en Neil,

a la Jessica,

a en David,

a la Kenzie,

a la Di,

a l’Anne

i a tu,

si has estat

enganxat

a en Harry

fins al

mateix

final.





Oh, misèria agafada a la raça!

Cop discordant i sangós

de la Calamitat!

Ió, gemegoses incomportables tristeses!

Ió, dolor sense terme!

«La casa té el remei per a estroncar aquests mals;

i no d’altres de fora,

sinó d’ella mateixa,

a costa d’un feréstec debat sagnant»:

dels déus subterranis aquest és l’himne.

Escolteu, doncs, feliços infernals,

aquesta imprecació, i en la vostra clemència,

envieu als infants auxili per a la victòria.



ÈSQUIL,

Les Coèfores (traducció de Carles Riba)

La mort no és sinó travessar el món, com els amics ho fan amb els mars; viuen en una altra quietud. Puix que per força han de romandre presents, ells que estimen i viuen en allò que és omnipresent. En aquest cristall diví es contemplen cara a cara; i el seu reflex és lliure i, ensems, pur. Aquest és el conhort dels amics: que, malgrat hom podria dir que han mort, la seva amistat i la seva companyonia encara són, en el millor dels sentits, sempre presents, car són immortals.

L’estratègia consisteix a saber què fer quan no hi ha res a fer.

WILLIAM PENN,

Més fruits de la solitud





1. L’ascens del Senyor de les Forces del Mal




Els dos homes van aparèixer del no-res, separats per uns quants metres de distància, en un camí estret il·luminat per la llum de la lluna. Van romandre quiets durant cosa d’un segon apuntant-se mútuament al pit amb la vareta. Llavors, en reconèixer-se, van amagar les varetes sota la capa i van començar a caminar ràpidament en la mateixa direcció.

—Hi ha novetats? —va preguntar el més alt.

—Les millors —va respondre en Severus Snape.

Per una banda, el camí estava limitat per esbarzers baixos que creixien salvatges i, per l’altra, per una bardissa alta i curosament esporgada. Les capes llargues dels dos homes els espetegaven contra els turmells mentre caminaven.

—Creia que faria tard —va dir en Yaxley. Les seves faccions dures quedaven a la penombra de la llum de la lluna quan l’ocultaven les branques massa llargues dels arbres—. Ha estat una mica més difícil que no em pensava. Espero, però, que se’n mostrarà satisfet. Sembles molt segur que et rebrà bé…

L’Snape va assentir, però no va donar més detalls. Van girar a la dreta, cap a una ampla via d’entrada que se separava del camí. La bardissa, alta i majestuosa, va girar juntament amb ells, duent-los més enllà de les dues portes de ferro forjat impressionants que ara barraven el pas dels dos homes. Ni un ni l’altre van deixar de caminar: en silenci tots dos van alçar el braç esquerre en el que semblava una mena de salutació, i van travessar-les com si el fosc metall fos fum.

Els teixos esmorteïen el so de les seves passes. A la seva dreta es va sentir un soroll i en Yaxley va aixecar la vareta de nou, apuntant per sobre del cap del seu acompanyant, però la font del soroll va resultar ser un únic paó blanc que presumia majestuosament al capdamunt dels arbustos.

—Sempre està al cas de tot, en Lucius. Paons… —en Yaxley va tornar a guardar-se la vareta sota la capa amb un esbufec.

Al final del camí va aparèixer una magnífica mansió d’entre la foscor. Els llums brillaven en les finestres del pis inferior, que tenien diamants per vidres. En algun lloc del jardí, més enllà dels arbustos, se sentia brollar una font. Amb la grava cruixint sota els seus peus, l’Snape i en Yaxley es van afanyar cap a la porta principal, que es va obrir cap a dintre quan s’hi van apropar, tot i que aparentment no l’havia oberta ningú.

El corredor era gran, poc il·luminat i sumptuosament decorat. Una magnífica moqueta cobria la major part del terra de pedra. Els ulls de les persones pàl·lides representades en els retrats que penjaven de la paret van seguir l’Snape i en Yaxley quan van passar-hi per davant. Els dos homes es van aturar quan van arribar a una porta pesada feta de fusta que duia a la cambra següent i van dubtar, allò que tarda el cor a bategar, abans que l’Snape girés el pom de bronze.

Al saló hi havia tot de persones callades que seien al voltant d’una vistosa taula allargada. Havien arraconat a la paret tots els mobles de l’habitació, llevat de la taula, sense cap mena de cerimònia. La llum venia del foc que crepitava sota la preciosa lleixa de marbre que sostenia un mirall daurat. L’Snape i en Yaxley van romandre un moment al llindar de la porta. Quan els ulls se’ls van acostumar a la manca de llum de la cambra, van trobar-se davant la més estranya de les escenes: el cos aparentment inconscient d’un humà penjava cap per avall per sobre la taula i es girava lentament com si el subjectés una corda invisible. L’estanya visió era reflectida al mirall i a la superfície llisa i polida de la taula. Ningú dels qui estaven asseguts sota aquesta peculiar vista no mirava la figura que penjava, llevat d’un jove ros i pàl·lid que hi seia quasi a sota mateix.

Semblava que no era capaç de deixar de mirar-la.

—Yaxley. Snape —va dir una veu clara i aguda des del cap de taula—. Arribeu molt tard.

Qui parlava ara seia davant mateix de la llar de foc, per la qual cosa va ser difícil pels nouvinguts reconèixer-ne més que la silueta. Ara bé, quan s’hi van atansar, la cara, sense cabells, semblant a la d’una serp, amb dos talls per narius i ulls vermells amb pupil·les verticals, li va brillar per sobre la foscor. Era tan pàl·lid que semblava emetre una llum perlada.

—Severus, aquí —va dir en Voldemort, assenyalant el seient immediat de la seva dreta—. Yaxley, vora en Dolohov.

Tots dos van seure on se’ls havia indicat. Molts ulls van seguir l’Snape, i va ser a ell a qui en Voldemort va parlar primer.

—I bé?

—Senyor, l’Orde del Fènix vol traslladar en Harry Potter el dissabte que ve, al capvespre.

L’interès al voltant de la taula va augmentar palpablement. Uns quants es van posar en tensió, uns altres es van remoure al seu seient, tots mirant l’Snape i en Voldemort.

—Dissabte al capvespre… —va repetir en Voldemort.

En Voldemort va fixar els ulls vermells en els negres de l’Snape amb tanta intensitat que alguns dels qui eren allà van desviar la vista, tanta por els feia poder resultar cremats per la ferocitat de la mirada. L’Snape, no obstant això, va tornar-li tranquil·lament la mirada a en Voldemort i, al cap d’una estona, la boca sense llavis del Senyor de les Forces del Mal es va corbar en una gest semblant a un somriure.

—Bé. Molt bé. I has tret aquesta informació de…

—De la font que hem discutit —va dir l’Snape.

—Senyor…

En Yaxley s’havia inclinat cap endavant per mirar en Voldemort i l’Snape. Totes les cares es van girar cap a ell.

—Senyor, jo he sentit una altra cosa. En Yaxley va esperar, però en Voldemort no va dir res i, per tant, va continuar.

—A en Dawlish, l’auror, se li va escapar que no mourien en Potter fins dia trenta, la nit abans que faci els disset anys.

L’Snape somreia.

—La meva font ja em va advertir que segurament hi hauria plans de deixar una pista falsa. Deu ser aquesta. No hi ha dubte que en Dawlish ha estat víctima de la màgia de la fal·làcia. No seria la primera vegada, ja sabem que n’és susceptible.

—Us asseguro, senyor, que en Dawlish en semblava força segur —va dir en Yaxley.

—Si ha estat ofuscat, és normal que estigués segur —va respondre l’Snape—; però t’asseguro, Yaxley, que l’oficina d’aurors no jugarà cap paper en la protecció d’en Harry Potter. L’Orde creu que ens hem infiltrat en la Conselleria.

—L’Orde té raó en alguna cosa, doncs, eh? —va dir un home cepat que seia poc més enllà d’en Yaxley. El seu riure asmàtic va ressonar per tota la taula.

En Voldemort no va riure. Va mirar enlaire el cos que girava lentament per sobre del seu cap i va semblar que es perdia en els seus pensaments.

—Senyor —va continuar en Yaxley—, en Dawlish creu que es farà servir una partida sencera d’aurors per traslladar el noi…

En Voldemort va alçar una mà llarga i blanca i en Yaxley va callar de seguida, mirant amb rancor com en Voldemort es girava cap a l’Snape.

—I on amagaran el noi, després?

—A casa d’algun dels de l’Orde —va dir l’Snape—. Segons m’han informat, s’ha atorgat al lloc en qüestió tota la protecció que li han pogut proporcionar la Conselleria i l’Orde junts. Crec que hi ha poques probabilitats d’agafar-lo quan hi sigui, senyor, a no ser, naturalment, que la Conselleria caigui abans del proper dissabte, cosa ens donaria l’oportunitat de descobrir i desfer prou encanteris per a eliminar la resta.

—I bé, Yaxley? —va cridar en Voldemort, amb la llum del foc brillant-li estranyament als ulls vermells—. Haurà caigut, la Conselleria, abans de dissabte?

De nou, van girar-se tots els caps. En Yaxley va creuar els braços.

—Senyor, pel que fa a això, tinc una bona notícia. Amb gran dificultat i amb un esforç considerable, he aconseguit posar un Malefici Imperatiu a en Pius Thicknesse.

Molts dels qui seien al voltant d’en Yaxley es van mostrar impressionats. El seu veí, en Dolohov, un home de cara llarga i torta, va fer-li un cop amistós a l’espatlla.

—És un començament —va dir en Voldemort—, però en Thicknesse només n’és un. L’Scrimgeour ha d’estar envoltat dels nostres abans d’actuar. Un intent fallit d’assassinat de la vida del conseller em perjudicaria molt.

—Sí, senyor, és veritat… Però ja ho sabeu, com a cap del Departament de Bruixijustícia, en Thicknesse no només té un contacte regular amb el conseller, sinó també amb els caps de tots els altres departaments. Crec que serà fàcil, ara que tenim un funcionari de tan alt rang sota el nostre control, sotmetre la resta; i, llavors, entre tots podran fer caure l’Scrimgeour.

—Això sempre que el nostre amic Thicknesse no sigui descobert abans que hagi convertit la resta —va dir en Voldemort—. De totes maneres, sembla improbable que la Conselleria pugui ser meva abans de dissabte. Si no podem tocar el noi quan arribi al seu destí, s’haurà de fer mentre viatgi.

—En això tenim avantatge —va dir en Yaxley, que semblava determinat a rebre una mica de reconeixement—. En tenim uns quants al departament del Transport Màgic. Si en Potter aparet o fa servir la pols migratòria, ho sabrem de seguida.

—Tampoc no caldrà —va dir l’Snape—. L’Orde vol evitar qualsevol forma de transport que estigui controlada o regulada per la Conselleria. Desconfien de tot allò que tingui alguna cosa a veure amb aquest organisme.

—Millor —va dir en Voldemort—. Així hauran de moure’s a cel obert. Serà molt més fàcil agafar-lo.

En Voldemort va mirar de nou el cos que es movia mentre continuava:

—M’ocuparé en persona del noi. Ja hi ha hagut massa errors pel que fa a en Harry Potter, alguns dels quals han estat els meus propis. Si aquest Potter viu, és més gràcies als meus errors que als seus triomfs.

Tothom va mirar en Voldemort amb aprensió, cadascun mostrant amb més o menys expressió la por de ser culpats per l’encara existència d’en Harry Potter. En Voldemort, però, semblava parlar més per a ell mateix que per a la resta, i va continuar adreçant-se al cos que penjava.

—He estat descuidat, i això, juntament amb la sort o l’atzar per la seva banda, ha estat la causa del fracàs dels millors plans que teníem. Però ja n’he après. Ara entenc algunes coses que no comprenia abans. Només jo puc matar en Harry Potter i així es farà.

Aparentment en resposta d’aquestes paraules, es va sentir un lament sobtat. Va ser un crit terrible, etern, llastimós i carregat de dolor. Molts dels qui seien a la taula van mirar el terra, sobresaltats, perquè el so semblava provenir de sota els seus peus.

—Cuapelada —va dir en Voldemort, amb el mateix to de veu tranquil i pensatiu i sense apartar la mirada del cos levitat—, creia que t’havia demanat alguna cosa semblant a fer que el presoner estigués tranquil…

—Sí, s-senyor —va dir amb un fil de veu un home petit que estava assegut a la meitat de la taula tan enfonsat en la seva cadira que a primera vista havia semblat que no hi havia ningú. Es va aixecar a corre-cuita de la cadira i es va esmunyir fora de la sala, deixant enrere tan sols una estranya resplendor platejada.

—Com deia —va continuar en Voldemort, mirant de nou les cares tenses dels seus seguidors—, ara l’entenc millor. Necessitaré, per tant, que em deixeu una vareta abans que vagi a matar en Potter.

Les cares del seu voltant van mostrar sorpresa pel fet que volgués que li deixessin una de les seves armes.

—Cap voluntari? —va dir en Voldemort—. Vejam… Lucius, no veig pas el motiu pel qual hagis de continuar tenint vareta.

En Lucius Malfoy el va mirar. Semblava tenir la pell groguenca i cerosa a la llum del foc, i els ulls els tenia tot ullerosos i enfonsats. Quan va parlar, ho va fer amb una veu ronca.

—Senyor?

—La teva vareta, Lucius. Et demano la vareta.

—Jo…

En Malfoy va mirar la seva esposa, que seia al seu costat i que ara estava mirant tot recte, impassible, tan pàl·lida com ell i amb els cabells llargs i rossos que li queien per sobre l’esquena. Per sota la taula, però, va estrènyer el canell al seu marit. Quan el va tocar, en Malfoy va posar la mà sota la túnica, en va treure la vareta i la va passar a en Voldemort, qui la va sostenir a l’alçada de la vista, examinant-la de prop amb els ulls vermells.

—De què és?

—D’om, senyor.

—I l’ànima?

—De drac, fibra de cor de drac.

—D’acord —va fer en Voldemort. Va treure la seva vareta i va comparar-ne les mides.

En Lucius Malfoy va fer un moviment involuntari: per una fracció de segon, va semblar que esperava rebre la vareta d’en Voldemort a canvi de la seva. En Voldemort no va passar per alt aquest gest, i els ulls se li van expandir maliciosament.

—Vols que et doni la meva vareta, Lucius? La meva?

Uns quants van riure per sota el nas.

—T’he donat la llibertat, Lucius. No és prou, per tu, això? Però ja m’he adonat que tu i la teva família no sembleu pas d’allò més feliços… Què és el que et desplau, Lucius, de la meva presència a casa teva?

—Res, no res, senyor!

—Aquestes mentides, Lucius…

La seva veu suau va semblar que continuava xiuxiuejant fins i tot després que la seva boca cruel hagués parat de moure’s. Un parell de bruixots amb prou feina van poder reprimir un calfred quan el xiuxiueig va augmentar de volum. Se sentia alguna cosa pesada lliscant pel terra per sota la taula.

L’enorme serp va emergir i va començar a pujar per la cadira d’en Voldemort.

Mentre pujava, semblava que no tingués fi, i es va acomodar a les espatlles d’en Voldemort. Tenia un coll de la mida d’una cuixa i els ulls, amb aquells talls verticals a mode de pupil·les, no parpellejaven. En Voldemort va acariciar la criatura amb aquells dits llargs i prims seus mentre mirava encara en Lucius Malfoy.

—Per què tots els Malfoy semblen tan poc contents d’estar amb els seus? No és el meu retorn i la meva arribada al poder allò que han proferit desitjar durant tants i tants d’anys?

—Naturalment, senyor —va dir en Lucius Malfoy. Amb la mà tremolosa es va eixugar la suor del llavi superior—. Ho desitjàvem. Ho desitgem.

A la seva esquerra, la seva esposa va assentir amb el cap d’una manera estranya, tensa, intentant no mirar en Voldemort i la serp. A la seva dreta, el seu fill Draco, que havia estat mirant el cos inert de sobre seu, va mirar ràpidament en Voldemort i va desviar la mirada de seguida, tement tenir un contacte visual amb ell.

—Senyor —va dir una dona bruna, que seia per la meitat de la taula, amb la veu contreta per l’emoció—, és un honor tenir-vos aquí, a la casa de la nostra família. No hi pot haver un plaer més gran.

Seia vora la seva germana i era diferent d’ella tant pel que feia a l’aspecte, amb els cabells foscos i les pestanyes pesades, com pel que feia a la conducta i el comportament: mentre la Narcisa seia rígida i impassible, la Bel·latrix Lestrange s’inclinava ara i adés cap a en Voldemort per por que només amb les paraules no pogués demostrar el seu anhel d’aproximar-se-li.

—El plaer més gran —va repetir en Voldemort, amb el cap lleugerament inclinat cap a un cantó per examinar la Bel·latrix—. Significa molt, això, venint de tu.

Es va posar vermella i els ulls se li van omplir de llàgrimes del delit.

—Vós, senyor meu, sabeu que només dic la veritat!

—El plaer més alt… Fins i tot comparat amb el feliç esdeveniment que ha tingut lloc, si no ho tinc mal entès, aquesta setmana entre la teva família?

La Bel·latrix se’l va quedar mirant, amb la boca oberta, clarament perduda.

—No sé a què us referiu, senyor.

—Parlo de la teva neboda, Bel·latrix. I de la vostra, Lucius i Narcisa. S’acaba de casar amb l’home llop, en Remus Llopin. Deveu estar orgullosos.

Per tota la taula es va sentir riures burlescos. Molts es van inclinar una mica per intercanviar mirades de joia i alguns van fer cops a la taula amb els punys. La serp, que semblava que li sobrava tot aquell guirigall, va obrir la boca i va xiuxiuejar enfadada, però els Cavallers de la Mort no la van sentir, de tan triomfant que els era la humiliació de la Bel·latrix Lestrange i els Malfoy. La Bel·latrix, que s’havia posat vermella de la felicitat, va agafar una desagradable tonalitat vermellosa i pustulosa.

—No és neboda meva, senyor —va cridar per sobre l’esclat d’alegria—. La Narcisa i jo mai més no hem mirat a la cara la nostra germana des que es va casar amb aquell sang de fang. Aquella mocosa no té res a veure amb nosaltres, i ni tampoc la bèstia amb què esculli casar-se.

—I què me’n dius tu, Draco? —va preguntar, i tot i que mantenia la veu tranquil·la, se sentia per sobre els crits i les burles—. Faràs de cangur als cadells?

La cota d’hilaritat va augmentar, i en Draco Malfoy es va girar per demanar ajuda tàcitament al seu pare, qui estava molt ocupat mirant-se les mans a la falda, i llavors a la seva mare, que va sacsejar el cap imperceptiblement i va tornar a fixar la mirada inexpressiva a la paret oposada.

—Ja n’hi ha prou —va dir en Voldemort, acariciant la serp enutjada—. Prou.

Les rialles van morir immediatament.

—La majoria de les nostres famílies més antigues es deixen anar una mica, actualment —va dir, mentre la Bel·latrix el mirava aguantant la respiració i implorant—, i s’han d’esporgar per a mantenir-les saludables, no? Talleu les parts que amenacen la salut de la resta!

—Sí, senyor —va xiuxiuejar la Bel·latrix, i els ulls se li van omplir de nou de llàgrimes de gratitud—, tan aviat com en tinguem l’oportunitat!

—I la tindràs —va dir en Voldemort—. Tant a la teva família com al món s’ha de tallar el càncer que els infecta fins que només romanguem els de la sang més pura.

En Voldemort va alçar la vareta d’en Lucius, va apuntar-la cap a la figura suspesa per sobre la taula i va fer un moviment suau. La figura va tornar en si amb un gemec i va començar a lluitar contra unes cordes invisibles.

—Reconeixes la nostra convidada, Severus? —li va preguntar en Voldemort.

L’Snape va aixecar la vista cap a la cara que estava boca avall. Tots els Cavallers de la Mort miraven ara la captiva, com si pensessin que per fi se’ls havia donat permís per a mostrar curiositat. Quan es va girar de cara a la xemeneia, la dona va cridar, amb una veu ronca i atemorida:

—Severus! Ajuda’m!

—Ah, sí… —va dir l’Snape, quan la presonera es va girar de nou.

—I tu, Draco? —va preguntar Lord Voldemort, acariciant el morro de la serp amb la mà que no sostenia la vareta. En Draco va fer que no amb el cap bruscament.

Ara que la dona s’havia despertat, semblava incapaç de tornar-la a mirar.

—Ah, perquè no et devia fer pas classe, a tu —va dir en Voldemort—. Per aquells qui no ho sàpiguen, estem reunits avui amb la Cary Tathiba, professora fins fa poc a l’Escola de Bruixeria Hogwarts.

Per tota la taula els Cavallers de la Mort van assentir amb petits gestos i sorolls.

Una dona encorbada d’amples espatlles que tenia les dents punxegudes va cloquejar:

—Sí… La professora Tathiba ensenyava als fills de bruixes i bruixots tot allò relatiu als muggles… i els explicava que, al cap i a la fi, no són tan diferents de nosaltres…

Un dels Cavallers de la Mort va escopir al terra. La Cary Tathiba es va girar de nou cap a l’Snape.

—Severus… sisplau… sisplau…

—Silenci —va dir en Voldemort, acompanyant la veu amb un petit moviment de la vareta d’en Lucius Malfoy. La Cary es va sumir en el silenci com si l’haguessin emmordassada—. La setmana passada, la professora Tathiba, que sembla ser que no s’acontentava de corrompre i contaminar les ments dels fills dels bruixots, va escriure una defensa apassionada dels sang de fang en el Periòdic Profètic. Els bruixots, diu, hauríem d’acceptar aquests lladres del nostre coneixement i de la nostra màgia. La disminució dels sang pura és, segons la professora Tathiba, una circumstància d’allò més desitjable. Segur que ens voldria tenir tots ben relacionats amb muggles… o, no cal dir-ho, homes llop…

Aquest cop no va riure ningú. A ningú se li escapava l’enuig i el menyspreu de la veu d’en Voldemort. Per tercera vegada, la Cary Tathiba va girar-se per mirar l’Snape. Les llàgrimes li lliscaven fins als cabells. L’Snape la va mirar, impassible, mentre continuava girant lentament.

—Obitus per subitum.

Un raig de llum verda va il·luminar tota la sala. La Cary va caure, amb un estrèpit que va ressonar pertot, sobre la taula que tenia sota seu, que va oscil·lar i va cruixir. Uns quants Cavallers de la Mort van tirar les cadires enrere amb un salt. En Draco va caure de la seva cadira.

—És l’hora del sopar, Nagini —va dir suaument en Voldemort, i la gran serp es va arrossegar reptant des de les espatlles del seu amo fins a la fusta polida de la taula.





2. In memoriam




En Harry estava sagnant. Agafant-se fort la mà dreta i maleint a sota veu, va obrir la porta de la seva habitació. Es va sentir un cruixit de porcellana trencada: acabava de trepitjar una tassa de te fred que es trobava al terra, just a l’altra banda de la porta de l’habitació.

—Què coi…?

Va mirar al seu voltant; el replà del carrer Privet número quatre estava desert.

Possiblement la tassa de te havia estat una intel·ligent idea d’en Dudley per parar una trampa a en Harry. Mantenint aixecada la mà que li sagnava, en Harry va ajuntar i agafar els fragments de la tassa amb l’altra mà, i els va llençar a la paperera, que estava plena i només es veia des de dins l’habitació. Després va arrencar a córrer cap al lavabo i va posar el dit sota l’aixeta.

Era estúpid, inútil i d’allò més empipador que encara li quedessin quatre dies per a poder utilitzar la màgia… Però va haver d’admetre que, tanmateix, no hauria sabut guarir aquest tall dentat que tenia al dit. Mai no havia après la manera de curar les ferides, i en aquell moment va posar-se a pensar-hi: sobretot tenint en compte els seus plans més immediats, això li semblava una gran mancança en la seva educació màgica.

Es va apuntar mentalment que havia de preguntar a l’Hermione com ho podia fer, i va fer servir un gran tros de paper de vàter per netejar tot el te que va poder, abans de tornar cap a la seva habitació i tancar la porta amb un cop sorollós.

En Harry s’havia passat el matí buidant el bagul de l’escola per primera vegada des que l’havia omplert feia sis anys. Al començament de cada curs escolar només s’havia preocupat de mirar aproximadament les tres quartes parts del seu contingut, i les havia canviades lleugerament o les havia renovades, deixant una capa d’objectes sobrers a la part de baix, com ara plomes velles, ulls d’escarabat assecats, o mitjons desaparellats. Uns minuts abans, en Harry havia enfonsat la mà en aquesta mescla heterogènia i havia experimentat un dolor punyent al dit anular de la mà dreta, com si li estiguessin clavant ganivetades. En retirar la mà, s’hi havia vist un munt de sang.

Ara procedia amb una mica més de precaució. Agenollat al costat del bagul altra vegada, va posar la mà a les palpentes al rebel fons de la caixa i, després de recuperar de dins seu una xapa vella que parpellejava dèbilment mostrant les paraules «Recolzeu el Cedric Diggory» i «POTTER: PUTS», un dolentoscopi copejat i espatllat i un medalló daurat amb una nota amagada i signada com a «R.A.B.», finalment va descobrir exactament allò que li havia provocat la ferida. Ho va reconèixer a l’acte. Era un fragment allargat d’uns cinc centímetres del mirall encantat que el seu difunt padrí, en Sírius, li havia regalat. En Harry el va deixar de banda i a continuació en va buscar cautelosament la resta al bagul; però no quedava res més de l’últim regal del seu padrí, llevat del vidre polvoritzat que ara queia cap a la part més profunda del bagul, brillant com la sorra.

En Harry es va aixecar i va observar la peça punxeguda amb què s’havia tallat, però no va veure-hi reflectit res més que el color verd i brillant del seu ull. Va posar el fragment del mirall sobre el Periòdic Profètic del dia, que tenia sense llegir dalt el llit, i va intentar deixar de pensar en aquells records amargs que li venien al cap com punyalades de remordiment i anhel frustrat, que la descoberta del mirall trencat li havia despertat, tot desfent-se de la resta de la brossa del bagul.

Va necessitar una altra hora per buidar-lo completament, llençar els objectes sense cap utilitat i ordenar la resta en piles, segons si els necessitaria o no a partir d’aleshores. Les túniques de l’escola i l’uniforme de quidditch, la marmita, els pergamins, les plomes i la majoria dels llibres de text els va arraconar per deixar-los enrere. Va imaginar-se què en farien els seus tiets; probablement cremar-ho quan fos negra nit, com si els seus objectes demostressin l’evidència d’un crim terrible. La seva roba de muggle, la Capa d’Invisibilitat, el joc de fer pocions, uns quants llibres, l’àlbum de fotos que en Hagrid li havia regalat, un seguit de cartes i la seva vareta els havia ficats en una vella motxilla. A la butxaca del davant hi havia posat el Mapa de Magatotis i el medalló amb la nota signada com a «R.A.B.». Va concedir aquest lloc d’honor al medalló, no pas pel seu valor —ja que era inútil en tots els sentits—, sinó per l’esforç que li havia costat aconseguir-lo.

Havia deixat una gran pila de diaris a l’escriptori, al costat de la seva òliba blanca com la neu, la Hedwig: un diari per cadascun dels dies que en Harry havia passat al carrer Privet aquell estiu.

Es va aixecar del terra, es va estirar i es va acostar cap a l’escriptori. La Hedwig no es va bellugar quan ell va començar a fullejar aquells diaris, llençant-los un per un a la pila de la brossa; devia estar adormida, o com a mínim ho feia veure, ja que estava enfadada amb en Harry perquè aquells dies la deixava estar molt poca estona fora de la gàbia.

A mesura que s’anava apropant cap al final de la pila de diaris, en Harry es va aturar per cercar un exemplar en particular que sabia que li havia arribat poc després del seu retorn al carrer Privet per a passar l’estiu; va recordar que s’hi havia fet esment que la Cary Tathiba, la professora de Muggleologia a Hogwarts, havia renunciat al seu càrrec. Finalment el va trobar. Anant fins a la pàgina deu, es va acomodar a la cadira de l’escriptori i va rellegir l’article que havia estat buscant.

RECORDANT L’ALBUS DUMBLEDORE

per Elfies Dux

Vaig conèixer l’Albus Dumbledore quan tenia onze anys, en el nostre primer dia a Hogwarts. La nostra atracció mútua va ser indubtablement deguda al fet que tant ell com jo ens sentíem igual de forasters. Jo vaig patir verola de drac poc després d’haver arribat a l’escola, i tot i que ja no era contagiosa, el meu aspecte granellut i la tonalitat verdosa de la meva cara no animaven gaire gent a apropar-se’m. Per la seva banda, l’Albus havia arribat a Hogwarts sota la càrrega d’una notorietat poc desitjada. Amb prou feines feia un any que el seu pare, en Percival, havia estat declarat culpable d’un atac salvatge i prou conegut contra tres joves muggles.

L’Albus mai no va intentar negar que el seu pare —que va morir a Azkaban— hagués comès aquell delicte; ans el contrari: quan em vaig veure amb cor de preguntar-li-ho, em va assegurar que sabia que el seu pare era culpable.

Més enllà d’això, en Dumbledore va refusar parlar sobre aquest trist afer, tot i que molts van intentar que ho fes. Alguns, en efecte, estaven disposats a lloar l’acció del seu pare i van assumir que l’Albus també odiava els muggles. No podien anar més errats: com podria certificar tot aquell qui hagués conegut l’Albus, mai no va revelar ni la més remota tendència en contra dels muggles.

Efectivament, el seu suport contundent als drets dels muggles va fer-li guanyar molts d’enemics durant els anys següents.

Tanmateix, en qüestió de mesos, la pròpia fama de l’Albus ja havia començat a eclipsar la del seu pare. A partir del final del primer curs, mai més no va ser conegut com el fill d’un home que odiava els muggles, sinó ni més ni menys que com l’estudiant més brillant que l’escola havia vist en tota la seva història. Aquells qui vam tenir el privilegi de ser amics seus ens vam beneficiar del seu exemple, a més de la seva ajuda i el seu encoratjament, amb els quals era sempre generós. Més tard em va confessar que sempre havia sabut que el seu gran plaer seria l’ensenyament.

No només va guanyar cada premi que l’escola oferia per les bones notes; al cap de poc temps, ja mantenia una correspondència regular amb els millors bruixots de l’època, incloent-hi Nicolas Flamel, el cèlebre alquimista, Dolors Plorós, la famosa historiadora, i Albert Xarramecu, el teòric de la màgia. Alguns dels seus articles van aparèixer en publicacions com ara Temes de Transfiguració, Desafiaments dels Encanteris i El Pràctic Creador de Pocions. La futura carrera d’en Dumbledore semblava meteòrica, i l’única pregunta que restava pendent era quan es convertiria en conseller d’Afers Màgics. Tot i que anys després es va dir que havia estat a punt d’assumir el càrrec, ell mai no va tenir cap mena d’ambició per entrar a la Conselleria.

Tres anys després que haguéssim començat a Hogwarts, l’Aberforth, el germà de l’Albus, va arribar a l’escola. No s’assemblaven gaire; l’Aberforth mai no va ser gaire estudiós i, al contrari que l’Albus, preferia resoldre els conflictes batent-se en duel abans que dialogant raonadament. Tot i això, és un error suggerir, com alguns van fer, que els dos germans no fossin amics. Tenien algunes discrepàncies, tan normals com les que dos nois tan diferents puguin tenir. Per fer justícia a l’Aberforth, cal admetre que viure sota l’ombra de l’Albus no podia haver estat una experiència conjunta massa agradable. Estar contínuament eclipsat era un inconvenient inherent a ser el seu amic, i no devia haver estat un gran plaer per a l’Aberforth ser el seu germà.

Quan l’Albus i jo vam deixar Hogwarts, vam voler fer junts la volta al món tradicional en aquell temps, per visitar i conèixer bruixots estrangers, abans de continuar, per separat, les nostres carreres. Tanmateix, la tragèdia es va obrir pas. La nit abans de l’inici del nostre viatge, la mare de l’Albus, la Kendra, va morir, i va deixar a l’Albus la responsabilitat de ser el cap de família. Vaig ajornar la meva marxa el temps suficient com per a mostrar la meva condolença a l’enterrament de la Kendra, i després me’n vaig anar a fer aquell viatge en solitari. Amb un germà i una germana més petits al seu càrrec, i els pocs galions que la Kendra els va deixar, no podia demanar-li a l’Albus que m’acompanyés.

Aquell va ser el període de les nostres vides on vam perdre més el contacte. Vaig escriure a l’Albus, descrivint, potser amb poc tacte, les meravelles del meu viatge, des de quan em vaig escapar pels pèls de les quimeres a Grècia fins als experiments dels alquimistes egipcis. A les seves cartes m’explicava la seva vida quotidiana, que suposava que devia ser frustradament avorrida per un bruixot brillant com ell. Immers en les meves pròpies experiències, vaig sentir amb horror, cap al final dels meus viatges, que encara una nova tragèdia havia copejat els Dumbledore: la mort de la seva germana, l’Ariadna. Tot i que l’Ariadna no tenia una bona salut des de feia un cert temps, aquell cop, que venia gairebé immediatament després de la pèrdua de la seva mare, va tenir un efecte profund en cadascun dels dos germans. Els qui érem més propers a l’Albus —i m’incloc dins d’aquest grup d’afortunats— estàvem d’acord que la mort de l’Ariadna i el sentiment personal de responsabilitat de l’Albus —tot i que, evidentment, ell no en tenia cap culpa— van deixar un rastre sobre ell per sempre més.

Vaig tornar a casa per a trobar un home jove que havia patit el sofriment propi d’una persona molt més vella. L’Albus era més reservat que abans i amb un cor més apagat. Per si no n’hi havia prou amb aquella misèria, la pèrdua de l’Ariadna no havia deixat una proximitat renovada entre l’Albus i l’Aberforth, sinó que més aviat havia produït un allunyament entre tots dos. (Amb el temps desapareixeria: anys més tard es va restablir la relació, que si bé no era propera, sí que era cordial). Emperò, rarament parlaria dels seus pares o de l’Ariadna de llavors ençà, i els seus amics vam aprendre a no esmentar-los.

Altres plomes descriuran tots els triomfs dels anys següents. Les innumerables contribucions d’en Dumbledore al coneixement i la saviesa dels bruixots, incloent la seva descoberta dels dotze usos de la sang de drac, beneficiarien les generacions posteriors, així com ho va fer el seny que va mostrar en molts dels judicis als quals va assistir com a bruixot en cap del Wizengamot. Es diu, encara, que cap duel del món màgic no es pot comparar amb el que es va produir entre en Dumbledore i en Grindelwald el 1945. Aquells qui van presenciar-lo han escrit sobre el terror i l’admiració que van sentir mentre veien la batalla entre aquests dos bruixots extraordinaris. El triomf d’en Dumbledore i les seves conseqüències per al món màgic són considerades un canvi radical en la història de la màgia, comparable al de la introducció de l’Acta de Secretisme de la Confederació Internacional de Bruixots o la caiguda de l’Innominable.

L’Albus Dumbledore mai no va ser ni orgullós ni vanitós; sempre trobava alguna cosa de valor en les persones, encara que aparentment fossin insignificants o desgraciades, i crec que la pèrdua dels seus familiars quan era jove el va nodrir d’una gran humanitat i solidaritat. Trobaré a faltar la seva amistat d’una manera que no puc explicar, però la meva pèrdua no és res comparada amb la de tot el món de la màgia. Que ell era el més estimat i apreciat de tots els directors de Hogwarts no pot ser qüestionat. Va morir tal i com va viure: treballant sempre pel bé major, fins l’últim moment, i tan disposat a ajudar un nen amb verola de drac com ho estava el dia que el vaig conèixer.



En Harry va deixar de llegir, però va seguir mirant fixament la foto que acompanyava la necrològica. En Dumbledore lluïa el seu somriure amable i familiar, però la seva mirada per sobre les ulleres de mitja lluna donava la sensació, fins i tot impresa, de fitar a través de rajos X en Harry, la tristor del qual es barrejava amb un aire d’humiliació.

Havia pensat que coneixia en Dumbledore força bé, però amb la lectura d’aquesta necrològica es va veure forçat a reconèixer que amb prou feines l’havia conegut. Ni una sola vegada s’havia imaginat la infantesa o la joventut d’en Dumbledore; era com si sempre hagués estat com en Harry l’havia conegut: venerable i amb els cabells argentats i vell. La idea d’un Dumbledore adolescent era simplement estranya, com ho seria imaginar una Hermione estúpida o un uixec culdetrò amistós.

Mai no havia pensat a preguntar coses a en Dumbledore sobre el seu passat. No hi havia cap dubte que ho hauria trobat estrany, potser fins i tot impertinent, però, al cap i a la fi, era de coneixement de tothom que en Dumbledore havia participat en aquell llegendari duel contra en Grindelwald, i en Harry no havia pensat a demanar a en Dumbledore com havia anat, ni sobre cap dels seus famosos descobriments. No, ells dos sempre havien parlat sobre en Harry, el passat d’en Harry, el futur d’en Harry, els plans d’en Harry… i ara, malgrat que el seu futur era tan perillós i incert, li semblava que havia perdut oportunitats irrecuperables quan no havia preguntat a en Dumbledore més coses sobre la seva vida; fins i tot l’única pregunta personal que havia fet mai al seu director era també l’única que en Harry sospitava que en Dumbledore no la hi havia resposta honestament:

—Vostè què hi veu, quan es mira al mirall?

—Jo? Em veig amb un parell de mitjons de llana ben gruixuts.

Després de pensar uns quants minuts, en Harry va arrencar aquella necrològica del Periòdic Profètic, la va doblegar amb cautela i la va ficar al primer volum de Màgia defensiva pràctica i les seves aplicacions contra les Forces del Mal. A continuació, va posar la resta del diari a la pila per llençar i es va girar per mirar l’habitació. Estava més ordenada. Les úniques coses que no eren al seu lloc eren el Periòdic Profètic del dia, que romania sobre el llit, i el tros de mirall trencat que es trobava sobre el diari.

En Harry va travessar l’habitació, va retirar el fragment de mirall del Periòdic Profètic i va desembolicar el diari. Tan sols s’havia mirat molt per damunt el titular principal quan, molt d’hora al matí, havia agafat el diari enrotllat que li havia lliurat el mussol, i l’havia deixat de banda, després de veure que no deia res sobre en Voldemort.

En Harry estava segur que la Conselleria estava pressionant el Periòdic perquè amagués les notícies sobre en Voldemort. No va ser fins llavors, precisament, que va veure allò que havia passat per alt.

Ocupant la meitat inferior de la portada, un petit titular estava escrit sobre una fotografia d’en Dumbledore caminant a grans passos i amb pinta de cansat:

DUMBLEDORE – PER FI LA VERITAT?

La propera setmana podrem descobrir l’espantosa història de l’imperfecte geni, considerat per molts com el millor bruixot de la seva generació. Desfent la popular imatge de serenitat i de barba blanca assenyada, Rita Skeeter revela la molesta infantesa, la joventut plena d’il·legalitats, les enemistats eternes i els culposos secrets que Dumbledore es va endur a la tomba. PER QUÈ l’home destinat a ser conseller d’Afers Màgics estava satisfet sent un simple director d’escola? QUINA era la intenció real de l’organització secreta coneguda amb el nom d’«Orde del Fènix»? COM va ser que Dumbledore va conèixer realment la seva fi? Les respostes a tot això i a moltes altres preguntes són explorades a la nova biografia explosiva La vida i mentida d’Albus Dumbledore, de Rita Skeeter, entrevistada en exclusiva per Betty Esquitxablanca a la pàgina 13.



En Harry va obrir de mala manera el diari fins que va trobar la pàgina tretze. L’article estava encapçalat per una altra foto que contenia una cara molt familiar: una dona que duia ulleres enjoiades amb uns cuidats cabells rossos i arrissats, amb les dents col·locades de manera que volien mostrar un somriure de victòria, movent els dits de la mà tot saludant-lo a ell. Fent tot el possible per ignorar aquesta imatge nauseabunda, en Harry es va posar a llegir:

Personalment, la Rita Skeeter és més càlida i suau del que els seus famosos i ferotges retrats fets amb ploma podrien suggerir. Després de rebre’m al vestíbul de la seva acollidora casa, em porta directament a la cuina per oferir-me una tassa de te, un tros de pastís i, sense que calgui dir-ho, un recipient fumejant de xafarderies fresques.

—Bé, evidentment, en Dumbledore és el somni de tot biògraf —diu la Rita—. Una vida llarga i plena. Estic segura que el meu llibre serà el primer de molts, molts d’altres.

La Rita va ser, naturalment, molt ràpida. Va acabar el seu llibre de nou-centes pàgines tot just quatre setmanes després de la misteriosa mort d’en Dumbledore al mes de juny. Li pregunto com va dur a terme aquesta proesa tan ràpidament:

—Bé, quan una persona ha estat periodista durant tant de temps com jo, treballar a terminis és una cosa normal. Jo sabia que el món màgic n’estava esperant la història completa i vaig voler ser la primera a cobrir aquesta necessitat.

Li menciono les recents i àmpliament difoses crítiques de l’Elfies Dux, assessor especial del Wizengamot i amic de l’Albus Dumbledore durant molt de temps, on hi diu que «el llibre de la Rita conté menys fets que el cromo d’una granota de xocolata».

La Rita gira el cap i es posa a riure.

—L’estimat Dutxi! Recordo quan el vaig entrevistar fa uns quants anys sobre els drets de les criatures marines, i que Déu el beneeixi! Completament tocat del bolet, semblava creure’s que érem asseguts al fons del llac Windermere, i m’anava dient que estigués a l’aguait a les truites. Les acusacions d’inexactitud fetes per l’Elfies Dux encara tenen ressò a tot arreu. Creu realment la Rita que quatre curtes setmanes han estat suficients com per a aconseguir una plena imatge de la llarga i extraordinària vida d’en Dumbledore?

—Oh, estimada! —diu la Rita somrient, un xic molesta amb el que havia dit i fent cruixir els artells de la mà—. Saps tan bé com jo quanta informació es pot obtenir amb un bon sac de galions, la negativa a sentir la paraula «no» i una arrajaploma d’allò més bonica! De tota manera, la gent feia cua per xerrar defectes d’en Dumbledore. No tothom pensava que fos tan meravellós, ja t’ho pots imaginar… Va trepitjar les opinions d’un nombre terrible de gent. Però el vell Dutxi Dux ja pot baixar de l’hipogrif, perquè he tingut accés a una font per la qual molts periodistes donarien la seva vareta, algú que mai no ha parlat en públic abans i que va ser proper a en Dumbledore durant la fase més turbulenta i pertorbada de la seva joventut.

L’anticipada publicitat de la biografia de la Rita ha suggerit, naturalment, que aquells qui creien que en Dumbledore havia deixat una vida lliure de culpa acumularan commocions de manera successiva. Li pregunto quines són les sorpreses més grans que ha deixat al descobert.

—Ara, Betty, deixem estar això. No vull anar donant-ne tots els detalls abans que ningú compri el llibre! —riu la Rita—. Però puc prometre que tothom que encara pensa que en Dumbledore era tan pur com la seva barba blanca està a punt de patir una violenta despertada. Deixa’m dir només que ningú que l’hagués sentit clamar contra l’Innominable no s’hauria imaginat que ell mateix s’entretenia amb les Forces del Mal quan era jove! I per un bruixot que es va passar els seus darrers anys parlant a favor de la tolerància, no va ser precisament tolerant quan era jove! Sí, l’Albus Dumbledore va tenir un passat tèrbol, per no esmentar aquella sospitosa família, la qual va esforçar-se durament a encobrir.

Li pregunto si s’està referint al germà d’en Dumbledore, l’Aberforth, la condemna del qual pel Wizengamot va causar un petit escàndol fa quinze anys.

—Bé, l’Aberforth només és la punta de tota la pila de fems —diu rient la Rita—. No, no, estic parlant de coses molt pitjors que un germà amb una gran tendresa per joguinejar amb les cabres, fins i tot pitjor que un pare que mutilava els muggles… En Dumbledore no va poder mantenir cap d’ells en silenci; de tota manera, van ser tots dos acusats pel Wizengamot. No, són la seva mare i la seva germana les qui em van intrigar, i investigant una mica vaig descobrir un gran niu d’indecència… Però, com ja he dit, haureu d’esperar als capítols que van del nou al dotze per a obtenir més detalls. Tot el que puc dir de moment és que no m’estranya que en Dumbledore mai no parlés sobre com es va trencar el nas.

Tot i els pedaços bruts de la seva família, nega la Rita la brillantor d’en Dumbledore en els molts descobriments màgics que va fer?

—Tenia un bon cervell —reconeix—, tot i que ara molts es qüestionen si es podria endur tot el mèrit de les seves suposades consecucions. Com revelo al capítol setze, l’Ivor Dillonsby afirma que ell ja havia descobert vuit dels usos de la sang de drac quan en Dumbledore va «agafar en préstec» els seus apunts.

Però la importància d’algunes de les aportacions d’en Dumbledore no pot, al meu parer, ser negada. Què passa amb la seva famosa victòria sobre en Grindelwald?

—Oh, me n’alegro, que mencionis en Grindelwald —diu la Rita, amb un temptador somriure—. Em temo que aquells qui miren l’espectacular victòria d’en Dumbledore amb llàgrimes als ulls s’hauran de preparar per a rebre un obús… o potser una bomba de fems. Hi ha molts assumptes fangosos. Tot el que puc dir és que no estigueu del tot segurs que es tractés realment d’un duel de llegenda. Després d’haver llegit el meu llibre, la gent potser es veurà obligada a concloure que en Grindelwald simplement va conjurar un mocador blanc de la punta de la seva vareta i es va rendir calmadament!

La Rita refusa donar-me més informació sobre aquest intrigant tema. Per tant, passem a parlar de la relació que indubtablement fascinarà els lectors, més que qualsevol altra.

—Oh, sí —diu la Rita, assentint vigorosament—, dedico un capítol sencer a la relació Potter-Dumbledore. Ha estat qualificada d’insana, fins i tot de sinistra. Un altre cop, els vostres lectors hauran de comprar el meu llibre per a conèixer la totalitat de la història, però no hi ha dubte que en Dumbledore va adoptar un interès sobrenatural en en Potter des del primer moment. Si realment ha estat pel bé del noi, ja ho veurem. És realment un secret a veus que en Potter ha tingut una adolescència molt problemàtica.

Li pregunto si encara segueix en contacte amb en Harry Potter, d’ençà que l’any passat li va fer una famosa entrevista: tota una fita, en la qual en Potter va parlar en exclusiva de la seva convicció del retorn de l’Innominable:

—Oh, i tant, hem desenvolupat un lligam molt estret —diu la Rita—. El pobre Potter té pocs amics de debò, i ens vam conèixer en un dels moments més durs de la seva vida, el Torneig dels Tres Bruixots. Jo sóc, probablement, una de les úniques persones en vida que poden dir que coneixen el Harry Potter de veritat. La qual cosa ens porta directament als molts rumors que encara circulen sobre les últimes hores d’en Dumbledore. Creu la Rita que en Potter era allà quan en Dumbledore va morir?

—Bé, no voldria desvetllar gaires coses… tot surt al llibre… però testimonis oculars dins del castell de Hogwarts van veure en Potter fugint de l’escena moments després que en Dumbledore caigués, saltés o fos empès. En Potter va deixar en evidència, posteriorment, en Severus Snape, un home contra qui sentia una notòria rancúnia. És tot com sembla? Això ho haurà de decidir la comunitat màgica… un cop hagin llegit el meu llibre.

Després d’aquesta observació tan intrigant, me’n vaig. No hi pot haver cap dubte que la Rita ha escrit un best-seller instantani. Les legions d’admiradors d’en Dumbledore, mentrestant, ja poden ben tremolar per tot el que és a punt d’aflorar sobre el seu heroi.



En Harry va arribar a la part final de l’article, però va seguir mirant la pàgina fixament i amb la mirada perduda. La fúria i la repulsió li van pujar per dintre com si fossin vòmits; va fer una bola amb el diari i el va llençar amb tota la seva força contra la paret, on es va unir a la resta de la brossa, amuntegada al voltant de la seva saturada paperera.

Va començar a caminar a grans passos donant voltes a l’habitació cegament, obrint els calaixos buits i agafant els llibres només per retornar-los a les mateixes piles, amb prou feines conscient del que estava fent, mentre unes quantes frases aleatòries de l’article de la Rita li ressonaven dins el cap: «Un capítol sencer a la relació Potter-Dumbledore… Ha estat qualificada d’insana, fins i tot de sinistra… Ell mateix s’entretenia amb les Forces del Mal quan era jove!… He tingut accés a una font per la qual molts periodistes donarien la seva vareta…».

—Mentides! —va bramar en Harry, i a través de la finestra va veure el veí del costat, que s’havia aturat per tornar a engegar el tallagespa, alçant la mirada nerviós.

En Harry es va asseure al llit amb dificultat. El petit bocí de mirall va relliscar lluny seu; el va agafar i el va girar amb els dits, pensant, pensant en en Dumbledore i les mentides amb què la Rita Skeeter l’estava difamant…

Un flaix del color blau brillant. En Harry es va quedar congelat, amb el seu dit tallat fregant per la vora del mirall dentat altra vegada. S’ho devia haver imaginat; havia de ser això. Va mirar per sobre la seva espatlla, però l’únic que va veure va ser la paret del color d’un préssec podrit que la tieta Petúnia havia escollit: no hi havia res blau perquè el mirall ho pogués reflectir. Va examinar una altra vegada el tros de mirall, però no hi va veure res, tret de la brillantor del seu ull verd mirant-se a si mateix.

S’ho havia imaginat, no hi havia cap altra explicació; era imaginació seva, perquè havia estat pensant en el seu difunt director. Si alguna cosa era veritat, era que els ulls brillants de color blau de l’Albus Dumbledore no el travessarien amb la mirada mai més.





3. L’adéu dels Dursley




El renou de la porta de l’entrada en tancar-se de cop va ressonar escales amunt i una veu va rugir:

—Eh! Tu!

Setze anys de ser cridat així no deixaven cap dubte a en Harry que el seu tiet l’estava cridant, però tot i això no va contestar immediatament. Encara estava mirant el petit fragment de mirall en el qual, per una dècima de segon, li havia semblat veure l’ull d’en Dumbledore. No va ser fins que el seu tiet va bramar «Noi!!!» que en Harry va sortir a poc a poc del llit i es va dirigir cap a la porta de l’habitació, aturant-se per afegir el bocí del mirall trencat a la motxilla plena de coses que s’emportaria amb ell.

—T’ha costat, eh! —va rugir en Vernon Dursley quan en Harry va aparèixer al capdamunt de les escales—. Baixa, vull parlar amb tu.

En Harry va baixar amb les mans a les butxaques. Quan va arribar al menjador, va trobar-hi els tres Dursley. Anaven abillats per a viatjar: el tiet Vernon, amb una jaqueta amb cremallera beix; la tieta Petúnia, amb un impecable abric de color salmó, i en Dudley, el voluminós cosí ros i musculat d’en Harry, amb la seva jaqueta de cuir.

—Sí? —va demanar en Harry.

—Seu! —va dir el tiet Vernon. En Harry va aixecar les celles—. Sisplau —va afegir amb una lleugera ganyota, com si la paraula li punxés la gola.

En Harry es va asseure. S’imaginava què vindria a continuació. El seu oncle va començar a fer passes amunt i avall mentre la Petúnia i en Dudley seguien els seus moviments amb una expressió ansiosa. Finalment, la seva cara ampla i morada es va arrugar per la concentració. Es va aturar davant d’en Harry i va parlar:

—He canviat d’idea —va dir.

—Quina sorpresa —va dir en Harry.

—No parlis amb aquest to… —va començar la tieta Petúnia amb veu estrident, però en Vernon Dursley li va indicar amb un gest que callés.

—Tot plegat és una bajanada —va continuar el tiet Vernon, mirant enfurismat en Harry amb ulls de porquet—. He decidit no creure-me’n ni una paraula. Nosaltres ens quedem aquí, no anirem enlloc.

En Harry va alçar la vista cap al seu oncle i va sentir una barreja d’exasperació i diversió. En Vernon Dursley havia estat canviant d’opinió cada vint-i-quatre hores durant les dues darreres setmanes, carregant i descarregant i tornant a carregar el cotxe a cada canvi de parer. El moment preferit d’en Harry havia estat quan el tiet Vernon, sense saber que en Dudley havia afegit les peses a la seva maleta des de l’últim cop que les havien desfetes, havia intentat aixecar-la i havia caigut de cul amb un udol de dolor i renegant a tort i a dret.

—Segons tu —va dir en Vernon Dursley, mentre es tornava a passejar pel menjador—, nosaltres, és a dir, la Petúnia, en Dudley i jo, estem en perill per culpa de… de…

—D’uns de «la meva colla», sí —va dir en Harry.

—Doncs bé, no m’ho crec —va repetir el tiet Vernon, aturant-se de nou davant d’en Harry—. He estat despert mitja nit rumiant-ho, i crec que és un complot per a quedar-te amb la casa.

—La casa? —va repetir en Harry—. Quina casa?

—Aquesta casa! —va xisclar el tiet Vernon, mentre la vena del front li començava a bategar—. La nostra casa! Els preus de les cases s’estan disparant com coets, per aquesta zona. Vols que marxem i, després, faràs uns quants abracadabres i, abans que ens n’adonem, les escriptures estaran a nom teu i…

—Estàs boig? —va preguntar-li en Harry—. Un complot per a quedar-me amb aquesta casa? Ets realment tan estúpid com sembles?

—Com t’atreveixes! —va xisclar la tieta Petúnia, però en Vernon li va fer un altre gest amb la mà: els insults sobre la seva aparença personal semblaven una minúcia en comparació amb el perill que havia descobert.

—Per si ho has oblidat —va dir en Harry—, ja tinc una casa: el meu padrí me la va deixar en herència. Per tant, per què hauria de voler aquesta? Per tots els bons records?

Hi va haver un silenci. En Harry va pensar que havia deixat força impressionat el seu oncle amb aquest argument.

—Afirmes —va dir el tiet Vernon, començant a caminar amunt i avall de nou— que aquest Lord Voraviu…

—Voldemort —va dir en Harry impacient—, i hem comentat això centenars de vegades. No és una afirmació, és un fet. En Dumbledore us ho va explicar l’any passat, i en Kingsley i el senyor Weasley…

En Vernon Dursley va contraure les espatlles furiosament i en Harry va endevinar que el seu tiet tenia la intenció d’oblidar el record de la visita inesperada dels dos bruixots adults que havia tingut lloc a començaments de les vacances d’estiu.

L’arribada d’en Kingsley Shacklebolt i l’Arthur Weasley al llindar de la porta del número quatre del carrer Privet havia estat una sorpresa d’allò més desagradable per als Dursley. Tanmateix, en Harry havia d’admetre que el senyor Weasley, que l’última vegada els havia tirat mitja sala d’estar per terra, no podia pas esperar que la seva reaparició plauria el tiet Vernon.

—… En Kingsley i el senyor Weasley també t’ho van explicar tot —va pressionar en Harry sense remordiments—. Tan bon punt faci els disset anys, l’encanteri protector que em manté sa i estalvi es trencarà, i això ens exposa a vosaltres i a mi. L’Orde està convençut que en Voldemort vindrà a buscar-vos, ja sigui per torturar-vos per tal de provar de descobrir on sóc o perquè es pensi que, si us reté com a hostatges, vindré a rescatar-vos.

Els ulls del tiet Vernon i d’en Harry es van trobar. En Harry estava segur que en aquell moment s’estaven preguntant el mateix. Després, el tiet Vernon es va posar a caminar de nou i en Harry va continuar parlant:

—Heu d’amagar-vos, l’Orde us vol ajudar. Se us ha ofert protecció seriosa, la millor que hi ha.

El tiet Vernon no va dir res, però va continuar amunt i avall. A fora, el sol penjava, baix, per sobre els arbusts d’olivereta. El tallagespa dels veïns es va tornar a calar.

—Em pensava que hi havia una Conselleria d’Afers Màgics… —va preguntar abruptament en Vernon Dursley.

—I n’hi ha una —va dir en Harry sorprès.

—Doncs, llavors, per què no ens protegeixen ells? Em sembla que, com a víctimes innocents, només culpables de donar recer a un noi marcat, hauríem de reunir els requisits per a la protecció oficial!

En Harry va riure; no ho va poder evitar. Era molt típic del seu tiet de posar les seves esperances en les autoritats, fins i tot dintre d’aquest món que menyspreava i en el qual no confiava.

—Ja vas sentir què deien el senyor Weasley i en Kingsley —va replicar en Harry—. Creiem que s’ha infiltrat a la Conselleria.

El tiet Vernon es va apropar a grans passes cap a la llar de foc i va tornar respirant tan fort que se li movia el seu gran bigoti negre. Tenia la cara encara púrpura per la concentració.

—Molt bé —va dir, aturant-se davant d’en Harry un altre cop—. Molt bé; suposem, o posem per cas, que acceptem aquesta protecció. Continuo sense veure per què no podem tenir aquest paio, en Kingsley.

En Harry se les va arreglar, no sense dificultat, per evitar posar els ulls en blanc.

Aquesta pregunta també havia estat formulada una dotzena de vegades.

—Com ja us he explicat —va dir entre dents—, en Kingsley està protegint el primer ministre mug… vull dir, el vostre primer ministre.

—Per això mateix… és el millor! —va dir el tiet Vernon, assenyalant la pantalla de la televisió. Els Dursley havien reconegut en Kingsley a les notícies, caminant amb el primer ministre muggle mentre aquest visitava un hospital. Això i el fet que en Kingsley ja s’hagués avesat a vestir-se com un muggle, sense oblidar una qualitat tranquil·litzadora en la seva veu lenta i profunda, havien provocat que els Dursley acceptessin en Kingsley com certament no ho havien fet amb cap altre bruixot, si bé també era cert que mai no l’havien vist amb l’arracada posada.

—Ja està ocupat —va dir en Harry—. Però l’Hèstia Jones i en Dèdalus Diggle estan més que preparats per a fer aquesta feina.

—Si com a mínim poguéssim veure’n els currículums… —va començar el tiet Vernon, però en Harry va perdre la paciència. Posant-se dret va avançar cap al seu oncle, ara assenyalant el televisor.

—Tots aquests accidents, no són accidents: els xocs, les explosions, els descarrilaments i qualsevol altra cosa que hagi passat des de l’últim cop que vam veure les notícies. La gent està desapareixent i morint, i ell hi és al darrere. En Voldemort. Us ho he explicat una vegada i una altra: mata muggles per pura diversió. Fins i tot la boira la provoquen els demèntors, i si no recordes què són, pregunta-li-ho al teu fill!

Amb un moviment brusc, en Dudley es va tapar la poca amb les mans. Amb els ulls d’en Harry i dels seus pares al damunt, les va tornar a baixar i va preguntar:

—N’hi ha… més… d’aquests?

—Més? —va riure en Harry—. Més dels dos que ens van atacar, vols dir? És clar, n’hi ha centenars, potser milers ara mateix, veient com s’alimenten de por i desesperació…

—Molt bé, molt bé —va bramar en Vernon Dursley—, has deixat clar el teu punt de vista…

—Això espero —va dir en Harry—, perquè un cop hagi fet els disset, tots, tant Cavallers de la Mort com demèntors i potser fins i tot ínfers (que són cadàvers encantats per un bruixot malvat), podran trobar-vos i atacar-vos. I, si recordeu l’últim cop que vau intentar fugir de bruixots, suposo que estareu d’acord que necessiteu ajuda.

Va haver-hi un breu moment de silenci en el qual l’eco distant d’en Hagrid tirant a terra una porta va semblar ressonar a través dels anys. La tieta Petúnia mirava el tiet Vernon; en Dudley fitava en Harry. Finalment, el tiet Vernon va deixar anar:

—Però… i la meva feina? I l’escola d’en Dudley? Suposo que aquestes coses no els importen a un grapat de bruixots dròpols…

—No ho entens? —va cridar en Harry—. Us torturaran i us mataran com van fer amb els meus pares!

—Papa —va dir en Dudley—, jo me’n vaig amb aquesta gent de l’Orde.

—Dudley —va dir en Harry—, per primer cop a la vida estàs dient una cosa sensata.

En Harry sabia que la batalla estava guanyada. Si en Dudley estava suficientment espantat com per a acceptar l’ajuda de l’Orde, els seus pares l’acompanyarien. De cap manera no se separarien del seu Dudleió. En Harry va pegar una ullada al rellotge que hi havia sobre el pinte de la xemeneia.

—Arribaran d’aquí a uns cinc minuts —va dir, i, abans que cap dels Dursley pogués replicar, va marxar de la cambra. El fet de separar-se, probablement per sempre, de la seva tieta, del seu tiet i del seu cosí era una perspectiva que podia contemplar amb alegria; però, no obstant això, hi havia certa tibantor a l’aire. Què se li diria, a algú, al cap de setze anys de manifesta antipatia?

De nou a la seva habitació, en Harry va joguinejar sense ànim amb la seva motxilla una estona; i, després, va tirar una mica de fruits secs per a òlibes a través dels barrots de la gàbia de la Hedwig, que els va ignorar i van caure amb un cop sord al fons de la gàbia.

—Marxarem aviat, molt aviat —va explicar-li en Harry—. I llavors podràs volar de nou.

Va sonar el timbre. En Harry va dubtar abans de dirigir-se fora de la seva habitació, escales avall. Era molt esperar que l’Hèstia i en Dèdalus s’ho maneguessin amb els Dursley tots sols.

—Harry Potter! —va xisclar una veu emocionada en el moment que en Harry va obrir la porta. Un home petit amb un barret de color malva li va dedicar una profunda reverència—. Un honor, com sempre!

—Gràcies, Dèdalus —va dir en Harry, oferint un petit i avergonyit somriure a l’Hèstia—. És molt amable per part vostra que feu això… Són aquí: la meva tieta, el meu tiet i el meu cosí.

—Bon dia tinguin, parents d’en Harry Potter! —va dir en Dèdalus alegrement, entrant al saló amb pas decidit. Els Dursley no semblaven gens contents que se’ls adrecessin així, i en Harry ja es mig esperava un altre canvi de parer. En Dudley es va encongir darrere la seva mare, davant la visió del parell de bruixots.

—Veig que ja tenen l’equipatge a punt. Excel·lent! El pla, com en Harry ja els ha explicat, és molt simple —va dir en Dèdalus, traient-se un immens rellotge de l’armilla i examinant-lo—. Hem de marxar abans que en Harry. Per mor del perill de fer servir la màgia dins d’aquesta casa (en Harry encara és menor d’edat, i això podria servir a la Conselleria com a excusa per a arrestar-lo), anirem amb cotxe, diguem… cosa de setze quilòmetres, abans de desaparetre fins a l’amagatall segur que hem escollit per a vostès. Vostè sap conduir, oi? —va preguntar-li al tiet Vernon educadament.

—Si sé conduir? Caram, i és clar que en sé! —va balbucejar el tiet Vernon.

—Molt intel·ligent per la seva banda, senyor. Jo, personalment, em tornaria boig amb tots aquests botons i palanques —va dir en Dèdalus. Era evident que estava convençut que feia un compliment a en Vernon Dursley, el qual perdia visiblement la confiança en el pla a cada paraula que pronunciava en Dèdalus.

—Ni tan sols sap conduir —va murmurar el tiet Vernon amb veu baixa, removent indignat el bigoti; però, afortunadament, ni en Dèdalus ni l’Hèstia va semblar que el sentissin.

—Tu, Harry —va continuar en Dèdalus—, esperaràs aquí la teva escorta. Hi ha hagut una mica de canvis en el pla…

—Què vol dir? —va dir en Harry a l’instant—. Creia que l’Ull-foll vindria i marxaríem els dos amb l’aparetratge paral·lel.

—No pot ser —va dir l’Hèstia lacònicament—. L’Ull-foll t’ho explicarà.

Els Dursley, que se’ls havien quedat escoltant amb una expressió de completa incomprensió, van fer un bot en sentir una veu que cridava:

—Afanyeu-vos! —En Harry va mirar per tota la sala abans d’adonar-se que la veu havia sortit del rellotge de butxaca d’en Dèdalus.

—És cert, tenim molt poc temps —va dir en Dèdalus, assentint al seu rellotge i guardant-se’l de nou a l’armilla—. Intentarem sincronitzar la teva marxa de la casa amb el desaparetratge de la teva família, Harry. Així, quan l’encanteri es trenqui, tothom estarà sa i estalvi. —Es va girar cap als Dursley—: Bé, ja està tot recollit i a punt per a marxar?

Cap d’ells no va respondre. El tiet Vernon encara mirava atònit el bony a la butxaca de l’armilla d’en Dèdalus.

—Potser hauríem d’esperar fora al rebedor, Dèdalus —va murmurar l’Hèstia, que evidentment pensava que seria una falta de tacte romandre a l’habitació mentre en Harry i els Dursley intercanviaven un adéu amorós i probablement plorinyós.

—No cal —va dir en Harry fluixet; però el tiet Vernon va fer que no fos necessària cap més explicació en dir en veu alta:

—Bé, llavors això és un adéu, noi.

Va estendre el braç dret com per donar la mà a en Harry, però a l’últim moment va semblar incapaç d’afrontar-ho i simplement va tancar el puny i el va balancejar endavant i endarrere com un metrònom.

—A punt, Dudleió? —va preguntar la tieta Petúnia, comprovant meticulosament si la seva bossa de mà estava tancada per tal d’evitar mirar en Harry.

En Dudley no va contestar, sinó que es va quedar allà dret, amb la boca lleugerament entreoberta, recordant-li a en Harry una mica en Grep, el gegant.

—Som-hi, doncs —va dir el tiet Vernon.

Ja havia arribat a la porta de la saleta d’estar quan en Dudley va mormolar:

—No ho entenc.

—Què és el que no entens, patatona? —va preguntar la Petúnia mirant el seu fill.

En Dudley va aixecar una mà gran i rosada com el pernil dolç i va assenyalar en Harry.

—Per què no ve amb nosaltres?

El tiet Vernon i la tieta Petúnia es van quedar congelats allà on eren, mirant bocabadats en Dudley com si els acabés d’expressar el desig de fer-se ballarina.

—Què? —va dir en Vernon, amb veu forta.

—Per què no ve, ell, també? —va repetir en Dudley.

—Doncs… perquè no vol —va dir el tiet Vernon, girant-se cap a en Harry i afegint—: No vols venir, oi?

—No, en absolut —va dir en Harry.

—Ho veus? —va dir el tiet Vernon a en Dudley—. Ara, anem.

En Vernon va sortir de l’habitació. Els altres van sentir com s’obria la porta principal, però en Dudley no es va moure i, després d’unes passes vacil·lants, la tieta Petúnia també es va aturar.

—Què passa, ara? —va bramar el tiet Vernon, reapareixent al llindar de la porta.

Semblava que en Dudley estava lluitant amb conceptes massa difícils per a explicar-los amb paraules. Després d’uns instants del que semblava una dolorosa lluita interior, va dir:

—Però on anirà?

La tieta Petúnia i el tiet Vernon es van mirar l’un a l’altre. Estava clar que en Dudley els estava espantant. L’Hèstia Jones va trencar el silenci.

—Però… naturalment, ja saben on va el seu nebot, oi? —va preguntar amb aire de desconcert.

—És clar que ho sabem —va dir en Vernon Dursley—. Se’n va amb uns de la vostra colla, oi que sí? Au, Dudley, entrem al cotxe; ja has sentit aquest home, tenim pressa.

De nou, el tiet Vernon va marxar cap a la porta principal, però en Dudley no el va seguir.

—Que se’n va amb uns de «la nostra colla»? —l’Hèstia estava indignada. En Harry ja s’havia trobat amb aquesta actitud abans: les bruixes i els bruixots semblaven d’allò més sobtats que els seus parents vius més propers mostressin tan poc interès pel famós Harry Potter.

—No passa res —va assegurar-li en Harry—. No importa, de debò.

—Que no importa? —va repetir l’Hèstia, augmentant considerablement el volum de la veu—. No se n’adona, aquesta gent, del que has hagut de passar? En quin perill et trobes? La posició única que ocupes en el centre del moviment anti-Voldemort?

—Eh… no, no ho entenen —va dir en Harry—. Pensen que sóc una nosa, però de fet ja hi estic acostumat.

—Jo no crec que siguis una nosa.

Si en Harry no hagués vist moure els llavis d’en Dudley, no s’ho hauria cregut.

Com que sí que ho va veure, però, es va quedar mirant en Dudley durant uns segons, acceptant que havia estat el seu cosí qui havia parlat; per un moment en Dudley es va posar vermell. En Harry mateix estava avergonyit i sorprès.

—Bé… eh… gràcies, Dudley.

Novament, en Dudley forcejava amb els seus pensaments difícils d’explicar, abans de dir:

—Em vas salvar la vida.

—En realitat no —va dir en Harry—. El demèntor només et volia prendre l’ànima…

Va mirar el seu cosí amb curiositat. Pràcticament no havien tingut contacte durant aquest estiu ni el passat. D’ençà que en Harry havia tornat al carrer Privet feia tan poc, la major part del temps se l’havia passat a la seva habitació. Ara se li acudia que la tassa de te fred que havia trepitjat aquell matí potser no era, al cap i a la fi, un parany per a beneits, després de tot. Encara que estava una mica commogut, es va sentir bastant alleujat que en Dudley semblés haver esgotat la seva capacitat d’expressar els seus sentiments. Després d’obrir i tancar la boca un parell de cops més, en Dudley va restar en silenci mentre el color escarlata li pujava per la cara.

La tieta Petúnia es va posar a plorar. L’Hèstia Jones li va dedicar una mirada d’aprovació que va canviar per una d’indignació en veure que la tieta corria a abraçar en Dudley en lloc d’en Harry.

—Que dolç, el meu Dudleiet… —va somiquejar sobre l’enorme pit del seu fill—. Quin noiet més encantador, que dóna les gràcies…

—Però si no li ha pas donat les gràcies! —va exclamar l’Hèstia indignada—. Només ha dit que ell no creu que en Harry sigui una nosa!

—Sí, però venint d’en Dudley, això és com si hagués dit «t’estimo» —va aclarir en Harry, dubtant entre l’enuig i el desig de riure mentre la tieta Petúnia continuava agafant en Dudley com si acabés de rescatar en Harry d’un edifici en flames.

—Què, anem o no? —va rugir el tiet Vernon, reapareixent de nou per la porta del menjador—. Em pensava que no teníem gaire temps!

—Sí… sí, és veritat —va dir en Dèdalus Diggle, que havia estat mirant l’intercanvi amb aire de desconcert i que ara semblava que se’n refeia—. Realment ens n’hem d’anar. Harry… —va fer un pas endavant i li va estrènyer la mà entre les dues seves—… Bona sort. Espero que ens tornem a trobar. Les esperances del món màgic resten sobre les teves espatlles.

—Eh —va dir en Harry—, sí, d’acord. Gràcies.

—Adéu, Harry —va dir l’Hèstia, també encaixant les mans—. Estem amb tu.

—Espero que tot vagi bé —va dir en Harry, donant un cop d’ull a la tieta Petúnia i al Dudley.

—Oh, estic convençut que acabarem sent molt bons amics —va dir en Dèdalus alegrement, saludant amb el barret mentre sortia de l’habitació. L’Hèstia el va seguir.

En Dudley es va desfer gentilment de l’abraçada de la seva mare i va caminar cap a en Harry, que va haver de reprimir la temptació d’amenaçar-lo amb màgia.

Llavors, en Dudley va allargar-li la seva enorme mà rosa.

—Caram, Dudley! —va dir en Harry per sobre dels renovats plors de la tieta Petúnia—. Els demèntors et van canviar la personalitat?

—Qui sap —va murmurar en Dudley—. Fins a la pròxima, Harry.

—Sí… —va dir en Harry, estrenyent la mà d’en Dudley—… Tal volta. Cuida’t, campió.

En Dudley quasi va somriure i, després, va sortir maldestrament de l’habitació.

En Harry va sentir les seves fortes petjades sobre el caminoi de grava, i llavors una porta de cotxe es va tancar en sec.

La tieta Petúnia, amb la cara enterrada al mocador, va aixecar el cap en sentir el cop. No semblava que s’hagués esperat de romandre tota sola amb en Harry. Desant apressadament el mocador moll dins la butxaca, va murmurar un «Bé… adéu» i va marxar cap a la porta sense mirar-lo.

—Adéu —va dir en Harry.

La tieta es va aturar i va mirar enrere. Per un moment, en Harry va tenir el rar pressentiment que li volia dir alguna cosa: li va donar una mirada estranya i vacil·lant i va semblar que estava a punt de parlar; però llavors, amb una petita sacsejada de cap, es va afanyar a sortir de la sala rere el seu marit i el seu fill.





4. Els set Potter




En Harry va pujar ràpidament les escales cap a la seva habitació i va arribar a la finestra just a temps de veure el cotxe dels Dursley sortint de l’entrada cap al carrer. El barret d’en Dèdalus Diggle es veia entre la tieta Petúnia i en Dudley, al seient de darrere.

L’automòbil va girar a la dreta quan va arribar al final del carrer Privet, i, per uns segons, les seves finestres van tornar-se d’un color escarlata gràcies a la llum del sol; moments després, havia desaparegut.

En Harry va agafar la gàbia de la Hedwig, la Raigdefoc i la motxilla, va fer una darrera ullada a l’habitació, més endreçada que de costum, i va baixar cap al rebedor, on va deixar la gàbia, l’escombra i la bossa al peu de les escales. La llum del sol s’anava afeblint ràpidament fent que el rebedor s’omplís d’ombres. A en Harry se li feia una mica incòmode estar-se allà quiet, sabent que estava a punt de deixar la casa per sempre.

Feia temps, quan s’havia quedat sol a casa mentre els Dursley marxaven a passar-s’ho bé, les hores de solitud eren un luxe poc freqüent: parant només per agafar d’amagat alguna cosa bona de la nevera, havia corregut escales amunt per jugar amb l’ordinador d’en Dudley, o encendre la televisió i anar canviant de canal tant com volia. Recordar aquestes coses feia com si sentís un buit per dins; era com recordar un germà petit que havia perdut.

—Vols fer una última ullada a la casa? —va preguntar a la Hedwig, que encara tenia el cap sota l’ala, malhumorada—. No tornarem a ser aquí mai més. Vols recordar els bons moments? Mira, aquesta estora… Quins records… En Dudley hi va vomitar després que l’hagués salvat dels demèntors… Almenys al final m’ha donat les gràcies…

Sembla increïble, eh?… I l’estiu passat, en Dumbledore va travessar aquesta porta…

En Harry va quedar immers en els seus pensaments per un moment i la Hedwig no va fer res per ajudar-lo a recuperar-se; continuava asseguda amb el cap sota l’ala. En Harry es va girar d’esquena a la porta d’entrada.

—I aquí sota, Hedwig… —en Harry va obrir una porta sota les escales—… és on dormia abans! No ens coneixíem encara… Ostres, és molt petit, me n’havia oblidat…

En Harry va observar la pila de sabates i paraigües, recordant com cada matí es despertava mirant la part inferior de les escales, sovint adornada per una o dues aranyes.

Aquells dies havien estat els d’abans de saber la seva verdadera identitat, abans de saber com havien mort els seus pares o abans de saber per què li passaven de tant en tant coses estranyes… Però en Harry encara recordava els confusos somnis que tenia en aquells temps: situacions estranyes en què apareixien de tant en tant rajos de llum verda, i un cop… el tiet Vernon gairebé va tenir un accident amb el cotxe quan en Harry va explicar que havia somiat… amb una moto voladora…

De cop i volta, es va sentir un rugit en algun lloc proper. En Harry es va sobresaltar tant que va fer un bot i va picar amb el cap amb el marc de la porta. Va anar cap a la cuina fent tentines, pronunciant alguns dels insults favorits del tiet Vernon, i va treure el cap per la finestra que donava al jardí de darrere la casa.

La foscor semblava ondular-se; l’aire mateix semblava tremolar. Llavors, una per una, van començar a aparèixer siluetes del no-res a mesura que els encanteris mimetitzadors s’esvaïen. Qui dominava l’escena era en Hagrid, que portava un casc i unes ulleres protectores i seia sobre una moto gegant amb sidecar inclòs. Tot al seu voltant, més gent anava baixant d’escombres i, en dos casos, d’uns esquelètics cavalls negres alats.

Obrint de cop la porta del darrere, en Harry va sortir volant cap a ells. Hi va haver un crit general de salutació mentre l’Hermione li feia una abraçada, en Ron li donava uns copets a l’esquena i en Hagrid deia:

—Tot bé, Harry? Preparat per anar-te’n?

—Sense cap dubte! —va dir en Harry, somrient a tots ells—. Però no us esperava a tots vosaltres!

—Canvi de plans —va grunyir l’Ull-foll, que aguantava dos sacs enormes i a qui l’ull màgic li anava girant del cel fosc a les cases i als jardins tan ràpid que marejava—. Entrem a cobert abans d’explicar-t’ho.

En Harry els va conduir a tots cap a la cuina on, rient i parlant, es van asseure en cadires, a les superfícies abrillantades per la tieta Petúnia o recolzats als seus impecables electrodomèstics: en Ron, alt i prim; l’Hermione, amb els seus cabells recollits amb una llarga trena; en Fred i en George, rient idènticament; en Bill, amb les cicatrius visibles i els cabells llargs; el senyor Weasley, amb la cara bondadosa, amb pocs cabells i amb les ulleres una mica tortes; l’Ull-foll, amb les cicatrius, la seva cama de fusta i l’ull màgic voltant sense parar; la Tonks, amb els cabells curts del seu color rosa fúcsia; en Llopin, amb els cabells més grisos i amb més arrugues; la Fleur, esvelta i bonica, amb els seus llargs cabells rossos platejats; en Kingsley, calb, negre i corpulent; en Hagrid, amb la barba i els cabells despentinats, ajupit intentant no picar amb el cap al sostre; i en Mundungus Fletcher, petit, brut i avergonyit, amb el seus ulls aclucats i semblants als d’un gos basset i amb els cabells embolicats. En Harry va tenir la sensació que el seu cor s’eixamplava per moments: estava enormement feliç de veure’ls a tots un altre cop, fins i tot a en Mundungus, a qui havia intentat escanyar l’últim cop que s’havien vist.

—Kingsley, em pensava que estaves vigilant el primer ministre muggle… —va preguntar en Harry.

—Pot passar una nit sense mi —va dir en Kingsley—. Tu ets més important.

—Harry, saps què? —va dir la Tonks, asseguda damunt la rentadora, mentre li ensenyava la mà esquerra, on lluïa un anell.

—Us heu casat? —va cridar en Harry, canviant la mirada d’ella a en Llopin.

—Em sap greu que no hi poguessis ser, Harry, va ser una cosa molt discreta.

—És genial! Felici…

—D’acord, d’acord, ja tindrem temps per a fer una posada al dia després —va rugir en Murri per sobre del rebombori, i la cuina va quedar en silenci. En Murri va deixar els sacs al seus peus i es va girar cap a en Harry—. Com segurament en Dèdalus ja t’ha explicat, hem hagut d’abandonar el pla A. En Pius Thicknesse ha caigut, de manera que tenim un gran problema. Ha fet que connectar aquesta casa a la xarxa migratòria, posar un portarreu o aparetre dins o fora de la casa sigui un delicte pel qual t’envien a la presó. Tot això, és clar, amb l’excusa de protegir-te de l’Innominable. Una gran ximpleria, ja que això ja ho fa la protecció de la teva mare. El que realment ha fet és que no puguis sortir d’aquesta casa de manera segura.

—Segon problema: encara ets menor d’edat, per la qual cosa encara tens la Pista sobre teu.

—No sé…

—La Pista, Harry, la Pista! —va dir l’Ull-foll tot impacient—. L’encanteri que permet detectar l’activitat màgica al voltant dels menors de disset anys, la manera amb què la Conselleria sap quan els menors fan màgia! Si tu, o qualsevol de nosaltres al teu voltant, fem un encanteri per treure’t d’aquí, en Thicknesse ho sabrà, i també els Cavallers de la Mort.

—No ens podem esperar que la Pista es trenqui, perquè en el moment que facis els disset anys ja no tindràs la protecció que et va donar la teva mare. En resum: en Pius Thicknesse pensa que ha trobat la manera de tenir-te acorralat.

En Harry no va poder evitar estar d’acord amb aquest desconegut Thicknesse.

—I llavors, què farem?

—Utilitzarem els únics mitjans de transport que ens queden, els únics que la Pista no pot detectar, perquè no necessitem fer cap encanteri per a emprar-los: escombres, vesprals i la motocicleta d’en Hagrid.

En Harry veia molts defectes en aquest pla, però va mossegar-se la llengua per donar a en Murri l’oportunitat d’esmenar-los.

—La protecció de la teva mare només es trencarà sota dues condicions: quan facis disset anys o —i en Murri va fer una ullada a la cuina— quan ja no diguis que aquest lloc és casa teva. Tu i els teus tiets us heu separat aquesta nit, donant a entendre que mai més viureu junts, correcte?

En Harry va assentir.

—Així que, aquesta vegada, quan surtis d’aquesta casa, no hi haurà marxa enrere, la protecció es trencarà en el moment que travessis la porta. Avancem la data de trencar la protecció, perquè l’alternativa és esperar que l’Innominable vingui a buscar-te en el moment que facis disset anys.

—El que tenim al nostre favor és que en Voldemort no sap que et traslladem aquesta nit. Hem filtrat informació falsa a la Conselleria: es pensen que no marxaràs fins dia trenta. Així i tot, és de l’Innominable de qui parlem; no ens podem refiar que es cregui la data falsa; segur que té uns quants Cavallers de la Mort patrullant per aquí a prop. Així que hem proporcionat a una dotzena de cases totes les proteccions que hem pogut. Totes semblen que siguin el lloc on aniràs a amagar-te, totes tenen alguna connexió amb l’Orde: casa meva, la d’en Kingsley, ca la tieta Muriel de la Molly… Ja te’n fas la idea.

—Sí —va dir en Harry, no del tot sincer, ja que encara podia veure un enorme forat en el pla.

—Tu aniràs a casa dels pares de la Tonks. Un cop siguis dins dels límits dels encanteris que hem posat sobre la casa, agafaràs un portarreu cap al Cau. Alguna pregunta?

—Em… sí. Potser no sabran a quina de les dotze cases aniré al principi, però no serà una mica obvi si —va contar ràpidament— catorze persones van volant fins la casa dels pares de la Tonks?

—Ah —va dir en Murri—, m’he oblidat d’explicar-te el punt clau. No tots volarem cap a casa dels pares de la Tonks. Hi haurà set Harry Potter volant pel cel aquesta nit, cadascun amb un acompanyant, cadascun volant cap a una casa diferent.

Va treure un flascó de sota la capa, el contingut del qual semblava fang. No va caldre que digués res més, en Harry va entendre la resta del pla immediatament.

—No! —va dir amb veu alta, que va ressonar per tota la cuina—. De cap manera!

—Ja els vaig dir que t’ho prendries així —va dir l’Hermione, amb una mica de complaença.

—Si us penseu que deixaré que sis persones arrisquin les seves vides per…

—És clar, com que és la primera vegada… —va dir en Ron.

—Aquest cop és diferent, vosaltres preteneu ser jo…

—Bé, a cap de nosaltres li agrada realment… —va dir en Fred honestament—. Imagina’t que alguna cosa va malament i ens quedem per sempre així amb les ulleres, prims i ossuts per sempre.

En Harry no va riure.

—No ho podreu fer si no coopero, necessiteu que us doni alguns cabells meus.

—Ara ens has desmuntat el pla —va dir en George—. Òbviament, no hi haurà manera que puguem aconseguir una mica dels teus cabells si tu no cooperes.

—Sí, tretze persones contra una que encara no pot fer màgia… No tenim cap possibilitat —va dir en Fred.

—Divertit —va dir en Harry—. Molt divertit.

—Si cal que vinguis per la força, així serà —va rugir en Murri, mentre el seu ull tremolava lleugerament mentre mirava en Harry—. Tots són majors d’edat, Potter, i estan preparats per a córrer el risc.

En Mundungus va encongir les espatlles i va fer una ganyota, l’ull màgic d’en Murri va girar de cop per mirar-lo a través del cap.

—No ho discutim més. El temps se’ns ha tirat a sobre. Necessito els teus cabells, noi, ara.

—Però això és una bogeria, no cal que…

—Que no cal! —va grunyir en Murri—. Amb l’Innominable lliure i mitja Conselleria de part seva? Potter, si tenim sort, s’haurà cregut que marxes d’aquí dia trenta i ara mateix estarà planejant un pla per a aquell dia, però estaria boig si no tingués un o dos Cavallers de la Mort vigilant per si de cas per aquí fora, que és el que jo faria.

Potser no poden entrar a la casa mentre la protecció de la teva mare existeixi, però estem a punt de trencar-la i ells saben on ets. La nostra única opció és utilitzar esquers.

Ni l’Innominable pot ser a set llocs alhora.

Els ulls d’en Harry van trobar els de l’Hermione, que va desviar la mirada de cop.

—Així que Potter… una mica dels teus cabells, sisplau.

En Harry va mirar en Ron, que li va fer una cara com dient «fes-ho d’una vegada».

—Ara! —va rugir en Murri.

Amb totes les mirades posades sobre ell, en Harry es va arrencar un floc de cabells del cap.

—Bé —va dir en Murri, coixejant mentre treia el tap de l’ampolla de la poció—, fica’ls a dintre, sisplau.

En Harry va tirar els cabells dins del líquid fangós. Al moment en què van entrar en contacte amb la superfície, la poció va començar a fer escuma i fum, i de cop es va tornar d’un daurat clar i brillant.

—Oh, sembles molt més gustós que en Crabbe i en Goyle, Harry —va dir l’Hermione, abans de veure com en Ron arrufava les celles—. Ja m’entens… la poció d’en Goyle semblava mocs.

—Bé, doncs, els qui sereu els falsos Potter, en fila, sisplau —va dir en Murri. En Ron, l’Hermione, en Fred, en George i la Fleur es van alinear davant de la brillant pica de la tieta Petúnia.

—Ens falta una persona —va remarcar en Llopin.

—Aquí —va dir en Hagrid amb veu ronca, mentre alçava en Mundungus per darrere el coll i el deixava al costat de la Fleur, que va arrufar el nas i va moure’s per col·locar-se entre en Fred i en George.

—Ja t’ho he dit, jo preferixo fer de protector —va dir en Mundungus.

—Calla —va grunyir en Murri, com ja t’he dit, cuc fastigós, qualsevol Cavaller de la Mort que trobem voldrà capturar en Potter, no matar-lo. En Dumbledore sempre va dir que l’Innominable volia acabar amb ell en persona. Haurien de ser els protectors, els preocupats, ja que serà a ells a qui voldran matar.

En Mundungus no semblava particularment tranquil·litzat, però en Murri ja estava traient mitja dotzena de gots de dins el seu abric, que va repartir abans de tirar una mica de poció de la mutació dins cada un d’ells.

—Tots junts…

En Ron, l’Hermione, en Fred, en George, la Fleur i en Mundungus van beure.

Tots ells van esbufegar i fer mala cara a mesura que la poció els baixava per la gola: de cop, la cara se’ls va començar a deformar com si fos cera calenta. L’Hermione i en Mundungus van créixer uns centímetres; en Ron, en Fred i en George van encongir-se; els seus cabells s’enfosquien per moments. Els de l’Hermione i els de la Fleur semblava que quelcom els estigués xuclant cap a dins dels seus cranis.

En Murri, sense preocupar-se, estava deslligant els nusos dels enormes sacs que portava: quan va alçar-se, hi havia sis Harry Potter esbufegant i panteixant davant seu.

En Fred i en George es van mirar l’un a l’altre i van dir alhora:

—Ostres! Som idèntics!

—No sé, diria que segueixo sent més guapo —va dir en Fred, examinant el seu reflex a la tetera.

—Bah —va dir la Fleur, mirant-se a la porta del microones—. Bill, no em miguis… estic supeg lletja.

—A tothom que li vingui gran la roba, en tinc de més petita aquí —va dir en Murri, assenyalant el primer sac—, i viceversa. I no oblideu les ulleres, n’hi ha sis dins la butxaca lateral. I un cop estigueu vestits, l’equipatge és a l’altre sac.

L’autèntic Harry va pensar que aquella cosa era de les més estranyes que havia vist a la seva vida, i això que n’havia vistes moltes. Va mirar els seus sis dobles que remenaven els sacs, trient roba, posant-se ulleres i guardant les seves pròpies coses. Va estar a punt de demanar-los que mostressin una mica de respecte a la seva privacitat quan van començar a despullar-se sense pudor, clarament més tranquils d’ensenyar el seu cos del que haurien estat de mostrar el seu propi.

—Sabia que la Ginny mentia sobre el tatuatge —va dir en Ron, mirant el seu pit descobert.

—Harry, tens la vista ben malament —va dir l’Hermione, mentre es posava les ulleres.

Un cop vestits, els Harrys falsos van agafar motxilles i gàbies amb òlibes blanques dissecades del segon sac.

—Bé —va dir en Murri, quan per fi set Harrys vestits iguals, amb les mateixes ulleres i amb el mateix equipatge, el miraven—. Les parelles seran les següents: en Mundungus anirà amb mi i anirem amb escombra…

—Per què io hai d’anar amb tu? —va rugir el Harry més proper a la porta.

—Perquè ets qui necessita que el vigilin —va contestar grunyint en Murri, i efectivament, el seu ull màgic continuava quiet sobre en Mundungus quan va continuar—: L’Arthur anirà amb en Fred…

—Sóc en George —va dir el bessó a qui assenyalava—. No ens pots distingir ni quan anem vestits de Harry?

—Perdó, George…

—No, home, que t’estic prenent la vareta. Sóc en Fred, en realitat…

—Ja n’hi ha prou! —va grunyir en Murri—. L’altre, Fred o George, siguis qui siguis… tu vas amb en Remus. Senyoreta Delacour…

—Me l’emporto amb un vespral —va dir en Bill—. No li agraden gaire les escombres.

La Fleur va anar-se’n al seu costat, fent una cara sentimental i servil que en Harry va desitjar ferventment que mai no tornés a aparèixer a la seva cara.

—Senyoreta Granger, aniràs amb en Kingsley amb vespral, també.

L’Hermione semblava alleujada mentre retornava el somriure a en Kingsley; en Harry sabia que tampoc no li agradaven gaire les escombres.

—Cosa que et deixa a tu amb mi, Ron! —va dir la Tonks alegrement, copejant un suport de tasses mentre el saludava amb la mà.

En Ron no semblava tant content com l’Hermione.

—Llavòrens, Harry, tu ’niràs amb mi, val? —va dir en Hagrid, que semblava nerviós—. ’Nirem amb la moto, ja que ni les escombres ni els vesprals me poden portar… Peso massa per ells. Com que no queda molt d’espai a la moto, tu ’niràs al sidecar.

—Genial —va dir en Harry, encara que no de tot cor.

—Creiem que els Cavallers de la Mort esperen que vagis en escombra —va dir en Murri, que semblava endevinar com se sentia en Harry—. L’Snape deu haver tingut temps d’explicar-ho tot, sobre tu; així que si ens trobem algun Cavaller de la Mort, segur que escollirà algun dels Potter que sembli que se senti a gust volant amb escombra. Bé doncs —va continuar, lligant el sac amb la roba dels falsos Harry i dirigint-se cap a la porta—. Falten tres minuts per a l’hora de marxar. No cal que tanquem la porta del darrere… no aturarà els Cavallers de la Mort quan vinguin. Vinga, va…

En Harry va córrer cap al rebedor per agafar la seva motxilla, la Raigdefoc i la gàbia de la Hedwig i va seguir el grup cap al jardí de darrere. A cada banda, escombres volaven a les mans dels seus propietaris, mentre l’Hermione pujava a un enorme vespral negre ajudada d’en Kingsley, i la Fleur a un altre ajudada per en Bill. En Hagrid ja estava llest, dret al costat de la moto, amb les ulleres posades.

—És aquesta? La moto d’en Sírius?

—La mateixa —va dir en Hagrid, somrient a en Harry—. I l’últim cop qu’hi vas pujar, Harry, me cabies dintre d’una mà!

En Harry no va poder evitar sentir-se una mica humiliat en entrar al sidecar. El situava uns quants metres per sota dels altres. En Ron el va mirar amb cara burleta en veure’l allà assegut com si fos un nen petit dintre del seu cotxet. En Harry va col·locar l’equipatge i la Raigdefoc entre els seus peus, mentre que la Hedwig la tenia entre les cames. Estava extremadament incòmode.

—L’Arthur ha fet alguns arreglos —va dir en Hagrid sense veure la incomoditat d’en Harry. Es va asseure damunt la moto, que va cruixir lleugerament i es va enfonsar uns centímetres a la terra—. Té uns quants trucs al manillar, ara! Aquet va ser idea meua.

Va assenyalar amb un dit gruixut un botó porpra que hi havia prop del comptaquilòmetres.

—Sisplau, vés amb compte Hagrid —va dir el senyor Weasley, que estava dret al seu costat, aguantant la seva escombra—. Encara no estic segur que sigui aconsellable, i només l’heu d’usar en cas d’emergència.

—Bé, doncs —va dir en Murri—. Tots llestos, sisplau. Vull que marxem tots exactament al mateix temps o el pla se n’anirà en orris.

Tots van muntar sobre les seves escombres.

—Agafa’t fort, Ron —va dir la Tonks, i en Harry va veure com en Ron feia una ràpida mirada de culpabilitat a en Llopin abans d’agafar-se-li a la cintura. En Hagrid va engegar la moto. Va rugir com si fos un drac, i tot seguit el sidecar va començar a vibrar.

—Bona sort a tothom —va cridar en Murri—. Ens veiem d’aquí a una hora al Cau! Quan compti tres. Una… Dues… Tres!!!

Es va sentir un gran rugit i en Harry va notar com el sidecar feia un moviment estrany. Anaven guanyant altura a una velocitat inimaginable, els ulls li ploraven lleugerament i els cabells li anaven al davant de la cara. Al seu voltant, les escombres s’alçaven a una velocitat més reduïda i una llarga cua d’un vespral li va passar pel costat.

Les seves cames, embotides dins del sidecar amb la gàbia de la Hedwig i la seva motxilla, estaven adolorides i se li començaven a adormir. Tan mal posat estava, que gairebé es va oblidar de mirar per última vegada el número quatre del carrer Privet; quan va treure el cap per la vora del sidecar ja no podia diferenciar quina casa era.

S’elevaven amunt i més amunt cap al cel…

I, llavors, van aparèixer del no-res i els van envoltar. Almenys trenta figures encaputxades flotaven al seu voltant, fent un gran cercle al centre del qual s’havien enlairat els membres de l’Orde sense adonar-se’n.

Crits, rajos de llum verda que venien de tot arreu: en Hagrid va xisclar i la moto va donar una volta. En Harry va perdre la noció d’on eren: les llums dels carrers eren sobre seu, crits al voltant seu, s’aferrava al sidecar amb totes les seves forces, per poder conservar la vida. La gàbia de la Hedwig, la Raigdefoc i la seva motxilla li relliscaven d’entre les cames.

—No… Hedwig!!!

L’escombra li va caure, però se les va arreglar per agafar la corretja de la motxilla i la part de dalt de la gàbia, quan la moto es va tornar a posar dreta altre cop.

Uns segons de descans, i llavors un altre raig de llum verda. L’òliba va xerricar i va desplomar-se al fons de la gàbia.

—No… No!!!

La moto anava avançant a batzegades; en Harry va veure alguns Cavallers de la Mort encaputxats mentre en Hagrid travessava el cercle que formaven.

—Hedwig… Hedwig…

Però l’òliba restava immòbil al fons de la gàbia com si fos de peluix. En Harry no s’ho volia creure, i el terror pels altres es va fer suprem. Va girar-se i va veure una massa de gent movent-se pel cel, rajos de llum verda, dues parelles amb escombra que es perdien en la distància, però no podia dir qui eren…

—Hagrid, hem de tornar, hem de tornar per lluitar! —va cridar per sobre del soroll del motor, traient la seva vareta i deixant la gàbia de la Hedwig a un costat, negant-se a creure que estigués morta—. Hagrid, fes mitja volta!!!

—La meua missió es portar-te sencer a casa dels pares de la Tonks —va dir mentre accelerava.

—Para… Para!!! —va cridar en Harry, però just quan es va girar per mirar enrere, dos rajos de llum verda li van passar fregant l’orella esquerra: quatre Cavallers de la Mort s’havien separat dels altres i estaven perseguint-los, apuntant cap a l’ampla esquena d’en Hagrid. Aquest va girar bruscament, però els Cavallers de la Mort continuaven perseguint la moto; els llançaven més encanteris, i en Harry va haver d’ajupir-se al sidecar per evitar-los. Recargolant-se endarrere, va cridar—: Animo linqui! —i un raig de llum vermella va sortir disparat des de la seva pròpia vareta, deixant un forat entre els quatre Cavallers de la Mort que els perseguien, que es van dispersar per esquivar-lo.

—Agafa’t fort, Harry, ’ixò els despistarà! —va cridar en Hagrid, i en Harry va aixecar la mirada just a temps de veure com pitjava un botó verd prop de l’indicador de la benzina.

Una paret, una sòlida paret de maons, va sortir del tub d’escapament. Estirant el coll, va poder veure com es feia grossa, allà al mig de l’aire, suspesa en el no-res. Tres Cavallers de la Mort van poder esquivar-la, però el quart no va tenir tanta sort: va desaparèixer de la vista i va caure com una pedra des de darrere; l’escombra se li va fer miques. Un dels seus companys va retrocedir per anar a ajudar-lo, però es van perdre en la foscor mentre en Hagrid s’inclinava sobre el manillar i accelerava.

Més Maleficis de la Mort van passar a prop del cap d’en Harry, provinents de les varetes dels dos Cavallers de la Mort que quedaven; estaven apuntant cap a en Hagrid.

En Harry va respondre amb uns quants maleficis estabornidors: vermell i verd xocaven enlaire en una pluja d’espurnes de colors, i en Harry va pensar en focs artificials i en els muggles de sota que no tenien ni idea del que estava passant…

—Harry, que hi torno, agafa’t! —va cridar en Hagrid, i va prémer un segon botó.

Aquest cop, una gran xarxa va sortir del tub d’escapament, però els Cavallers de la Mort estaven preparats. No només se la van saltar, sinó que el company que s’havia quedat enrere per ajudar l’altre els havia tornats a atrapar; va aparèixer de sobte en la foscor i ara tenien tres persones perseguint-los, tots tirant-los maleficis sense parar.

—Això farà el fet, Harry! Agafa’t fort! —va cridar en Hagrid, i en Harry va veure com pitjava amb la mà estesa el botó de color lila del costat del velocímetre.

La moto va fer un rugit inconfusible, i va sortir una gran flamarada de foc de drac de color blanc i blau del tub d’escapament, i la moto va sortir disparada com una bala amb un so de metall trencat. En Harry va veure com els Cavallers de la Mort es quedaven enrere per intentar esquivar la flamarada, i a la vegada va notar que el sidecar es balancejava perillosament: els engranatges que aguantaven el sidecar amb la moto s’havien anat trencant amb la força de l’acceleració.

—Va bé, Harry, tot va bé! —va bramar en Hagrid, amb l’esquena tirada enrere per la velocitat; ningú no estava conduint i el sidecar començava a agitar-se violentament al costat de la moto.

—Ho arreglaré, Harry, no te preocupis! —va cridar en Hagrid, mentre treia el paraigües florejat de color rosa de dintre la seva jaqueta.

—Hagrid! No! Deixa’m a mi!

—Reparo!!!

De cop i volta es va sentir un cop sec i el sidecar es va separar de la moto completament: en Harry va sortir disparat cap endavant, propulsat per la inèrcia del vol de la moto, i llavors el sidecar va començar a perdre altura…

Desesperat, en Harry va apuntar al sidecar amb la vareta i va cridar:

—Wingardium leviosa!

El sidecar va quedar suspès enlaire com si fos de suro, sense timó, però almenys estava surant. Va tenir només uns segons de descans: més maleficis van passar pel seu costat; els tres Cavallers de la Mort s’hi atracaven.

—Ia vinc, Harry! —va cridar en Hagrid des de la foscor, però en Harry sentia que el sidecar tornava a caure avall altre cop: ajupint-se tant com va poder, va apuntar amb la vareta cap allà on s’apropaven les figures i va cridar:

—Impedimenta!

El malefici va tocar de ple un dels Cavallers de la Mort; per un moment l’home va quedar ridículament estirat en mig del no-res, com si hagués xocat amb una barrera invisible: un dels seus companys per poc no va xocar amb ell.

Tot seguit, el sidecar va començar a caure en picat, i un Cavaller de la Mort va tirar un malefici tan a la vora d’en Harry que aquest va haver d’ajupir-se dins del sidecar; però es va pegar un cop a una dent amb la vora del seient.

—Ja va, Harry, ja va!

Una mà enorme va engrapar en Harry per la jaqueta, traient-lo del sidecar; en Harry va agafar la motxilla mentre s’arrossegava cap al seient de la moto i es va trobar esquena contra esquena amb en Hagrid. Mentre remuntaven el vol, lluny dels dos Cavallers de la Mort que quedaven, en Harry va escopir sang de la boca, va apuntar amb la vareta al sidecar que queia i va cridar:

—Confringo!

En explotar, en Harry va sentir una punxada espantosa de dolor per la Hedwig; el Cavaller de la Mort que n’era més proper va sortir disparat de l’escombra i se’l va perdre de vista; el seu company va retrocedir i va desaparèixer.

—Harry, ho sento, ho sento molt! —va gemegar en Hagrid—. No hauria hagut de provar d’arreglar-ho io sol… No hi havia espai…

—Cap problema, continua volant! —va contestar-li en Harry cridant, mentre dos Cavallers de la Mort més apareixien en la foscor, acostant-s’hi.

A mesura que els arribaven maleficis, en Hagrid girava i els esquivava. En Harry sabia que en Hagrid no s’atrevia a tornar a fer servir el botó del foc de drac amb ell assegut d’aquella manera tant insegura. En Harry llançava malefici estabornidor rere malefici estabornidor als seus perseguidors, però amb prou feines els mantenia a distància. Els va llençar un altre Impedimenta: el Cavaller de la Mort més proper va desviar-se per esquivar-lo i la seva màscara va relliscar-li, i gràcies a la llum vermella del malefici estabornidor següent, en Harry va veure la misteriosa cara blanca de l’Stan Senspagà… l’Stan…

—Expulsiarmus! —va cridar en Harry.

—És ell, és ell, és el de veritat!

El crit del Cavaller de la Mort emmascarat va arribar a en Harry fins i tot per sobre del soroll que feia el motor de la moto: al moment següent, els dos perseguidors van recular i van desaparèixer en la foscor.

—Harry, qu’ha passat? —va cridar en Hagrid—. A on han ’nat?

—No ho sé!

Però en Harry tenia por: el Cavaller de la Mort emmascarat havia cridat «és el de veritat»; com ho havia sabut? Va mirar al seu voltant observant l’aparentment tranquil·la foscor i va sentir la seva amenaça. On eren?

Es va girar al seient per mirar endavant i va agafar-se fort a la jaqueta d’en Hagrid.

—Hagrid, fes aquella cosa del foc de drac un altre cop, marxem d’aquí!

—Doncs, agafa’t fort!

De nou, va sonar aquell rugit estrident i va sortir foc blanc i blau del tub d’escapament: en Harry notava que anava relliscant cap endarrere en el poc seient que tenia, i en Hagrid també reculava sobre seu, amb prou feines aguantant el manillar…

—Crec qu’els hem perdut, Harry, ho hem ’conseguit! —va cridar en Hagrid.

Però en Harry no n’estava convençut, la por l’envoltava mentre mirava a banda i banda buscant perseguidors que estava segur que apareixerien… Per què havien reculat?

Un d’ells encara tenia una vareta… «És ell, és el de veritat»… Ho havia dit just després que intentés desarmar l’Stan…

—Ja gairebé hi som, Harry; ja quasi ho hem ’conseguit! —va cridar en Hagrid.

En Harry va notar que descendien una mica, però els llums que hi havia uns metres per sota seu encara li semblaven remots com les estrelles.

Llavors, la cicatriu del front li va començar a cremar com si fos foc: mentre un Cavaller de la Mort apareixia a cada costat de la moto, dos Maleficis de la Mort no van tocar en Harry per mil·límetres, llençats des del darrere…

I aleshores en Harry el va veure. En Voldemort volava, com el fum al vent, sense escombra o vespral que el subjectés; la seva cara de serp brillava en la foscor, els seus dits blancs aixecaven la vareta un altre cop…

En Hagrid va deixar anar un crit de por i va adreçar la moto pujant en picat.

Agafant-se per salvar la vida, en Harry anava tirant maleficis estabornidors a l’atzar. Va veure un cos caure pel costat, i va saber que n’havia tocat un, però llavors va sentir un cop i va veure espurnes al motor; la moto donava voltes en espiral, completament fora de control…

Rajos de llum verda van passar a prop seu altre cop. En Harry no sabia si el terra li quedava a dalt o a baix, però la cicatriu li cremava com mai; s’esperava morir en qualsevol moment. Una figura encaputxada que anava sobre una escombra se li va plantar al davant, va aixecar la mà i…

—No!!!

Amb un crit de fúria, en Hagrid va saltar de la moto i va caure damunt el Cavaller de la Mort. En Harry va observar amb horror com els dos anaven caient amb velocitat; el pes de tots dos era massa per a una escombra…

Aguantant-se amb prou feines amb els genolls a la moto que queia en picat, en Harry va sentir el crit d’en Voldemort:

—És meu!

Ja estava: no podia veure ni sentir on era en Voldemort; va entreveure un altre Cavaller de la Mort que sortia d’allà al mig i va sentir…

—Obitus per…

Mentre el dolor de la cicatriu l’obligava a tancar els ulls, la seva vareta va actuar pel seu propi compte. Va sentir que movia la seva mà com si fos un gran imant, va veure un raig de foc daurat a través de les parpelles mig tancades, va sentir un espetec i un crit de fúria. Els Cavallers de la Mort que quedaven van cridar; en Voldemort va xisclar:

—No!

D’alguna manera en Harry va trobar-se amb la punta del nas al costat del botó del foc de drac, el va prémer amb la mà amb què no subjectava la vareta i la moto va escopir més flames enlaire, llançant-se precipitadament directa cap al terra.

—Hagrid! —en Harry va cridar, aferrant-se a la moto per salvar la vida—. Hagrid!… Appropinquet, Hagrid!

La moto va accelerar, com si el terra l’estigues xuclant. Amb la cara al nivell del manillar, en Harry només podia veure llums distants que es feien més a prop.

S’estavellaria, i no hi podia fer res. De darrere seu li va arribar un crit…

—La teva vareta, Selwyn, dóna’m la teva vareta!!!

Va notar en Voldemort abans de veure’l. De reüll, li va fitar els ulls vermells, i estava convençut que serien l’última cosa que veuria. En Voldemort es preparava per llençar-li un malefici una vegada més…

I, llavors, en Voldemort va desaparèixer. En Harry va mirar cap a baix i va veure en Hagrid estirat a sota seu. Va girar bruscament el manillar per no tirar-s’hi a sobre i va buscar a cegues el fre; però, amb un xoc eixordador que va fer tremolar el terra, va estavellar-se contra una bassa fangosa.





5. Guerrer caigut




—Hagrid?

En Harry va provar de desfer-se i de sortir del monticle de metall i cuir espellifat que l’envoltava. Va intentar posar-se dret i les mans se li van enfonsar uns centímetres dins d’una aigua tèrbola. No entenia on havia anat a parar en Voldemort, i esperava que reaparegués en qualsevol moment. Alguna cosa calenta i humida li regalimava des del front a la barbeta. Va arrossegar-se per sortir de la bassa i va dirigir-se amb penes i treballs cap a la massa voluminosa del terra que era en Hagrid.

—Hagrid? Hagrid, parla’m!

Però la massa fosca no es movia.

—Qui hi ha? Ets en Potter? Ets en Harry Potter?

En Harry no va reconèixer la veu de l’home que havia parlat. Llavors va sentir una veu de dona que cridava:

—S’han estavellat! Ted, han caigut al jardí! En Harry notava que el cap li feia voltes.

—Hagrid —va repetir obstinadament, i els genolls li van fallar.

Es va despertar jaient sobre alguna cosa tova que semblaven coixins. Les costelles i el braç dret li cremaven, i la dent que li havia caigut li havia tornat a créixer.

La cicatriu continuava coent-li.

—Hagrid?

Va obrir els ulls i va veure que jeia al sofà d’una saleta d’estar desconeguda i il·luminada per la claror d’un llum. La seva motxilla era a pocs metres d’ell, tota xopa i coberta de fang. Un home ros i de panxa prominent mirava en Harry tot preocupat.

—En Hagrid està bé, fill —va dir l’home—. La meva dona l’està atenent, ara.

Com et trobes? Tens alguna cosa més trencada? T’he arreglat les costelles, una dent i el braç. Per cert, sóc en Ted. En Ted Tonks, el pare de la Dora.

En Harry es va incorporar amb massa empenta. Veia estrelles pertot i se sentia marejat i atordit.

—En Voldemort…

—Ara, tranquil —va dir en Ted Tonks, empenyent suaument en Harry per l’espatlla perquè s’estirés de nou sobre els coixins—. Déu n’hi do, el cop que t’has pegat. Però què ha succeït? Ha fallat la motocicleta? Segur que l’Arthur Weasley s’ha passat de nou, ell i els seus dispositius muggles…

—No —va dir en Harry, amb la cicatriu que li coïa com una ferida oberta—, hi havia Cavallers de la Mort, n’hi havia molts… Ens perseguien…

—Cavallers de la Mort? —va dir en Ted, bruscament—. Com pot ser? Creia que no ho sabien, que et traslladaven avui! Creia que…

—Doncs ho han descobert —va dir en Harry.

En Ted Tonks va mirar el sostre com si pogués veure-hi el cel a través seu.

—Com a mínim ara sabem que els encanteris protectors han fet la seva feina, oi?

En principi no poden pas aproximar-se aquí a menys de cent metres en qualsevol direcció.

Ara en Harry va entendre per què havia desaparegut en Voldemort: havia estat quan la moto havia creuat la barrera dels encanteris de l’Orde. Només desitjava que ara no fallessin: s’imaginava en Voldemort, a cent metres per sobre els seus caps mentre ells estaven parlant, intentant trobar un lloc per on penetrar en el que en Harry s’imaginava com una gran bombolla transparent.

Va baixar les cames del sofà. Volia veure en Hagrid amb els seus propis ulls abans de creure que era viu. Amb prou feines s’havia alçat, però, quan una porta es va obrir de cop i en va aparèixer en Hagrid, amb la cara coberta de sang i fang i coixejant una mica, però miraculosament viu.

—Harry!

En Hagrid va tombar dues taules petites i delicades i una aspidistra que hi havia en un test, va arribar a en Harry amb dues gambades i el va abraçar tan fort que quasi li va trencar de nou les costelles tot just arreglades.

—Ostres, Harry! Com te n’has sortit, d’aquesta? Creia que moriríem tots dos!

—Jo també, no em puc creure…

En Harry va callar de cop. Acabava de veure la dona que havia entrat a la sala darrere en Hagrid.

—Tu! —va cridar, i es va posar la mà a la butxaca, però estava buida.

—Tens la vareta aquí, noi —va dir en Ted Tonks, fent-li un copet al braç—. T’ha caigut quan heu xocat, i te l’he recollida… I per cert, és a la meva esposa a qui estàs cridant.

—Oh… Oh, ho sento…

Quan es va aproximar una mica més, la semblança de la senyora Tonks amb la seva germana Bel·latrix va resultar menys pronunciada de com ho havia semblat des de la penombra estant: tenia els cabells de color gos com fuig i els ulls més grans i agradables, però semblava una mica ofesa per l’exclamació d’en Harry.

—Què li ha passat, a la meva filla? —va preguntar—. En Hagrid m’ha dit que us han emboscat. On és la Nimfadora?

—No ho sé —va respondre en Harry—. No sabem què ha passat a la resta.

El senyor i la senyora Tonks van intercanviar mirades. En Harry va sentir una barreja de por i culpabilitat en veure les expressions de les seves cares. Si algun dels altres moria, seria culpa seva, només seva. Ell havia donat el vistiplau al pla, els havia donat cabells…

—El portarreu —va dir, recordant-ho de sobte—. Hem de tornar al Cau i sabrem… Un cop allà us podrem dir alguna cosa o… o la Tonks us dirà alguna cosa, quan arribi…

—No li haurà passat res, Andròmeda —va dir en Ted—. Ja sap de què va la cosa, la Dora. Ja s’ha trobat enmig d’una bona colla d’ensurts i n’ha vistes de tots colors, com a aurora. El portarreu és allà —va dir a en Harry—. Marxa en principi d’aquí a tres minuts, si vols agafar-lo.

—Sí, sí, l’agafarem —va dir en Harry. Va recollir la motxilla i se la va carregar a l’esquena—. Jo…

Va mirar la senyora Tonks amb ganes de disculpar-se per deixar-la amb aquella por, de la qual se’n sentia tan horriblement responsable, però no se li va acudir cap paraula que no semblés buida o falsa.

—Ja diré a la Tonks… a la Dora… que us digui alguna cosa quan… Gràcies per curar-nos, gràcies per tot, jo…

Va alegrar-se d’abandonar la sala i seguir en Ted Tonks per un passadís curt fins entrar a la següent habitació. En Hagrid els va seguir, inclinant-se per no tocar amb el cap el llindar de la porta.

—Mira, aquí tens el portarreu, fill.

El senyor Tonks va assenyalar un raspall per als cabells amb el llom de plata que hi havia sobre el tocador.

—Gràcies —va dir en Harry, allargant un dit per tocar-lo, preparat per a partir.

—Un segon —va dir en Hagrid mirant al seu voltant—. Harry, on és la Hedwig?

—L’han… L’han tocada, Hagrid… —va dir en Harry.

Llavors, la cruel veritat el va sacsejar tota de cop: es va avergonyir que els ulls se li omplissin de llàgrimes. L’òliba havia estat la seva companya, l’únic enllaç amb el món màgic quan l’obligaven a tornar amb els Dursley. En Hagrid li va fer uns copets matusserament a l’espatlla que el van fer trontollar.

—No passa res —va dir amb aspresa—, no passa res… Ha viscut una llarga vida de…

—Hagrid! —va avisar-lo en Ted Tonks: el raspall brillava de color blau elèctric i en Hagrid va tenir el temps just per a posar-hi el dit abans que marxés.

Va sentir una estrebada al melic com si un ganxo invisible l’estirés endavant i en Harry es va notar empès en el no-res, giravoltant incontrolablement, amb el dit enganxat al portarreu, mentre deixaven lluny enllà el senyor Tonks. Al cap d’un segon, en Harry va picar de peus contra un terra dur i va caure de genolls al jardí del Cau. Va sentir xiscles, va desfer-se del raspall, que ja no brillava, es va posar dempeus, trontollant una mica, i va veure la senyora Weasley i la Ginny, que baixaven les escales de la porta del darrere, mentre en Hagrid, que també havia caigut, s’alçava laboriosament.

—Harry? Ets en Harry de debò? Què ha passat? On són la resta? —va cridar la senyora Weasley.

—Com vols dir? No han arribat, els altres? —va dir en Harry, amb el cor a la boca.

La cara pàl·lida de la senyora Weasley va ser una resposta prou transparent.

—Els Cavallers de la Mort ens esperaven —va dir-li en Harry— i ens han envoltat tan bon punt hem aixecat els peus del terra. Sabien que viatjaríem aquesta nit…

No sé què ha passat a la resta, però a nosaltres ens han perseguit quatre Cavallers de la Mort, i hem fet el que hem pogut per escapar-nos-en, però llavors ha aparegut en Voldemort…

No va poder evitar notar un to de justificació en la seva veu, la disculpa perquè entengués com era que no sabia res dels seus fills, però…

—Gràcies a Déu que estàs bé —va dir, fent-li una abraçada que en Harry creia que no es mereixia.

—No tindràs pas brandi, Molly? —va preguntar en Hagrid tremolant una mica—. Amb fins mèdics, és…

La senyora Weasley el podria haver atret amb màgia, però va entrar corrents a la torta casa per cercar-lo. En Harry sabia que ho feia perquè no volia que li veiessin la cara. Va girar-se cap a la Ginny, la qual va respondre-li de seguida la mirada suplicant d’informació que en Harry li va dirigir.

—En Ron i la Tonks haurien d’haver arribat els primers, però han perdut el portarreu. Ha tornat sense ells —va dir, assenyalant una llauna rovellada que hi havia també al terra—, i aquest —va afegir, indicant una bamba vella— era el del pare i en Fred, que haurien d’haver arribat els segons. En Hagrid i tu veníeu després i —va mirar el rellotge—, si l’agafen, en George i en Llopin arribaran d’aquí un minut.

La senyora Weasley va tornar amb l’ampolla de brandi i la va donar a en Hagrid, qui li va treure el tap i se la va beure tota de cop.

—Mare! —va cridar la Ginny, assenyalant un punt d’uns metres més enllà.

Enmig de la foscor va aparèixer una llum blava i feble que va anar guanyant en intensitat, de la qual en van aparèixer en Llopin i en George, que van giravoltar i van caure. En Harry va saber de seguida que alguna cosa fallava: en Llopin sostenia en George, que estava inconscient i tenia la cara coberta de sang.

En Harry va córrer cap a ells dos i va agafar en George per les cames. En Llopin i ell el van entrar a la casa, van travessar la cuina i el van ajeure en un sofà de la sala d’estar. Quan la llum de l’estança va il·luminar la cara d’en George, la Ginny va xisclar i en Harry va notar que se li regirava l’estómac: a en George li faltava una orella. Tenia mitja cara i el coll coberts de sang líquida i sorprenentment vermella. Tan aviat la senyora Weasley va inclinar-se sobre el seu fill, en Llopin va agafar en Harry pel braç i el va arrossegar, de mala manera, cap a la cuina, on en Hagrid encara estava intentant alliberar-se de la porta del darrere, al llindar de la qual s’havia quedat atrapat.

—Ep! —va cridar en Hagrid, indignat—. Deixa’l estar! Deixa estar en Harry!

En Llopin el va ignorar.

—Quina bèstia hi havia en un racó el primer cop que en Harry Potter va visitar-me al despatx a Hogwarts?

—Un… un ganyotus en una peixera, era, oi?

En Llopin va deixar anar en Harry, que va xocar contra un armari de la cuina.

—A què ha vingut tot això? —va grunyir en Hagrid.

—Ho sento, Harry, però ho havia de comprovar —va respondre en Llopin secament—. Ens han traït. En Voldemort sabia que marxaves de casa els teus tiets aquesta nit, i els únics que li ho podrien haver dit som els qui estem implicats directament en el pla. Podries haver estat un impostor.

—I per què no comproves que no ho sigui jo? —va panteixar en Hagrid, barallant-se encara amb la porta.

—Perquè tu ets mig gegant —va dir en Llopin, mirant en Hagrid—, i la poció de la mutació només afecta els humans.

—Ningú de l’Orde pot haver dit a en Voldemort que viatjaríem avui —va dir en Harry. La simple idea que un d’ells fos el traïdor li semblava horrible, no podia imaginar-se ningú que ho fos—. Fins al final no m’ha trobat, en Voldemort; no sabia quin era, al principi. Si el traïdor hagués format part del pla, li hauria dit des del principi que jo era amb en Hagrid.

—Que en Voldemort t’ha trobat? —va dir en Llopin, bruscament—. Què ha passat? Com te n’has escapat?

En Harry li va explicar la manera com els Cavallers de la Mort que el perseguien semblaven reconèixer-lo com en Harry de debò, com abandonaven la persecució i com devien haver avisat en Voldemort, que havia aparegut poc abans que en Hagrid i ell arribessin a casa els pares de la Tonks.

—I… t’han reconegut? Però com? Què has fet?

—He… —en Harry va intentar recordar-ho: tot el viatge semblava una taca borrosa de pànic i confusió—. He vist l’Stan Senspagà… Saps? Aquell que era conductor del Nitrèpid Bus? I l’he intentat desarmar en lloc de… És que ell no sap el que es fa, oi? Deu actuar sota els efectes del Malefici Imperatiu!

En Llopin semblava exasperat.

—Harry, l’edat de desarmar ja t’ha passat! Aquesta gent t’està intentant capturar i matar! Estaborneix, com a mínim, si creus que no estàs preparat per a matar!

—Estàvem a més de cent metres d’altura! L’Stan no és ell mateix, i si l’hagués estabornit hauria caigut i hauria mort igual que si li hagués disparat l’Obitus per subitum! A més a més, l’Expulsiarmus ja em va servir un cop per desfer-me d’en Voldemort, ara fa dos anys —va afegir en Harry, amb actitud desafiant. En Llopin li recordava ara el burleta Zacharias Smith, que se’n va riure d’en Harry quan va voler ensenyar l’Exèrcit d’en Dumbledore a desarmar.

—Sí, Harry —va dir en Llopin, contenint-se amb dificultat—, i un gran nombre de Cavallers de la Mort en van ser testimonis! Perdona, però ja llavors va ser una manera molt poc natural d’actuar davant la imminent amenaça de mort, i el fet de repetir-ho, aquesta nit, davant els Cavallers de la Mort, que o bé van veure-ho el primer cop o se’n van assabentar, ha estat un gest poc menys que suïcida!

—O sigui que creus que hauria d’haver mort l’Stan? —va dir en Harry, enfadat.

—És clar que no —va respondre en Llopin—, però els Cavallers de la Mort (i, creu-me, quasi tothom!) haurien esperat que tornessis l’atac! L’Expulsiarmus és un encanteri útil, Harry, però sembla ser que els Cavallers de la Mort creuen que aquest moviment s’ha convertit en el teu per bandera, i et demano que, per favor, no deixis que ho sigui!

En Llopin estava aconseguint que en Harry se sentís idiota, però així i tot alguna part dins seu continuava desafiant.

—No escombraré la gent fora del meu camí simplement perquè s’hi trobin —va dir en Harry—. D’això, que se n’ocupi en Voldemort.

En Llopin es va quedar sense resposta. Finalment, en Hagrid va aconseguir passar per la porta i va trontollar fins a una cadira i s’hi va asseure, tot trencant-la a l’instant. Sense fer cas dels renecs a sota veu i les disculpes d’en Hagrid, en Harry va dirigir-se de nou a en Llopin.

—Es posarà bé, en George?

La pregunta va semblar que drenava tota la frustració d’en Llopin per en Harry.

—Suposo que sí, tot i que no hi ha forma de tornar-li l’orella, perquè ha estat maleïda…

Fora es va sentir un soroll, i en Llopin va esmunyir-se ràpidament cap al jardí a través de la porta del darrere. En Harry va saltar per sobre les cames d’en Hagrid i va córrer cap al jardí, on hi havien aparegut dues figures que en Harry va reconèixer com a l’Hermione (de nou amb la seva aparença normal) i en Kingsley, que agafaven el cinturó vell que era el seu portarreu. L’Hermione es va llançar als braços d’en Harry, però en Kingsley no va semblar pas que s’alegrés de veure’ls. Per sobre l’espatlla de l’Hermione, en Harry va veure que alçava la vareta i apuntava directament al pit d’en Llopin.

—Les darreres paraules que ens va adreçar en Dumbledore!

—«En Harry és la nostra última esperança, confieu en ell» —va dir en Llopin amb tranquil·litat.

En Kingsley va girar la vareta cap a en Harry, però en Llopin li va dir:

—És ell, ja ho he comprovat.

—Molt bé, molt bé! —va dir en Kingsley, guardant-se la vareta sota la capa—. Però algú ens ha traït! Ho sabien, sabien que seria aquesta nit!

—Això sembla —va respondre en Llopin—, però aparentment no sabien que hi hauria set Harrys.

—Un gran confort! —va remugar en Kingsley—. Qui més ha tornat?

—Només en Harry, en Hagrid, en George i jo.

L’Hermione va ofegar un gemec amb la mà.

—Què us ha passat? —va preguntar en Llopin a en Kingsley.

—Ens en seguien cinc, n’hem ferit dos i potser n’hem mort un —va recitar d’una tirada en Kingsley—, i hem vist també l’Innominable, que s’ha afegit durant un moment a la persecució però ha desaparegut força aviat. Remus, sap…

—… volar —va acabar en Harry—. Jo també l’he vist, ens ha perseguit, també.

—Així que per això ens ha deixat! Per venir a buscar-te! —va dir en Kingsley—. No entenia per què havia desaparegut. I què ha fet que canviés d’objectiu?

—En Harry s’ha portat amb una mica massa d’amabilitat amb l’Stan Senspagà —va dir en Llopin.

—L’Stan? —va repetir l’Hermione—. Creia que era a Azkaban!

En Kingsley va somriure amb tristesa.

—Hermione, evidentment, hi ha hagut una altra escapada en massa d’Azkaban que la Conselleria ha tornat a amagar a la població. Quan he atacat en Travers, li ha caigut la caputxa. En principi, ell també hi havia de ser… Però què t’has trobat, tu, Remus? On és en George?

—Ha perdut una orella —va dir en Llopin.

—Que ha perdut una…? —va repetir l’Hermione amb veu d’espinguet.

—Obra de l’Snape… —va aclarir en Llopin.

—De l’Snape? —va cridar en Harry—. No m’ho havies dit!

—També li ha caigut la caputxa, durant la persecució. El Sectusempra ha estat des de sempre la seva especialitat… M’agradaria poder dir que li ho he fet pagar car, però amb prou feines he pogut mantenir en George sobre l’escombra, un cop ferit; estava perdent massa sang…

Tots quatre es van sumir en el silenci i van mirar al cel. No hi havia cap senyal de moviment: els estels els observaven, indiferents i sense que cap escombra amiga passés per entre els astres i els quatre vigilants. On era en Ron? On eren en Fred i el senyor Weasley? On eren en Bill, la Fleur, la Tonks, l’Ull-foll i en Mundungus?

—Harry, vine a ajudar-nos! —va cridar en Hagrid amb veu rasposa des de l’altre cantó de la porta, en la qual tornava a estar atrapat. Alegrant-se de tenir alguna cosa per fer, en Harry va empènyer en Hagrid, va passar per la cuina i va tornar a la saleta d’estar, on la senyora Weasley i la Ginny continuaven atenent en George. La senyora Weasley li havia aturat l’hemorràgia, i a la claror del llum en Harry va poder veure, on hi havia hagut l’orella d’en George, un forat que semblava fet amb broca.

—Com es troba?

La senyora Weasley va mirar al seu voltant i va dir:

—No puc fer-la-hi tornar a créixer, ja que la hi han treta amb màgia negra. Però podria haver estat molt pitjor… És viu…

—Sí —va dir en Harry—, gràcies a Déu.

—M’ha semblat sentir que hi havia algú més al jardí…

—Sí, l’Hermione i en Kingsley —va dir en Harry.

—Que bé —va dir la Ginny en veu baixa. Es van mirar fixament. En Harry la volia abraçar, la volia agafar… No li importava gaire que la senyora Weasley fos allà, però abans que pogués reaccionar a l’impuls, va sentir un soroll sord provinent de la cuina.

—Ja et demostraré qui sóc, Kingsley, quan hagi vist el meu fill. Ara, aparta’t si saps què et convé!

En Harry mai no havia vist el senyor Weasley cridant d’aquesta manera. Va entrar com una exhalació a la saleta d’estar, amb la calba brillant per la suor i les ulleres tortes i amb en Fred rere seu. Tots dos estaven pàl·lids, però no ferits.

—Arthur! —va sanglotar la senyora Weasley—. Oh, gràcies a Déu!

—Com està?

El senyor Weasley es va deixar caure de genolls vora en George. Per primer cop des que l’havia conegut, en Fred semblava no tenir paraules. Mirava la ferida del seu bessó des de darrere del sofà com si no pogués creure què veia.

Potser despertat per l’arribada d’en Fred i el seu pare, en George es va moure.

—Com et trobes, Georgie? —va xiuxiuejar la senyora Weasley.

En George es va portar els dits al cap, on hi hauria d’haver l’orella.

—Em sento… com un desequilibrat —va murmurar.

—Què li passa? —va dir en Fred amb la veu ronca, molt espantat—. Li ha afectat el cervell?

—Com un desequilibrat… —va murmurar en George de nou, obrint els ulls i mirant el seu germà—. Ho agafes, Fred? Desequilibrat, perquè em falta un tros de mi mateix! No estic equilibrat!

La senyora Weasley va sanglotar més fort que mai. La cara pàl·lida d’en Fred va agafar color de nou.

—Patètic —va dir a en George—, patètic! Amb la gran quantitat de bagatge humorístic que tenim que es podria referir a les orelles escapçades, esculls justament «desequilibrat»?

—Ja… —va dir en George, somrient a la seva mare, que tenia els ulls plens de llàgrimes—. Ara ja ens podràs distingir, mare…

Va mirar al seu voltant.

—Hola, Harry… Ets en Harry, oi?

—Sí, sí que ho sóc —va dir, apropant-se al sofà.

—Bé, com a mínim has arribat bé —va dir en George—. Per què no hi són, en Ron i en Bill, a la meva capçalera?

—Encara no han tornat, George —va dir la senyora Weasley, i el somriure d’en George va desaparèixer.

En Harry va mirar la Ginny i li va fer entendre amb un gest de cap que l’acompanyés a fora. Mentre sortien de la cuina, la Ginny va dir en veu baixa:

—En Ron i la Tonks ja haurien de ser aquí. No tenien un viatge gaire llarg: la tieta Muriel no viu gaire lluny d’aquí.

En Harry no va dir res. Havia intentat allunyar la por des que havien arribat al Cau, però ara va notar com el terror l’envoltava, com si pugés en ell reptant per la seva pell, fent-li bategar amb fúria el cor en el pit i travant-li la gola. Mentre baixaven les escales cap al jardí, la Ginny va donar-li la mà.

En Kingsley caminava amunt i avall, mirant el cel fosc cada cop que canviava de direcció, i a en Harry li va recordar el tiet Vernon quan caminava en cercles per la saleta feia anys i panys. En Hagrid, l’Hermione i en Llopin estaven dempeus, esquena contra esquena, mirant el cel en silenci. Cap d’ells es va girar quan en Harry i la Ginny es van unir als silenciosos vigies.

Els minuts s’escolaven tan lentament que semblaven anys. Al més mínim soroll que feia el vent, tots se sobresaltaven i es giraven envers l’arbust o arbre d’on provenia la remor, amb l’esperança que algun dels membres de l’Orde que faltaven sortís il·lès d’entremig de les fulles. De cop i volta, una escombra voladora es va materialitzar just per sobre seu i va baixar veloç com un raig cap a la gespa.

—Són ells! —va cridar l’Hermione.

La Tonks va aterrar amb una gran derrapada, que va enviar terra i pedres pertot.

—Remus! —va cridar, tot saltant de l’escombra per llançar-se als braços d’en Llopin, que tenia la cara blanca i semblava incapaç de dir res. En Ron va caminar mig atordit i a empentes i rodolons cap a en Harry i l’Hermione.

—Esteu bé… —va murmurar, just abans que l’Hermione se li llancés a sobre i l’abracés amb força.

—Pensava… pensava…

—’Stic bé —va dir en Ron, fent-li copets a l’esquena—. ’Stic bé…

—En Ron ha estat genial —va dir la Tonks afectuosament, separant-se d’en Llopin—. Magnífic. Ha estabornit un dels Cavallers de la Mort, l’ha tocat de ple a la cara, i això que quan apuntes a un objectiu que es mou des d’una escombra voladora…

—De debò? —va dir l’Hermione, mirant de fit a fit en Ron i amb els braços encara rodejant-li el coll.

—Sempre amb aquest to de sorpresa… —va dir malhumorat mentre se separava de l’Hermione—. Som els últims d’arribar?

—No —va dir la Ginny—, encara falten en Bill i la Fleur, i l’Ull-foll i en Mundungus. Vaig a dir als pares que estàs bé, Ron.

Va córrer cap a la casa.

—I doncs, què us ha passat? —en Llopin quasi semblava enfadat amb la Tonks.

—La Bel·latrix —va dir la Tonks—. M’estima tant com a en Harry, Remus. Ha intentat de valent matar-me… Tant de bo l’hagués atrapada; li’n dec una, a la Bel·latrix… Però, sense cap mena de dubte, hem ferit en Rodolphus. I llavors hem arribat a ca la tieta d’en Ron, però hem perdut el portarreu, i la seva tieta Muriel no ha parat ni un segon d’estar sobre nosaltres!

A en Llopin li tremolava la mandíbula. Va assentir, però semblava incapaç de poder dir res més.

—Com us ha anat, a vosaltres? —va preguntar la Tonks, girant-se cap a en Harry, l’Hermione i en Kingsley.

Van explicar sengles viatges, però l’obstinada absència d’en Bill, la Fleur, l’Ull-foll i en Mundungus els queia a sobre com una gelada, i cada cop era més i més difícil ignorar el fred penetrant.

—He de tornar a Downing Street, ja fa una hora que hi hauria de ser —va dir finalment en Kingsley, després de dirigir una última mirada general per tot el cel—. Informeu-me quan arribin.

En Llopin va assentir. En Kingsley es va acomiadar amb la mà de la resta i es va endinsar en la foscor en direcció a la porta. A en Harry li va semblar sentir el suau pop d’en Kingsley en desaparetre més enllà dels terrenys del Cau.

El senyor i la senyora Weasley van baixar corrents les escales amb la Ginny als talons. Tots dos pares van abraçar en Ron abans de girar-se cap a en Llopin i la Tonks.

—Moltes gràcies —va dir-los la senyora Weasley— pels nostres fills.

—No diguis bestieses, Molly —va dir la Tonks immediatament.

—Com està en George? —va preguntar en Llopin.

—Què li passa? —va dir en Ron amb una veu molt aguda.

—Ha perdut…

Però un gran enrenou va sufocar el final de la frase de la senyora Weasley.

Acabava d’aparèixer un vespral davant els seus ulls i va aturar-se a pocs metres d’ells, i en Bill i la Fleur van saltar del seu llom, una mica destarotats però il·lesos.

—Bill! Gràcies a Déu, gràcies a Déu!

La senyora Weasley va córrer cap a ell, però en Bill la va abraçar molt per sobre.

Mirant directament al seu pare, va dir:

—L’Ull-foll és mort.

Ningú no va moure’s, ningú no va dir res. En Harry se sentia com si alguna cosa en el seu interior caigués, es precipités en el buit, abandonant-lo per sempre més.

—Ho hem vist —va dir en Bill, i la Fleur va corroborar-ho amb el cap. La llum que sortia de la cuina resseguia brillant el recorregut de les llàgrimes en les galtes de la Fleur—. Ha estat poc després que trenquéssim el cercle. L’Ull-foll i en Dung eren encara a prop nostre, també es dirigien cap al nord. Llavors, en Voldemort (que, per cert, pot volar) ha anat directe cap a ells. En Dung ha tingut por, l’he sentit cridar i, tot i que l’Ull-foll ha intentat aturar-lo, ha desaparès. El malefici d’en Voldemort ha impactat de ple a la cara de l’Ull-foll, que ha caigut de l’escombra i… No hem pogut fer-hi res, absolutament res; en teníem mitja dotzena rere nostre…

En Bill es va quedar sense paraula.

—És clar que no hi podíeu fer res —va dir en Llopin.

Es miraven tots els uns als altres. En Harry no ho podia assimilar: l’Ull-foll era mort… No podia ser. L’Ull-foll, tan fort, tan valent, el supervivent consumat… Tot i que ningú no ho va dir, al cap d’una estona va semblar que s’adonaven que era absurd continuar esperant, i en silenci van seguir el senyor i la senyora Weasley cap a l’interior del Cau, fins a la saleta d’estar, on hi havia en Fred i en George rient.

—Què passa? —va dir en Fred en veure les cares llargues dels qui entraven—. Què ha passat? Qui…?

—L’Ull-foll —va dir el senyor Weasley—. És mort.

Les rialles dels bessons es van transformar per la sorpresa. Ningú no sabia què fer. La Tonks plorava silenciosament en un mocador, i en Harry sabia per què: havia estat molt propera a l’Ull-foll, sent la seva favorita i protegida a la Conselleria d’Afers Màgics. En Hagrid, que seia en un racó al terra perquè hi tenia més espai, s’eixugava els ulls en el seu mocador de la mida d’unes tovalles.

En Bill va dirigir-se cap al rebost i va tornar amb una ampolla d’aigua de foc i tretze copes.

—Teniu —va dir, i amb un moviment de vareta va enviar una copa plena d’aigua de foc per a cadascú i va alçar la seva—. Per l’Ull-foll.

—Per l’Ull-foll —van dir tots, i van beure.

—Per l’Ull-foll —va repetir en Hagrid, amb una mica de retard, amb singlot.

L’aigua de foc va cremar-li la gola, a en Harry, i, alhora, semblava que li cremés els sentiments, tot dissipant l’atordiment i la sensació d’irrealitat i substituint-los per alguna cosa semblant a coratge.

—Així que en Mundungus ha desaparegut? —va dir en Llopin, que s’havia begut tot el contingut de la copa d’un sol glop.

L’ambient va canviar immediatament. Tots tensos, van mirar en Llopin, segons li va semblar a en Harry, mig desitjant que continués i mig tement què podrien sentir.

—Sé en què estàs pensant —va dir en Bill—, i jo també m’ho he preguntat, mentre tornàvem, perquè semblava realment com si ens esperessin, oi? Però en Mundungus no ens pot pas haver traït. No sabien que hi hauria set Harrys, i per això s’han quedat parats quan hem aparegut nosaltres. Per si no te’n recordes, va ser en Mundungus qui ens va donar la idea d’aquest estratagema… Per què, doncs, no els hauria explicat la part essencial? Crec que a en Mundungus li ha agafat por, és tan senzill com això. Ja no volia venir, però l’Ull-foll l’ha obligat, i l’Innominable ha anat directe cap a ells. Qualsevol hauria tingut por.

—L’Innominable ha actuat tal com l’Ull-foll esperava que ho fes —va somicar la Tonks—. L’Ull-foll va dir que esperaria que en Harry anés amb l’auror més experimentat i resistent. Al principi ha anat rere l’Ull-foll i, quan en Mundungus ha desaparès, ha virat cap a en Kingsley…

—Sí, tot això està molt bé —va dir la Fleur bruscament—, pegò continua sense explicag com és que sabien que viatjaguíem avui, oi? A algú se li deu haveg escapat i ho deu haveg dit a algú de foga. És l’única explicació que hi ha pel fet que en sabessin alguna cosa pegò no tot el pla.

Va mirar-los a tots, amb el recorregut de les llàgrimes encara marcat en les seves galtes, esperant en silenci i amb expressió desafiant que algú la contradigués. Però ningú no ho va fer. Només va trencar el silenci en Hagrid, que singlotava darrere el seu mocador de butxaca. En Harry va mirar en Hagrid, que acabava d’arriscar la seva vida per salvar la d’en Harry, a qui tant estimava, però que una vegada va donar, enganyat, informació crucial per a en Voldemort a canvi d’un ou de drac…

—No —va dir en Harry en veu alta, i tots se’l van quedar mirant, sorpresos. L’aigua de foc semblava que li havia donat força a la veu—. Vull dir que… si algú ha comès un error i se li ha escapat —va continuar en Harry—, sé que no volia fer-ho. No és culpa seva —va repetir, de nou una mica més fort que com solia parlar—. Hem de confiar els uns en els altres. Jo confio en tots vosaltres, no crec pas que cap dels presents en aquesta sala m’hagi venut a en Voldemort.

Encara més silenci va seguir aquestes paraules. Tots el miraven, i en Harry va notar que les orelles se li escalfaven i va beure una mica més d’aigua de foc per fer alguna cosa. Mentre bevia, va pensar en l’Ull-foll, que sempre havia criticat i vituperat la bona predisposició d’en Dumbledore a l’hora de confiar en la gent.

—Així es parla, Harry —va dir en Fred inesperadament.

—Això mateix, parem tots l’orella al que diu en Harry —va dir en George, mirant de reüll en Fred, que va mig somriure.

En Llopin, però, mirava en Harry amb una expressió estranya. Quasi semblava que se’l mirés amb llàstima.

—Creus que estic boig? —va preguntar-li en Harry.

—No, crec que ets igual que en James —va respondre en Llopin—. A ell també li hauria semblat la més alta deshonra desconfiar dels amics.

En Harry sabia de què parlava en Llopin: el seu pare havia estat traït per en Ben Babbaw. Va notar que l’envaïa una ràbia irracional. Va voler discutir, però en Llopin ja s’havia girat i havia deixat la copa a la taula.

—Hi ha feina a fer —va dir, tot adreçant-se a en Bill—. Li preguntaré a en Kingsley si…

—No —va dir en Bill de seguida—, ja vindré jo.

—On aneu? —van preguntar la Tonks i la Fleur alhora.

—El cos de l’Ull-foll —va respondre en Llopin—, l’hem de rescatar.

—I no pot…? —va començar a dir la senyora Weasley amb una mirada de súplica a en Bill.

—Esperar? —va dir en Bill—. No, a no ser que prefereixis que l’agafi un Cavaller de la Mort!

Ningú no va dir res. En Llopin i en Bill van acomiadar-se i van marxar.

Tota la resta ara ja estaven asseguts, excepte en Harry, que continuava dret.

Aquella mort tan sobtada i total els acompanyava com si fos una presència.

—Jo també hi he d’anar —va dir en Harry.

Deu parells d’ulls el van mirar amb por.

—No siguis ruc, Harry —va dir la senyora Weasley—. Què vols dir?

—No em puc quedar aquí.

Es va tocar el front, que li tornava a cremar. Feia més d’un any que la cicatriu no li feia tant de mal.

—Tots estareu en perill mentre jo sigui aquí. No vull…

—No diguis bestieses! —va dir la senyora Weasley—. L’objectiu primordial d’aquesta nit era dur-te aquí sa i estalvi, i gràcies a Déu que ha funcionat. Fins i tot la Fleur ha acceptat casar-se aquí i no a França; ho hem arreglat tot perquè poguéssim quedar-nos junts i tenir cura de tu…

La senyora Weasley no ho entenia: no el feia pas sentir millor, sinó pitjor.

—Si en Voldemort descobreix que sóc aquí…

—Per què ho hauria de descobrir? —va preguntar la senyora Weasley.

—Ara mateix podries ser en una dotzena de llocs diferents, Harry —va corroborar el senyor Weasley—. No hi ha manera que sàpiga en quina casa ets, ara mateix.

—No és per mi que em preocupo! —va dir en Harry.

—Ja ho sabem —va dir el senyor Weasley tranquil·lament—, però els nostres esforços haurien estat en va si ara marxessis.

—Tu no vas enlloc —va rugir en Hagrid—. Caram, Harry! Després de tot el que hem hagut de passar per aconseguir que arribessis aquí bé!

—Sí, pensa en la meva orella! —va dir en George, mig incorporant-se.

—Ja sé que…

—L’Ull-foll no hauria volgut…

—Ja ho sé!!! —va cridar en Harry.

Se sentia assetjat i víctima d’un xantatge. Es pensaven que no ho entenia, el que havien fet per ell? No comprenien que l’únic motiu pel qual volia marxar era precisament aquest, perquè no haguessin de patir més per culpa seva? Hi va haver un silenci llarg i incòmode. La cicatriu encara li feia mal, i la templa li bategava.

—On és la Hedwig, Harry? —va preguntar la senyora Weasley per trencar el silenci—. La podem portar a dalt amb en Porcupintí i donar-li una mica de menjar.

Se li va fer un nus a l’estómac. No podia dir-li la veritat. Va acabar-se d’un glop l’aigua de foc de la copa per evitar respondre.

—Ja veuràs quan sàpiguen que ho has tornat a fer, Harry —va dir en Hagrid—. S’ha escapat de l’Innominable, i hi ha combatut quan ell era just a sobre nostre!

—No ho he fet jo —va dir en Harry, rotund—. Ha estat la meva vareta, que ha actuat per voluntat pròpia.

—Però això és impossible, Harry —va dir l’Hermione al cap d’uns segons de silenci—. Vols dir que has fet màgia sense voler-ho, que has reaccionat instintivament.

—No —va dir en Harry—. La moto estava caient, i no sabia on era en Voldemort, però la vareta m’ha canviat de direcció, l’ha trobat i li ha llançat un encanteri. Ni tan sols coneixia l’encanteri en qüestió: jo no havia fet aparèixer mai flames daurades.

—Sovint —va dir el senyor Weasley—, quan un bruixot es troba en una situació perillosa, pot produir màgia amb què mai no hauria somiat. Molts nens, de vegades, descobreixen abans d’anar a l’escola que…

—No ha anat així —va dir en Harry amb les mandíbules closes.

Li cremava la cicatriu. Se sentia enfadat i frustrat, i odiava la idea que es pensessin que tenia prou poder per a encarar-se a en Voldemort.

Ningú no li va respondre, i sabia que no el creien. I, de fet, ara que hi pensava, es va adonar que mai no havia sentit parlar d’una vareta que fes màgia tota sola.

La cicatriu li cremava dolorosament, i va fer tots els possibles per no gemegar en veu alta. Murmurant que necessitava aire fresc, va deixar el got sobre la taula i va abandonar la sala.

En travessar en Harry el jardí, un vespral gran i esquelètic se’l va mirar, va batre les enormes ales de ratpenat i va continuar menjant herba del terra. En Harry es va aturar a la porta del jardí, mirant les plantes massa crescudes de l’altre cantó, fregant-se el front i pensant en en Dumbledore.

En Dumbledore l’hauria cregut, n’estava segur, i hauria sabut per què havia actuat la vareta d’en Harry per ella sola, perquè en Dumbledore sempre tenia respostes per a tot. A més a més, tenia coneixements pel que fa a les varetes, com havia demostrat en explicar-li a en Harry l’estranya connexió entre la seva vareta i la d’en Voldemort…

Però en Dumbledore, de la mateixa manera que l’Ull-foll, en Sírius, els seus pares i la pobra Hedwig, havia anat a un lloc on ja mai no hi podria parlar de nou. Va sentir que la gola li cremava, però aquest cop la sensació no tenia res a veure amb l’aigua de foc.

I llavors, de cop i volta, el dolor a la cicatriu va fer-li més mal que mai. Es va pitjar el front amb força i va tancar els ulls. Una veu va cridar dintre el seu cap:

—Em vas dir que tot s’arreglaria si utilitzava una altra vareta!

I la visió d’un vell corsecat i vestit amb parracs que jeia espellifat sobre un terra de pedra va irrompre en la seva ment. L’home cridava, i el seu crit va ser horriblement intens, eternament agònic.

—No! No! Us ho suplico! Us ho suplico!

—Has mentit al Senyor de les Forces del Mal, Ollivander!

—No! Us juro que no!

—Intentaves ajudar en Potter, provaves d’ajudar-lo a escapar de mi!

—No, us juro que no! Creia que amb una altra vareta se solucionaria…

—Explica, doncs, què ha passat! La vareta d’en Lucius ha quedat destruïda!

—No ho entenc… La connexió… existeix tan sols… entre les dues varetes…

—Mentides!

—Si us plau! Us ho suplico! I en Harry va veure la mà blanca alçant la vareta, va sentir l’onada d’ira despietada d’en Voldemort i va veure el vell fràgil al terra, recargolant-se de l’agonia…

—Harry?

Va marxar tan aviat com havia arribat. En Harry es va quedar tremolant en la foscor, aferrant-se amb força a la tanca del jardí, amb el cor a cent i notant un molest formigueig a la cicatriu. Fins al cap d’uns segons no es va adonar que en Ron i l’Hermione eren al seu costat.

—Harry, torna a entrar a casa —va xiuxiuejar l’Hermione—. No deus estar pensant ja de marxar, oi?

—T’has de quedar, noi —va dir en Ron, fent-li un copet a l’esquena.

—Et trobes bé? —va preguntar-li l’Hermione, que ara era prou a prop d’en Harry per a veure-li la cara—. Fas molt mala cara!

—Sí —va respondre en Harry, tremolant—, segurament l’Ollivander fa més mala cara que jo…

Quan els va haver explicat què havia vist, en Ron semblava horroritzat, però l’Hermione semblava directament morta de por.

—Però si ja no t’hauria de fer mal! La cicatriu… en teoria ja no t’hauria de cremar més! No has de deixar que se t’obri la connexió de nou! En Dumbledore volia que tanquessis la ment!

En Harry no va respondre i l’Hermione el va agafar fort pel braç.

—Harry, s’està apoderant de la Conselleria, els diaris i mitja comunitat màgica! No deixis que s’apoderi també del teu cap!





6. El dimoni necròfag en pijama




La commoció d’haver perdut l’Ull-foll va pesar sobre la casa durant els dies següents; en Harry seguia esperant veure’l entrar per la porta del darrere com els altres membres de l’Orde, que anaven i venien per transmetre notícies. En Harry sentia que res llevat de l’acció podria minorar els seus sentiments de culpa i pena, i que hauria de començar la seva missió de trobar i destruir els horricreus tan aviat com fos possible.

—Bé, no pots fer res sobre els… —en Ron va murmurar la paraula «horricreus»— fins que facis els disset. Encara tens la Pista sobre teu. I podem planejar-ho aquí igual que a qualsevol altre lloc, oi? O bé és que —va abaixar la veu fins a un xiuxiueig— creus que ja saps on són, els tu-ja-saps-què?

—No —va admetre en Harry.

—Em sembla que l’Hermione ha estat investigant una mica —va dir en Ron—. Diu que s’ho guardava per a quan arribessis.

Seien a la taula d’esmorzar. El senyor Weasley i en Bill acabaven de marxar a treballar, la senyora Weasley havia anat a dalt a despertar l’Hermione i la Ginny, mentre la Fleur se n’havia anat a dutxar.

—La Pista es trencarà el dia trenta-u —va dir en Harry—. Això vol dir que només necessito estar aquí quatre dies més. Després podré…

—Cinc dies —en Ron el va corregir fermament—. Ens hem de quedar per al casament. Ens matarien si ens el perdéssim.

En Harry va entendre que es referia a la Fleur i la senyora Weasley.

—És tan sols un dia més —va dir en Ron, quan en Harry el va mirar rebel.

—Però no s’adonen com n’és, d’important…?

—És natural que no se n’adonin —va dir en Ron—. No en tenen ni idea. I ara que ho dius, volia parlar-te d’això.

En Ron va donar una ullada a la porta que duia a l’entrada per comprovar que la senyora Weasley encara no tornava, i va inclinar-se més a prop d’en Harry.

—La mare ens ha estat intentant estirar la llengua a l’Hermione i a mi. Vol saber què estem planejant. Ho intentarà amb tu, ara; prepara’t. El pare i en Llopin també van preguntar, però quan els vam dir que en Dumbledore t’havia dit de no explicar-ho a ningú excepte a nosaltres, van deixar-ho córrer. La mare no, però. Sembla decidida.

La predicció d’en Ron va convertir-se en realitat al cap de poques hores. Poc després de dinar, la senyora Weasley va separar en Harry dels altres i va demanar-li ajuda per a identificar un solitari mitjó d’home que ella pensava que podria haver sortit de la seva motxilla. Un cop va tenir en Harry arraconat al petit safareig de fora la cuina, va començar:

—En Ron i l’Hermione semblen pensar que cap de vosaltres tres anirà a Hogwarts —va començar amb un to lleuger i informal.

—Oh —va dir en Harry—. Bé, sí, és veritat.

El corró donava voltes per si sol en una cantonada, escorrent el que semblava una de les samarretes del senyor Weasley.

—Puc preguntar per què abandoneu la vostra educació? —va dir la senyora Weasley.

—Bé, en Dumbledore em va deixar… coses a fer —va forfollejar en Harry—. En Ron i l’Hermione ho saben, i volen venir amb mi, també.

—Quin tipus de «coses»?

—Ho sento, no puc…

—Bé, francament, em sembla que l’Arthur i jo tenim el dret de saber-ho, i estic segura que el senyor i la senyora Granger hi estarien d’acord! —va dir la senyora Weasley. En Harry havia estat tement l’atac de «pares preocupats». Es va obligar a mirar-la fixament als ulls, adonant-se mentre ho feia que eren precisament del mateix to marronós que els de la Ginny. Això no ajudava.

—En Dumbledore no volia que ningú més ho sabés, senyora Weasley. Ho sento.

En Ron i l’Hermione no estan obligats a venir, és la seva elecció…

—No veig per què hi hauries d’anar tu, tampoc! —va deixar anar bruscament, sense embuts—. Amb prou feines sou majors d’edat! No té absolutament cap sentit: si en Dumbledore necessitava que es fes alguna cosa, tenia tot l’Orde a les seves ordres!

Harry, el degueres entendre malament. Probablement t’estava dient que volia que es fes alguna cosa, i tu vas entendre que volia que la fessis tu…

—No el vaig entendre malament —va dir en Harry rotundament—. He de ser jo.

Li va tornar el mitjó solitari que se suposava que havia d’identificar, que estava estampat amb plantes de boga daurades.

—I el mitjó no és meu, que no sóc seguidor del Puddlemere United.

—Ah, és clar que no —va dir la senyora Weasley, amb un sobtat i bastant desconcertant retorn al seu to de veu informal—. Me n’hauria d’haver adonat. Bé, Harry, mentre encara siguis aquí, no t’importaria ajudar-nos amb els preparatius per a les noces d’en Bill i la Fleur, oi? Encara queda molt per fer.

—No… jo… és clar que no —va dir en Harry, desconcertat per aquest sobtat canvi de tema.

—Molt amable per part teva —va respondre, i va somriure mentre marxava del safareig.

Des d’aquell moment, la senyora Weasley va mantenir en Harry, en Ron i l’Hermione tan ocupats amb els preparatius per al casori que quasi no tenien temps per a pensar. L’explicació més amable per aquest comportament hagués estat que la senyora Weasley els volia distreure a tots de pensar en l’Ull-foll i en els terrors del seu recent viatge. Ara bé, després de dos dies de netejar coberteries sense parar, de relacionar llaços i flors de colors perquè lliguessin, de desgnomar el jardí i ajudar la senyora Weasley a cuinar enormes tandes de canapès, en Harry va començar a sospitar un motiu diferent. Totes les feines que els encomanava semblaven mantenir-lo a ell, en Ron i l’Hermione lluny els uns dels altres; no havia tingut oportunitat de parlar amb ells dos, sols, des de la primera nit, quan els havia parlat d’en Voldemort torturant l’Ollivander.

—Em sembla que la mare pensa que, si pot evitar que vosaltres tres us trobeu i ho planifiqueu, podrà retardar la vostra marxa —va dir la Ginny a en Harry en veu baixa, mentre paraven taula per dinar la tercera nit de la seva estada.

—I, llavors, que es pensa que passarà? —va murmurar en Harry—. Que potser algú altre podria matar en Voldemort mentre ella ens reté aquí fent panades?

Havia parlat sense pensar, i va veure la cara de la Ginny empal·lidir.

—Així que és cert? —va dir ella—. Això és el que intenteu fer?

—Jo… no… Feia broma —va dir en Harry evasivament.

Van mirar-se fixament l’un a l’altre, i hi havia alguna cosa més que commoció en l’expressió de la Ginny. De sobte en Harry va adonar-se que aquesta era la primera vegada que estava a soles amb ella des d’aquelles hores robades en els solitaris racons dels terrenys de Hogwarts. Estava segur que ella també les recordava. Tots dos van fer un bot quan es va obrir la porta, i el senyor Weasley, en Kingsley i en Bill van entrar.

Ara sovint els acompanyaven altres membres de l’Orde a sopar, ja que el Cau havia substituït el número dotze de la plaça Grimmauld com a quarter general. El senyor Weasley va explicar que després de la mort d’en Dumbledore, el seu guarda-secret, cada una de les persones a qui en Dumbledore havia confiat la localització de la plaça Grimmauld havia esdevingut ara guarda-secret.

—I com que érem uns vint, això disminueix molt el poder de l’encanteri de la fidelitat. Vint vegades més oportunitats per als Cavallers de la Mort d’obtenir el secret d’algú. No podem esperar que aguanti gaire més.

—Però segur que l’Snape haurà explicat als Cavallers de la Mort l’adreça, ara, no? —va preguntar en Harry.

—Bé, l’Ull-foll va posar-hi un parell de maleficis contra l’Snape per si un cas hi torna de nou. Esperem que siguin prou forts per a mantenir-lo allunyat i travar la seva llengua si intenta xerrar del lloc, però no en podem estar segurs. Hagués estat insensat seguir utilitzant-lo com a quarter general ara que la seva protecció s’ha tornat tan dèbil.

La cuina estava tan abarrotada aquell vespre que va ser difícil de fer servir els ganivets i les forquilles. En Harry es va trobar costat per costat de la Ginny; i tot el que havia passat i el que no s’havien dit entre ells dos feia que desitgés que els hagués tocat seure separats per unes quantes persones. Procurava tan aferrissadament d’evitar fregar el seu braç, que amb prou feines podia tallar el pollastre.

—No hi ha noticies de l’Ull-foll? —va demanar en Harry a en Bill.

—Cap —va respondre en Bill.

No havien pogut celebrar un funeral per en Murri, perquè en Bill i en Llopin no havien pogut recuperar-ne el cos. Era difícil saber on havia pogut caure, donada la foscor i la confusió de la batalla.

—El Periòdic Profètic no en diu ni una paraula, de la seva mort, o de la troballa del cadàver —va continuar en Bill—. Però això no vol dir gairebé res. Darrerament està callant moltes coses.

—I encara no han convocat cap vista per tota la màgia que vaig fer, tot i ser menor d’edat, per escapar dels Cavallers de la Mort? —va dir en Harry, a través de la taula, al senyor Weasley, que va fer que no amb el cap—. Perquè saben que no tenia elecció o perquè no volen que digui al món que en Voldemort em va atacar?

—Més aviat per això darrer, crec. L’Scrimgeour no vol admetre que l’Innominable sigui tan poderós com és, ni que a Azkaban s’hagi produït una fuga massiva.

—Sí, per què s’hauria de dir la veritat al públic? —va dir en Harry, prement el ganivet tan fort que les dèbils cicatrius del dors de la seva mà dreta van destacar, blanques en contrast amb la seva pell: «No diré mentides».

—No hi ha ningú a la Conselleria preparat per a enfrontar-s’hi? —va preguntar en Ron enfadat.

—És clar, Ron, però la gent està morta de por —va contestar el senyor Weasley—, de por de ser ells els pròxims a desaparèixer, o els seus fills els pròxims a ser atacats! Circulen molts rumors desagradables; jo, per exemple, no crec que la professora de Muggleologia de Hogwarts hagi dimitit. No l’ha vista ningú des de fa setmanes. Mentrestant, l’Scrimgeour es queda tancat al seu despatx tot el dia: només espero que estigui pensant un pla.

Hi va haver una pausa durant la qual la senyora Weasley va moure màgicament els plats buits a un costat i va servir pastís de poma.

—Hem de decidig com anigàs disfguessat, ’Aggy —va dir la Fleur, quan tothom ja tenia pastís—, peg al casament —va afegir, quan ell la va mirar confós—. És clag que cap dels nostgues convidats són Cavallegs de la Mogt, pegò no podem pas gagantig que ningú no digui gues despgués d’haveg begut champagne.

A partir d’això, en Harry va deduir que ella encara sospitava d’en Hagrid.

—Sí, bona idea —va dir la senyora Weasley des del cap de taula, on seia, amb les ulleres col·locades a la punta del nas, fent una ullada a una llarga llista de feines que havia gargotejat en un pergamí—. I bé, Ron, has netejat la teva habitació, ja?

—Per què?! —va exclamar en Ron, deixant anar violentament la seva cullera i mirant amb fúria la seva mare—. Per què ha d’estar endreçada, la meva habitació? En Harry i jo estem bé tal com està!

—Celebrarem aquí la boda del teu germà d’aquí pocs dies, jovenet…

—I es casaran a la meva habitació? —va preguntar en Ron furiós—. No! Doncs, per les barbes d’en Merlí, per què hauria de…

—No parlis així a la teva mare —va dir el senyor Weasley fermament—. I fes el que et diuen.

En Ron va mirar els seus pares amb mala cara, va agafar la cullera i va atacar les darreres restes del seu pastís de poma.

—Jo t’ajudaré, part del desordre és meu —va dir en Harry a en Ron, però la senyora Weasley el va tallar.

—No, Harry, estimat, preferiria que ajudessis l’Arthur a fer net el galliner, i Hermione, t’estaria molt agraïda si canviessis els llençols per a Monsieur i Madame Delacour, ja saps que arriben demà al matí a les onze.

Però va resultar haver-hi molt poca feina a fer amb el galliner.

—No cal… eh… dir-ne res a la Molly… —va explicar el senyor Weasley a en Harry, impedint que entrés al galliner—; però, eh… en Ted Tonks m’ha enviat la major part del que quedava de la motocicleta d’en Sírius i, eh… l’estic amagant, és a dir, guardant, aquí. Hi ha coses fantàstiques: un tub d’escanyament (crec que en dieu) i una bateria esplèndida, i seria una gran oportunitat per a descobrir com funcionen els frens.

Intentaré tornar-ho a muntar tot plegat quan la Molly no… vull dir… quan tingui temps.

Quan van tornar dins la casa, no es veia la senyora Weasley per enlloc, i en Harry es va esmunyir cap a l’àtic, a l’habitació d’en Ron.

—Ja ho estic fent, ja ho estic fent…! Ah, ets tu! —va dir en Ron alleugerit, mentre en Harry entrava a l’habitació. En Ron es va estirar al llit, d’on evidentment acabava d’aixecar-se. L’habitació estava tan desendreçada com ho havia estat tota la setmana; l’únic canvi era que l’Hermione ara estava asseguda en una cantonada, amb en Malifet, el seu gat pelut i ataronjat, als seus peus, escollint llibres, alguns dels quals en Harry reconeixia com a seus, en dues piles enormes.

—Hola, Harry! —va dir ella, mentre ell s’asseia al seu llit plegable.

—Com has aconseguit escapolir-te’n, tu?

—Ah, la mare d’en Ron s’ha oblidat que ja ens va demanar a la Ginny i a mi de canviar els llençols ahir —va dir l’Hermione. Va llençar Numerologia i gramàtica en una pila i Expansió i decadència de les Forces del Mal a l’altra.

—Estàvem parlant de l’Ull-foll —va explicar en Ron a en Harry—. Jo crec que podria haver sobreviscut.

—Però en Bill va veure com el tocava el Malefici de la Mort —va dir en Harry.

—Ja, però en Bill també estava sent atacat —va dir en Ron—. Com pot estar segur del que va veure?

—Encara que el Malefici de la Mort no el toqués, l’Ull-foll va caure des d’una altura de tres-cents metres —va dir l’Hermione, ara sospesant Equips de quidditch de la Gran Bretanya i Irlanda a les seves mans.

—Podria haver mitigat el cop amb l’encís d’Ègida…

—La Fleur va dir que la vareta li havia sortit volant de la mà —va dir en Harry.

—D’acord, ja veig que voleu que estigui mort —va grunyir en Ron, col·locant el seu coixí en una posició més confortable.

—És clar que no volem que estigui mort! —va dir l’Hermione sobtada—. És horrible que hagi mort! Però hem de ser realistes!

Per primera vegada, en Harry es va imaginar el cos de l’Ull-foll, fracturat com el d’en Dumbledore ho havia estat, i amb aquell ull brunzint encara en la seva conca. Va sentir una punxada de repulsió barrejada amb un estrany desig de riure.

—Els Cavallers de la Mort probablement se’n van desempallegar ells mateixos; per això ningú no l’ha trobat —va dir en Ron prudentment.

—Sí —va dir en Harry—. Com en Barty Mauch, convertit en un os i enterrat al jardí de davant d’en Hagrid. Probablement van transfigurar en Murri i el van dissecar…

—No! —va xisclar l’Hermione. Espantat, en Harry va mirar amunt just a temps de veure-la rompre en plors sobre el seu exemplar de Les beceroles del bon encantador.

—Oh, no —va dir en Harry, lluitant per posar-se dret del vell llit desplegable—. Hermione, no volia disgustar-te…

Però amb un fort cruixit de molles oxidades en Ron va saltar del llit i va arribar-hi primer. Posant un braç al voltant de l’Hermione, va buscar dins la butxaca dels seus texans i en va treure el mocador repugnant que abans havia utilitzat per fregar el forn.

Ràpidament, traient la seva vareta, hi va apuntar i va dir: Purgo!

La vareta va xuclar bona part del greix. Bastant satisfet amb ell mateix, en Ron va donar el mocador lleugerament fumat a l’Hermione.

—Oh… gràcies, Ron… Ho sento… —es va mocar i va sanglotar—. És tan horrible, oi? J-just després d’en Dumbledore… M-mai no m’hauria i-imaginat l’Ull-foll morint; d’alguna manera, semblava tan fort!

—Sí, ja ho sé —va dir en Ron abraçant-la—. Però saps què ens diria, si fos aquí?

—V-vigilància permanent —va dir l’Hermione, eixugant-se els ulls.

—Exacte —va dir en Ron assentint—. Ens diria que aprenguéssim del que li ha passat. I el que he après jo és de no confiar en aquell covard i miserable d’en Mundungus.

L’Hermione va deixar anar un riure dèbil i es va incorporar per agafar dos llibres més. Un segon després, en Ron havia enretirat el braç del voltant de les seves espatlles; li havia caigut El llibre-monstre dels monstres al peu. El llibre s’havia alliberat del cinturó que el mantenia quiet i intentava mossegar feroçment el turmell d’en Ron.

—Ho sento! Ho sento! —va cridar l’Hermione, mentre en Harry arrencava el llibre de la cama d’en Ron i el tornava a relligar.

—Què estàs fent amb tots aquests llibres? —va preguntar-li en Ron, coixejant cap al seu llit.

—Només intento decidir quins ens emportarem —va dir l’Hermione— per a quan estiguem buscant els horricreus.

—Ah, és clar —va dir en Ron, picant-se amb una mà el front—. Me n’oblidava, que anirem a enderrocar en Voldemort en una biblioteca ambulant.

—Quina gràcia —va dir l’Hermione, fredament, mirant Les beceroles del bon encantador—. M’estava preguntant si necessitarem traduir runes… És possible… Crec que el millor serà que l’agafem, per estar-ne segurs.

Va deixar Les beceroles a la pila més gran de les dues i va agafar Hogwarts, la història.

—Escolteu —va dir en Harry.

S’havia assegut ben recte. En Ron i l’Hermione el van mirar amb una semblant barreja de resignació i desafiament.

—Sé que vau dir, després del funeral d’en Dumbledore, que volíeu venir amb mi —va començar en Harry.

—Ja hi som —va dir en Ron a l’Hermione, posant els ulls en blanc.

—Tal com sabíem que faria —va sospirar ella, girant-se cap als llibres—. Sabeu?, em sembla que sí que agafaré Hogwarts, la història. No crec que em pogués sentir bé sense…

—Escolteu! —va dir en Harry una altra vegada.

—No, Harry, escolta tu —va dir l’Hermione—. T’acompanyarem. Està decidit des de fa mesos… anys, de fet. —Però…

—Calla —el va advertir en Ron.

—… esteu segurs que ho heu rumiat bé? —va continuar en Harry.

—A veure —va dir l’Hermione, llençant Un juliol amb un trol camperol que tocava el flabiol a la pila de descartats, amb una mirada furiosa—. He estat empaquetant-ho tot durant dies, perquè estiguem a punt per marxar de seguida, la qual cosa, per a la teva informació, m’ha suposat fer màgia bastant complicada, per no esmentar la tasca de robar d’amagat totes les existències de poció de la mutació de l’Ull-foll davant dels nassos de la mare d’en Ron.

»També he modificat la memòria dels meus pares, i ara estan convençuts que en realitat es diuen Wendell i Mònica Wilkins, i que l’ambició de la seva vida és anar a viure a Austràlia, cosa que ja han fet. Això és perquè sigui més difícil per a en Voldemort de trobar-los i interrogar-los sobre mi, o sobre tu, ja que, malauradament, els he explicat força coses de tu.

»Suposant que sobrevisc la caça dels horricreus, em trobaré amb la mare i el pare i els alliberaré de l’encanteri. Si no… bé, em sembla que he fet un encanteri prou bo per a mantenir-los segurs i feliços. En Wendell i la Mònica Wilkins no saben que tenen una filla, saps?

Els ulls de l’Hermione s’estaven omplint de llàgrimes una altra vegada. En Ron va tornar a aixecar-se del llit, va passar el braç al seu voltant una altra vegada i va arrufar el nas a en Harry com retraient-li la seva manca de tacte. En Harry no podia pensar en res a dir, i encara menys perquè era altament inusual per a en Ron d’ensenyar tacte a algú.

—Jo… Hermione, ho sento… No…

—No t’has adonat que en Ron i jo sabem perfectament què podria passar si vinguéssim amb tu? Doncs bé, ho sabem. Ron, ensenya-li a en Harry què has fet.

—No, que acaba de menjar —va dir en Ron.

—Au, vés, que necessita saber-ho!

—Oh, d’acord. Harry, vine.

Per segona vegada, en Ron va retirar el braç del voltant de l’Hermione i va dirigir-se a la porta.

—Som-hi.

—Per què? —va demanar en Harry, seguint en Ron fora de l’habitació al petit replà.

—Descendo —va murmurar en Ron, apuntant la seva vareta cap al sostre baix.

Una trapa es va obrir just dalt els seus caps i una escala va lliscar fins als seus peus. Un so horrible, una barreja de lament i gemec, provenia del forat quadrat, juntament amb una desagradable olor a clavegueres obertes.

—Això és el vostre dimoni necròfag, no? —va preguntar en Harry, que de fet no havia vist mai la criatura que de vegades interrompia el silenci nocturn.

—Sí que l’és —va dir en Ron, pujant l’escala—. Vine i fes-li una ullada.

En Harry va seguir en Ron els pocs esglaons amunt fins al petit espai de l’àtic.

Quan encara només el seu cap i les seves espatlles guaitaven dins l’habitació, va poder veure la criatura arraulida a pocs metres d’ell, adormida en la penombra amb la seva gran boca oberta.

—Però… si sembla… Els dimonis necròfags porten pijama, normalment?

—No —va dir en Ron—, ni tenen els cabells pèl-rojos ni totes aquestes pústules.

En Harry contemplava aquella cosa, lleugerament repugnat. Era humà, en forma i mida, i duia posat el que, ara que els ulls d’en Harry s’havien adaptat a la foscor, era clarament un pijama vell d’en Ron. També estava segur que els dimonis necròfags eren generalment bastant bavosos i calbs, enlloc de distintivament peluts i coberts de rabioses butllofes liles.

—Ell és jo, ho veus? —va dir en Ron.

—No —va dir en Harry—, no ho veig.

—T’ho explicaré de nou a l’habitació, o la pudor em matarà —va dir en Ron.

Van baixar l’escala, que en Ron va fer tornar al sostre, i van reunir-se amb l’Hermione, que encara seguia classificant llibres.

—Un cop haguem marxat, el dimoni baixarà i viurà aquí a la meva habitació —va dir en Ron—. Crec que realment en té moltes ganes… Bé, és difícil de dir, perquè tot el que pot fer és gemegar i bavejar, però sembla fer que sí amb el cap cada cop que li ho diem. Sigui com sigui, ell serà jo amb pigotellosi aguda. És molt bona pensada, eh?

En Harry simplement se’l mirava confós.

—És molt bona! —va dir en Ron, clarament frustrat perquè en Harry no havia captat com n’era, de brillant, el pla—. Mira, quan cap de nosaltres tres no aparegui per Hogwarts, tothom pensarà que l’Hermione i jo hem vingut amb tu, oi? Cosa que significa que els Cavallers de la Mort vindran directes cap a les nostres famílies per veure si poden obtenir informació sobre el teu parador.

—Però amb una mica de sort semblarà que he marxat amb el pare i la mare; la major part de fills de muggles s’estan plantejant amagar-se, en aquests moments —va dir l’Hermione.

—No podem amagar tota la meva família, semblaria molt sospitós i no poden deixar la seva feina —va dir en Ron—. Per tant, escamparem la història que jo estic greument malalt amb pigotellosi aguda i que per això no puc tornar a l’escola. Si ve algú a investigar, la mare o el pare els poden ensenyar el dimoni necròfag al meu llit, ple de pústules. La pigotellosi aguda és molt contagiosa; per tant, no voldran acostar-s’hi gaire. Tampoc no importa que no pugui parlar, perquè aparentment no es pot parlar després que el fong s’hagi estès cap a la campaneta.

—I el teu pare i la teva mare estan d’acord amb aquest pla? —va preguntar en Harry.

—El pare sí. Va ajudar en Fred i en George a transformar el dimoni. La mare… Bé, ja has vist com és. No acceptarà que marxem fins que ho haguem fet.

Hi va haver un silenci a l’habitació, només trencat per sorolls suaus, ja que l’Hermione seguia tirant llibres a una pila o l’altra. En Ron seia observant-la, i en Harry se’ls mirava, de l’un a l’altre, incapaç de dir res. Les mesures que havien pres per protegir les seves famílies van fer que s’adonés, més que qualsevol altra cosa que haguessin pogut fer, que realment se n’anirien amb ell i que sabien perfectament com en podria ser, de perillós. Els volia dir quant significava per a ell això, però no va poder trobar paraules prou importants.

A través del silenci, va arribar el so esmorteït de la senyora Weasley cridant quatre pisos més avall.

—La Ginny segurament es deu haver deixat un bri de pols en una argolla per als tovallons —va dir en Ron—. No tinc ni idea de per què els Delacour han de venir dos dies abans de la boda.

—La germana de la Fleur és una de les dames d’honor; necessita ser aquí per a l’assaig i és massa petita per a venir tota sola —va dir l’Hermione, mentre mirava indecisa Una nit amb un esperit fornit.

—Bé, però convidats no ajudaran pas a abaixar el nivell d’estrès de la mare —va dir en Ron.

—El que hem de decidir, realment —va dir l’Hermione, llençant Teoria de la màgia defensiva a la paperera sense pensar-s’ho dues vegades i agafant Estudi sobre l’educació a Europa—, és on anirem després de marxar d’aquí. Ja sé que vas dir que volies anar primer al Cau d’en Goldric, Harry, i entenc per què, però… bé… els horricreus haurien de ser la nostra primera prioritat, no et sembla?

—Si sabéssim on són els horricreus, estaria d’acord amb tu —va dir en Harry, que no creia que l’Hermione realment entengués el seu desig de tornar al Cau d’en Goldric. Les tombes dels seus pares només eren una part del que l’atreia: tenia un fort, tot i que inexplicable, sentiment que el lloc li tenia respostes resguardades. Potser era simplement perquè era allà on havia sobreviscut al Malefici de la Mort d’en Voldemort; ara que s’enfrontava al desafiament de repetir la proesa, en Harry desitjava tornar al lloc on ho havia aconseguit, esperant d’entendre-ho.

—No creus que hi ha la possibilitat que en Voldemort estigui vigilant el Cau d’en Goldric? —va preguntar l’Hermione—. Potser espera que hi tornis i visitis la tomba dels teus pares un cop siguis lliure d’anar on vulguis.

En Harry no havia pensat en això. Mentre intentava trobar-hi un argument en contra, en Ron va parlar, evidentment seguint el seu propi fil de pensaments.

—Aquest R.A.B.… —va dir—… Ja sabeu, el que va robar el medalló real…

L’Hermione va assentir.

—Deia a la seva nota que estava a punt de destruir-lo, oi?

En Harry va arrossegar la seva motxilla cap a ell i en va treure l’horricreu fals on la nota d’en R.A.B. encara hi era plegada.

—«He robat l’horricreu autèntic i penso destruir-lo tan aviat com pugui» —va llegir en Harry en veu alta.

—Bé doncs, i si realment el va destruir, ell? —va dir en Ron.

—O ella —va intervenir l’Hermione.

—El que sigui —va dir en Ron—. Seria un horricreu menys per a nosaltres!

—Sí, però igualment haurem d’intentar localitzar el medalló real, no? —va dir l’Hermione—. Per esbrinar si ha estat o no destruït.

—I un cop en tinguem un, com es destrueix un horricreu? —va preguntar en Ron.

—Mmm… —va dir l’Hermione—. He estat investigant una mica al respecte.

—Com? —va preguntar en Harry—. Em pensava que no hi havia cap llibre sobre horricreus, a la biblioteca…

—No hi eren —va dir l’Hermione, que s’havia posat vermella—. En Dumbledore els va treure tots, però… no els va destruir.

En Ron va asseure’s ben recte, amb els ulls molt oberts.

—Per les barbes d’en Merlí, com has aconseguit pispar aquests llibres dels horricreus?

—No… no els he robat! —va dir l’Hermione, mirant d’en Harry a en Ron amb certa desesperació—. Eren igualment llibres de la biblioteca, encara que en Dumbledore els tragués de les prestatgeries. És igual, si ell realment no volia que ningú els pogués aconseguir, estic segura que ho hauria posat més difícil…

—Ves al gra! —va dir en Ron.

—Doncs… va ser fàcil —va dir l’Hermione en veu baixa—. Només vaig fer un encantament atraient. Ja sabeu… l’Appropinquet. I… van sortir volant per la finestra del despatx d’en Dumbledore fins al dormitori de les noies.

—Però quan ho vas fer, això? —va preguntar en Harry, mirant l’Hermione amb una barreja d’admiració i incredulitat.

—Just després del seu… del funeral d’en Dumbledore —va dir l’Hermione, en veu encara més baixa—. Després que haguéssim acordat que deixaríem l’escola i aniríem a buscar els horricreus. Quan vaig pujar a dalt a recollir les meves coses, se’m… se’m va acudir que, com més en sabéssim, molt millor… I estava allà sola… i ho vaig provar… i va funcionar. Van entrar volant directes per la finestra i… i els vaig empaquetar.

Va empassar saliva i va dir suplicant:

—No crec que en Dumbledore s’hagués enfadat; no farem pas servir la informació per fer cap horricreu, oi?

—Que sents que ens estiguem queixant? —va dir en Ron—. On són aquests llibres, de totes maneres?

L’Hermione va remenar un moment i va treure de la pila un gran volum, enquadernat en pell negra descolorida. Semblava una mica marejada i l’aguantava amb cautela, com si fos alguna cosa morta recentment.

—Aquest és el que dóna les instruccions específiques de com fer un horricreu. Els secrets de les Forces del Mal… És un llibre horrible, terrible, ple de màgia negra. Em pregunto quan el degué treure de la llibreria, en Dumbledore… Si no ho va fer fins que va ser director, segur que en Voldemort va trobar-hi totes les instruccions que necessitava.

—Llavors, per què va haver de preguntar a en Llagot com fer un horricreu, si ja havia llegit això? —va demanar en Ron.

—Només va acostar-se a en Llagot per descobrir què passaria si dividies la teva ànima en set parts —va recordar en Harry—. En Dumbledore estava segur que en Rodlel ja sabia com fer un horricreu quan va anar a preguntar a en Llagot. Em sembla que tens raó, Hermione; aquest podria ser fàcilment el llibre d’on va treure’n la informació.

—I com més llegeixo sobre ells —va dir l’Hermione—, més horribles em semblen i menys puc creurem que en fes fins a sis. En aquest llibre s’avisa com n’és, d’inestable, dividir-se l’ànima fent un sol horricreu!

En Harry va recordar el que havia dit en Dumbledore, sobre en Voldemort movent-se més enllà de la «maldat habitual».

—Hi ha alguna manera de tornar-te a unir? —va preguntar en Ron.

—Sí —va dir l’Hermione, amb un somriure apagat—, però seria terriblement dolorós.

—Com? Com s’ha de fer? —va preguntar en Harry.

—Amb el remordiment —va dir l’Hermione—. T’ha de saber greu de debò el que has fet. Hi ha una nota a peu de pàgina. Aparentment, aquest dolor pot destruir-te. I no veig en Voldemort intentant-ho, de cap manera, no creieu?

—No —va dir en Ron, abans que en Harry pogués respondre—. I s’hi diu alguna cosa sobre com destruir horricreus, en aquest llibre?

—Sí —va dir l’Hermione, girant les fràgils pàgines del llibre com si examinés entranyes podrides—, perquè adverteix els bruixots com de poderosos han de ser els encanteris que hi posin. Per tot el que he llegit, el que en Harry va fer amb el diari d’en Rodlel va ser una de les poques maneres infalibles de destruir un horricreu.

—Què? Apunyalar-lo amb un ullal de basilisc? —va preguntar en Harry.

—Oh, quina sort que tinguem una gran reserva d’ullals de basilisc —va dir en Ron—. Em preguntava què en faríem, de tots ells.

—No cal que sigui un ullal de basilisc —va dir l’Hermione pacientment—. Ha de ser una cosa tan destructiva que un horricreu no pugui reparar-se. El verí del basilisc només té un antídot, i és extremadament rar…

—… Llàgrimes de fènix —va dir en Harry, assentint.

—Exactament —va dir l’Hermione—. El nostre problema és que hi ha poques substàncies tan destructives com el verí del basilisc, i són totes molt perilloses per a portar-les a sobre. Aquest és un problema que haurem de solucionar, ja que tallar, trencar o aixafar l’horricreu no funcionarà. Hem d’aconseguir que no es pugui reparar màgicament.

—Però encara que aconseguim destrossar la cosa en què viu —va dir en Ron—, com és que el tros d’ànima no marxa a viure en alguna altra cosa?

—Perquè un horricreu és el complet oposat d’un ésser humà.

Veient que en Harry i en Ron semblaven completament confosos, l’Hermione es va afanyar a seguir:

—Mireu: si ara agafés una espasa, Ron, i et travessés, no danyaria la teva ànima per res.

—Cosa que em seria de gran consol, n’estic segur —va dir en Ron.

En Harry va riure.

—Doncs ho hauria de ser! Però el que vull dir és que, passi el que passi amb el teu cos, la teva ànima sobreviuria, intacta —va dir l’Hermione—. Doncs al revés passa amb un horricreu. El fragment d’ànima de l’interior depèn del seu contenidor, el seu cos encantat, per a poder sobreviure. No pot existir sense ell.

—El diari va semblar que es morís quan el vaig apunyalar —va dir en Harry, recordant la tinta que vessava, com si fos sang, per les pàgines perforades, i els crits de la part d’ànima d’en Voldemort mentre desapareixia.

—I un cop el diari va ser degudament destruït, el tros d’ànima atrapat no podia existir més. La Ginny havia intentat desfer-se’n abans que tu ho fessis, tirant-lo pel vàter, però, òbviament, va tornar com nou.

—Espera —va dir en Ron, arrufant les celles—. La part d’ànima del diari estava posseint la Ginny, no? Com funciona això, llavors?

—Mentre el contenidor màgic segueixi intacte, la part d’ànima que hi estigui a dins pot entrar i sortir d’algú si s’hi apropen massa. No em refereixo a aguantar-lo durant molt de temps, no té res a veure amb tocar-lo —va afegir abans que en Ron pogués parlar—. Em refereixo a proper emocionalment. La Ginny va abocar el seu cor en aquell diari, es va tornar increïblement vulnerable. Tindràs problemes si t’aprecies o et tornes massa depenent d’un horricreu.

—Em pregunto com va destruir l’anell, en Dumbledore… —va dir en Harry—. Per què no li ho vaig preguntar? De fet, en cap moment…

La seva veu va anar disminuint: estava pensant en totes les coses que hauria d’haver demanat a en Dumbledore, i com, des que el director havia mort, a en Harry li semblava que havia malgastat moltes oportunitats, quan en Dumbledore era viu, de descobrir més… de descobrir-ho tot…

El silenci es va trencar quan la porta de l’habitació es va obrir amb un fort cop a la paret. L’Hermione va xisclar i va deixar caure Els secrets de les Forces del Mal; en Malifet es va esmunyir d’una revolada a sota el llit, rebufant indignat; en Ron va saltar del llit, va relliscar amb un embolcall tirat d’un granota de xocolata i va picar de cap contra la paret del davant, i en Harry, instintivament, es va llençar a agafar la seva vareta abans d’adonar-se que estava mirant la senyora Weasley, que duia els cabells tots despentinats i tenia la cara desfigurada per la ràbia.

—Sento molt interrompre aquesta petita reunió íntima —va dir, amb la veu tremolosa—. Estic segura que necessiteu descansar una mica, però hi ha tot de regals de noces apilats a la meva habitació que s’han de classificar, i tenia la impressió que estàveu d’acord a ajudar.

—Oh, sí —va dir l’Hermione, que semblava terroritzada, mentre es posava dempeus, enviant llibres volant per tot arreu—, ara ho farem… ens sap greu…

Amb una mirada angoixada a en Ron i en Harry, l’Hermione va sortir corrents de l’habitació darrere la senyora Weasley.

—És com ser un elf domèstic —va queixar-se en Ron en veu baixa, encara fregant-se el cap mentre en Harry i ell les seguien—, excepte per la satisfacció de fer la feina. Com més aviat s’acabi aquest casori, més content estaré.

—Sí —va dir en Harry—, llavors no tindrem res més a fer que buscar els horricreus… Serà com unes vacances no?

En Ron va començar a riure, però en veure la pila de regals que els estaven esperant a l’habitació de la senyora Weasley, va parar bruscament.

Els Delacour van arribar el matí següent a les onze en punt. En Harry, en Ron, l’Hermione i la Ginny se sentien bastant ressentits amb la família de la Fleur, a aquelles alçades, i va ser de mala gana que en Ron va pujar cap a dalt a posar-se uns mitjons que combinessin, i en Harry va intentar allisar-se els cabells. Un cop van rebre el vistiplau d’anar prou elegants, van desfilar cap a l’assolellat pati del darrere per esperar les visites.

En Harry mai no havia vist la casa tan endreçada. Les marmites oxidades i les velles botes de goma que normalment embrutaven les escales de la porta del darrere havien desaparegut i havien estat substituïdes per dues noves mimoses tremoloses plantades a cada costat de la porta, en grans testos, i, encara que no feia gens de brisa, les seves fulles onejaven peresosament amb un atractiu efecte de mormoleig. Havien tancat les gallines, el pati havia estat escombrat i el jardí del costat l’havien podat i hi havien arrabassat les males herbes; tot estava ben cuidat, tot i que en Harry, a qui li agradava tot més crescut, va pensar que semblava bastant desolat sense el seu contingent habitual de gnoms entremaliats.

Havia perdut el compte de quants encanteris s’havien posat al Cau, tant per obra de l’Orde com de la Conselleria; només sabia que era impossible que ningú viatgés màgicament directe a la casa. Per això el senyor Weasley havia anat a trobar-se amb els Delacour dalt d’un turó proper, on havien arribat amb portarreu. El primer so que els va arribar mentre s’apropaven va ser un riure estrident, que va resultar ser del senyor Weasley, que va aparèixer a la porta moments després, carregat amb l’equipatge i guiant una bonica dona rossa, amb una túnica verda, que només podia ser la mare de la Fleur.

—Maman! —va cridar la Fleur, corrents cap a ella per abraçar-la—. Papa!

Monsieur Delacour no era gaire atractiu, comparat amb la seva esposa; era un cap més baix i extremadament gras, amb una petita barba negra i punxeguda. De totes maneres, semblava afable. Fent saltets cap a la senyora Weasley amb unes botes de taló alt, li va fer dos petons a cada galta, deixant-la torbada.

—S’han pgues tantes molèsties! —va dir amb una veu greu—. La Fleur ens ha explicat que han estat tgueballant molt dugament.

—Oh, no ha estat res, res —va dir la senyora Weasley—. Cap mena de problema!

En Ron va reprimir els seus sentiments pegant una puntada a un gnom que treia el cap per darrere d’una de les noves mimoses tremoloses.

—Estimada senyoga! —va dir Monsieur Delacour, encara subjectant la mà de la senyora Weasley entre les seves mans rodanxones i somrient—. Ens sentim molt hongats de la pgòxima unió entgue les nostgues famílies! Deixi que li pguesenti la meva esposa, l’Apolline.

Madame Delacour es va desplaçar cap endavant i va inclinar-se per besar la senyora Weasley, també.

—Enchantée —va dir—. El seu maguit ens ha estat explicat unes històguies molt divegtides!

El senyor Weasley va deixar anar una rialla esbojarrada; la senyora Weasley li va llençar una mirada, després de la qual va quedar-se callat immediatament i va adoptar una expressió més apropiada d’estar al costat del llit d’un amic íntim malalt.

—Ah, i és clag, ja coneixen la meva petita filla Gabrielle —va dir Monsieur Delacour. La Gabrielle era la Fleur en miniatura; tenia onze anys, amb els cabells a l’alçada de la cintura, d’un ros platejat; va fer un somriure enlluernador a la senyora Weasley i la va abraçar, i, després, va llençar a en Harry una mirada intensa. La Ginny es va aclarir la gola sorollosament.

—Va, entrem a dins! —va dir la senyora Weasley alegrement, i va fer passar els Delacour dins la casa, amb molts de «No, si us plau», «Després de vostè» i «No hi ha de què».

Els Delacour de seguida van resultar ser convidats amables i agradables. Estaven encantats amb tot i disposats a ajudar amb els preparatius del casament. Monsieur Delacour ho trobava tot, des de la col·locació dels seients fins a les sabates de les dames d’honor, charmant! Madame Delacour era molt experta en encanteris de la llar i va tenir el forn net en un obrir i tancar d’ulls; la Gabrielle seguia la seva germana per tot arreu, intentant ajudar-la en tot el que podia i parlant molt ràpidament en francès.

Per la banda negativa, el Cau no estava construït per acomodar-hi tanta gent. El senyor i la senyora Weasley dormien ara a la sala d’estar, després de fer callar les protestes de Monsieur i Madame Delacour i insistir que ocupessin la seva habitació. La Gabrielle dormia amb la Fleur a l’antiga habitació d’en Percy, i en Bill compartiria la seva amb en Charlie, el seu padrí de noces, un cop arribés de Romania. Les oportunitats per a fer plans junts van esdevenir inexistents, i va ser enmig de la desesperació que en Harry, en Ron i l’Hermione van oferir-se voluntaris per a donar menjar a les gallines, simplement per escapar-se de la casa abarrotada.

—Però si ja us dic jo que no ens deixarà sols! —rondinava en Ron, mentre el seu segon intent de trobar-se al pati va ser frustrat per l’aparició de la senyora Weasley que duia una gran cistella de la bugada als braços.

—Oh, que bé, heu donat menjar a les gallines —va dir mentre se’ls acostava—. Serà millor que les tanquem una altra vegada abans que els homes arribin demà… per muntar la tenda per al casament —va explicar, aturant-se per recolzar-se al galliner. Semblava exhausta—. Envelats Encantats de Na Mil·lamant… són molt bons. En Bill els anirà a buscar… Crec que serà millor que tu et quedis a dins mentre siguin aquí, Harry. Si t’he de dir la veritat, és força complicat organitzar una boda, amb tots aquests encanteris al voltant de la casa.

—Ho sento —va dir en Harry humilment.

—Va, no siguis ridícul, rei! —va dir la senyora Weasley de seguida—. No volia dir… Naturalment, la teva seguretat és molt més important! De fet, et volia preguntar com vols que celebrem el teu aniversari, Harry. Disset anys, al cap i a la fi, és un dia important…

—No vull cap aldarull —va dir en Harry ràpidament, imaginant-se l’esforç addicional que els suposaria a tots—. De veritat, senyora Weasley; un sopar normal ja estaria bé… és el dia abans del casament…

—Oh, bé, si n’estàs segur, rei… Convidaré en Remus i la Tonks, d’acord? I què me’n dius, d’en Hagrid?

—Seria fantàstic —va dir en Harry—; però, sisplau, no cal gaire cosa…

—I ara, i ara… No suposa cap problema.

Se’l va mirar, amb una mirada llarga i penetrant; llavors va somriure amb una mica de tristesa, es va dreçar i va marxar. En Harry la va mirar mentre movia la vareta al costat del fil d’estendre i la roba mullada s’aixecava i es penjava sola, i de sobte va sentir una gran onada de remordiment pels inconvenients i el patiment que li estava causant.





7. El testament de l’Albus Dumbledore




Estava caminant per una carretera de muntanya sota la freda llum blava de l’alba.

Molt per sota hi havia, envoltada per la boira, l’ombra d’una petita ciutat. L’home que buscava era allà? L’home que necessitava tant que gairebé no podia pensar en res més, l’home que tenia la resposta, la resposta al seu problema…

—Ei, desperta.

En Harry va obrir els ulls. Tornava a estar estès al llit supletori de l’habitació desendreçada d’en Ron, a l’àtic. El sol encara no havia sortit i la cambra encara estava a les fosques. En Porcupintí dormia amb el cap sota la seva minúscula ala. A en Harry la cicatriu del front li coïa.

—Parlaves entre somnis. —Sí?

—Sí. «Gregorovitch». Deies «Gregorovitch».

Com que en Harry no duia les ulleres posades, veia la cara d’en Ron borrosa.

—Qui és en Gregorovitch?

—No ho sé. Eres tu qui ho deia.

En Harry es va fregar el front, pensatiu. Tenia la lleugera sensació d’haver-ne sentit el nom abans, però no sabia on.

—Crec que en Voldemort l’està buscant.

—Pobre home —va dir en Ron fervorosament.

En Harry es va incorporar, encara fregant-se la cicatriu, totalment despert, ara.

Intentava recordar exactament el que havia vist al somni, però tot el que veia era un horitzó muntanyós i la línia d’un poblet situat en una vall profunda.

—Crec que és a l’estranger.

—Qui, en Gregorovitch?

—En Voldemort. Diria que és en algun lloc de l’estranger, cercant en Gregorovitch. No semblava Gran Bretanya.

—Estàs dient que tornaves a veure-hi dins la seva ment?

En Ron semblava preocupat.

—Fes-me un favor i no li ho expliquis a l’Hermione —va dir en Harry—. No sé com espera que deixi de veure coses en somnis…

Va mirar fixament la petita gàbia d’en Porcupintí, pensant… Per què li era familiar el nom de «Gregorovitch»?

—Crec —va dir detingudament— que té a veure amb el quidditch. Hi ha alguna connexió, però no puc… no sé quina és.

—Quidditch? —va dir en Ron—. Segur que no penses en Gorgovitch?

—Qui?

—Dragomir Gorgovitch, porter, traspassat als Chudley Cannons per una xifra rècord fa dos anys. Té el rècord de deixar caure la bomba més vegades en una temporada.

—No —va dir en Harry—, definitivament no penso en Gorgovitch.

—Intento no fer-ho, jo —va dir en Ron—. Bé, feliç aniversari, doncs.

—Ah! És veritat, me n’havia oblidat! Tinc disset anys!

En Harry va agafar la vareta que es trobava al costat del llit supletori, la va dirigir cap al desordenat escriptori on havia deixat les ulleres i va dir:

—Appropinquet, ulleres!

Encara que només es trobaven uns trenta centímetres més enllà, tenia la immensa satisfacció de veure que s’apropaven, si més no fins que li van punxar un ull.

—Hàbil —va bufar en Ron.

Content perquè la Pista havia desaparegut, en Harry va fer volar les possessions d’en Ron per l’habitació, despertant en Porcupintí, que va batre les ales emocionadament dins la gàbia. En Harry també va intentar lligar-se els cordons de les vambes amb màgia (el nus resultant va costar uns quants minuts poder desfer-lo amb la mà) i, simplement pel plaer de fer-ho, va canviar les túniques taronges dels pòsters d’en Ron dels Chudley Cannons per unes de blau brillant.

—Jo de tu em pujaria la cremallera a mà, però —en Ron va recomanar a en Harry, rient quan en Harry ho va comprovar—. Aquí tens el regal. Obre’l aquí, la meva mare no ho hauria de veure.

—Un llibre? —va dir en Harry mentre agafava el paquet rectangular—. Una mica fora de la tradició, eh?

—No és un llibre qualsevol —va dir en Ron—. És or pur: Dotze maneres infalibles d’encantar a les bruixes. Explica tot el que necessites saber sobre les noies. Si l’hagués tingut l’any passat, hauria sabut exactament com deslliurar-me de la Lavander i me les hauria manegat millor amb… Bé, en Fred i en George me’n van regalar un exemplar, i n’he après molt. Et sorprendries, no tot és qüestió de vareta.

Quan van arribar a la cuina, van trobar una pila de regals sobre la taula. En Bill i Monsieur Delacour estaven acabant d’esmorzar mentre la senyora Weasley parlava amb ells i vigilava la paella.

—L’Arthur m’ha dit que et feliciti pel teu aniversari, Harry —va dir la senyora Weasley, somrient—. Ha hagut d’anar-se’n d’hora a treballar, però tornarà per sopar. El nostre regal és el de dalt de tot.

En Harry es va asseure, va agafar el paquet quadrat que li indicava i el va obrir.

A dins hi havia una rellotge molt semblant al que havien regalat a en Ron pel dissetè aniversari; era daurat, amb estrelles que voltaven per l’esfera en lloc d’agulles.

—És tradició regalar a un bruixot un rellotge quan es fa major d’edat —va dir la senyora Weasley, mirant-lo ansiosament des del costat dels fogons—. Em temo que aquest no és nou com el d’en Ron; en realitat era del meu germà Fabian, que no era molt acurat amb les coses. Està una mica abonyegat al darrere, però…

No va acabar la resta del discurs; en Harry s’havia aixecat i l’havia abraçada. Va intentar transmetre moltes coses que no havia dit i potser ella les va entendre, perquè li va acaronar la galta barroerament quan ell la va deixar anar; després va moure la vareta una mica a l’atzar, fent que la meitat del bacó caigués a terra.

—Felicitats, Harry! —va dir l’Hermione, afanyant-se dins la cuina i afegint el seu regal damunt la pila—. No és molt, però espero que t’agradi. Què li has regalat? —va demanar a en Ron, que va fer com si no l’hagués sentida.

—Au, va, obre el de l’Hermione! —va dir en Ron.

Li havia comprat un nou dolentoscopi. Els altres paquets contenien una maquineta d’afaitar encantada d’en Bill i la Fleur («Oh, sí, et pgopogcionagà l’afaitat més suau que puguis tenig», li havia assegurat Monsieur Delacour, «pegò li haugàs de dig exactament el que vols… altgament t’adonagàs que tens menys pèl del que t’aggadaguia…»), bombons dels Delacour i una capsa enorme dels darrers productes de Bromes dels Bruixots Bessons de part d’en Fred i en George.

En Harry, en Ron i l’Hermione no es van quedar molt de temps a la taula, ja que l’arribada de Madame Delacour, la Fleur i la Gabrielle feia que la cuina estigués plena de gent.

—Ja te’ls guardaré —va dir l’Hermione alegrement, agafant els regals d’en Harry dels seus braços quan es dirigien cap als pisos de dalt—. Gairebé he acabat, estic esperant que la resta dels vostres calçotets estiguin nets, Ron…

El balbuceig d’en Ron va ser interromput per l’obertura d’una porta del primer pis.

—Harry, podries entrar un moment?

Era la Ginny. En Ron es va aturar de cop, però l’Hermione el va agafar pel colze i el va arrossegar cap al següent pis. Nerviós, en Harry va entrar a l’habitació de la Ginny.

Mai no hi havia estat, abans. Era petita, però amb molta llum. Hi havia un gran pòster del grup màgic de les Mistery Sisters en una paret i un retrat de la Gwenog Jones, capitana de l’equip de quidditch compost només per bruixes, les Harpies de Holyhead, a l’altra. Hi havia un escriptori sota la finestra oberta, que donava al jardí on una vegada ell i la Ginny havien jugat un dos contra dos de quidditch amb en Ron i l’Hermione, i que ara allotjava una gran carpa de color blanc perla. La bandera daurada del damunt es trobava al mateix nivell que la finestra de la Ginny.

La Ginny va mirar en Harry a la cara, va respirar profundament i va dir:

—Per molts anys.

—Sí… gràcies.

Ella el mirava fixament; ell, però, trobava difícil mirar-la; era com mirar una llum encegadora.

—Bonica vista —va dir dèbilment, apuntant cap a la finestra.

Ella ho va ignorar. Ell no la’n podia culpar.

—No sabia què regalar-te —va dir ella.

—No havies de donar-me res.

També va fer com si no ho sentís.

—No sabia què et podria ser útil. Res molt gran, perquè no t’ho podries endur.

Ell es va atrevir a mirar-la ràpidament. No estava plorosa; era una de les moltes virtuts de la Ginny: poques vegades plorava. A vegades pensava que tenir sis germans la devia haver fet més dura.

Ella va avançar un pas cap a ell.

—Així que vaig pensar que m’agradaria donar-te alguna cosa perquè et recordis de mi, ja saps, si et trobes alguna vela quan siguis fora fent el que hagis de fer.

—Sincerament, crec que hi haurà poques oportunitats de lligar.

—Aquest és el bri d’esperança que havia estat buscant —va xiuxiuejar, i al cap d’un moment li estava fent un petó com mai no li n’havia fet, i en Harry també la besava, i no hi havia res més al voltant que alegria, era millor que l’aigua de foc; era l’única cosa real al món, la Ginny; sentir-la, amb una mà a l’esquena i l’altra en la seva llarga i fragant cabellera…

La porta es va obrir de bat a bat darrere ells i es van separar.

—Oh! —va dir en Ron intencionadament—, perdó.

—Ron! —l’Hermione era just darrere seu, amb la respiració un poc agitada.

Es va produir un silenci forçat i després, la Ginny, amb un fil de veu, es va limitar a dir:

—Bé, per molts anys, Harry.

Les orelles d’en Ron estaven completament vermelles; l’Hermione semblava nerviosa. En Harry tenia ganes de tancar la porta davant d’ells, però semblava com si un corrent d’aire gelat hagués entrat a l’habitació quan la porta s’havia obert i el seu brillant moment hagués explotat com una bombolla de sabó. Totes les raons per a acabar la relació amb la Ginny, per a distanciar-se d’ella, semblaven haver entrat a l’habitació amb en Ron, i aquell agradable moment d’oblit s’havia esfumat.

Va mirar la Ginny, volent dir alguna cosa, sense saber ben bé què, però ella se li havia girat d’esquena. Va pensar que possiblement, per primera vegada, plorava. No podia fer res per reconfortar-la davant en Ron.

—Et veuré després —va dir, i va seguir els altres dos fora de l’habitació.

En Ron se’n va anar cap a baix, va travessar la cuina, encara plena de gent, i va arribar al pati, amb en Harry caminant al seu costat i l’Hermione gairebé corrent darrere ells, mig espantada.

Una vegada va arribar a l’aïllada gespa acabada de segar, en Ron es va girar cap a en Harry.

—La vas deixar. Què fas, jugant amb ella?

—No hi estic jugant —va dir en Harry, quan l’Hermione els va agafar.

—Ron…

Però en Ron va alçar la mà per fer-la callar.

—Estava molt afectada quan ho vas deixar…

—Jo també. Saps per què ho vaig deixar, i no va ser perquè volgués.

—Sí, però ara t’estaves embolicant amb ella i tornarà a tenir esperances…

—No és idiota, sap que no pot passar, no espera que… que acabem casats, o…

Així com ho va dir, en la ment d’en Harry es va formar una vívida imatge de la Ginny vestida de blanc, casant-se amb un estrany desagradable, alt i sense rostre. Durant un instant va semblar que això el sobtava: el futur de la Ginny era lliure, mentre que el seu… no podia veure res més enllà d’en Voldemort.

—Si segueixes anant darrere ella a cada oportunitat que tinguis…

—No tornarà a passar —va dir en Harry amb duresa. El cel no estava ennuvolat, però se sentia com si el sol se n’hagués anat—. D’acord?

En Ron semblava mig ressentit, mig avergonyit; es va balancejar sobre els seus peus de darrere cap endavant durant un instant i, després, va dir:

—Doncs, bé, això… sí.

La Ginny no va tornar a intentar estar a soles amb en Harry durant la resta del dia, i cap mirada o gest seu no mostrava que haguessin tingut res més que una conversa educada a la seva habitació. Com a mínim, l’arribada d’en Charlie va suposar un alleujament per a en Harry. Era una distracció veure com la senyora Weasley obligava en Charlie a asseure’s en una cadira, onejava la vareta amenaçadorament i anunciava que li tallaria els cabells com calia.

Com que amb el sopar de l’aniversari d’en Harry la cuina del Cau no hauria donat més de si, fins i tot abans de l’arribada d’en Charlie, en Llopin, la Tonks i en Hagrid, van posar taules de banda a banda al jardí. En Fred i en George havien encantat uns fanals púrpures, tots decorats amb un gran número disset, perquè flotessin enlaire per damunt els convidats. Gràcies a les atencions de la senyora Weasley, la ferida d’en George estava neta, però en Harry encara no s’havia acostumat al fosc forat en un costat del seu cap, malgrat la gran quantitat de bromes que havien fet els bessons sobre aquest tema.

L’Hermione havia fet sortir de la seva vareta serpentines púrpures i daurades i les va posar sobre els arbres i els arbustos.

—Bonic —va dir en Ron quan l’Hermione, amb un moviment final de vareta, va fer tornar les fulles de la pomera silvestre de color daurat—. Tens molta traça amb aquest tipus de coses.

—Gràcies, Ron! —va dir l’Hermione, complaguda però també un poc confosa.

En Harry es va allunyar, somrient per a si mateix. Tenia una divertida idea que trobaria un capítol de compliments quan tingués temps per a fullejar el seu exemplar de Dotze maneres infalibles d’encantar a les bruixes; va trobar la mirada de la Ginny i li va fer un somriure d’orella a orella, abans de recordar la promesa que li havia fet a en Ron i, de seguida, començar a conversar amb Monsieur Delacour.

—Sortiu del mig, sortiu del mig! —va cridar la senyora Weasley, travessant la porta amb el que semblava ser una enorme papallona daurada de la grandària d’una bola de platja surant davant seu. Uns segons després, en Harry es va adonar que era el seu pastís d’aniversari, que la senyora Weasley estava suspenent amb la vareta en comptes d’arriscar-se a dur-lo caminant pel terra desnivellat. Quan el pastís, finalment, va aterrar al centre de la taula, en Harry va dir:

—És increïble, senyora Weasley.

—Oh, no és res, estimat —va dir ella carinyosament. Per damunt la seva espatlla, en Ron va aixecar els polzes a en Harry i va moure els llavis com dient: «Ben fet».

A les set en punt, havien arribat tots els convidats, conduïts fins a la casa per en Fred i en George, que els havien esperat al final del camí. En Hagrid havia honorat l’ocasió portant el seu millor, i horrible, vestit pelut de color marró. Encara que en Llopin somreia quan va estrènyer la mà d’en Harry, en Harry va pensar que semblava mes aviat infeliç. Era molt estrany; la Tonks, al seu costat, semblava simplement radiant.

—Feliç aniversari, Harry —va dir ella, abraçant-lo fortament.

—Disset, eh! —va dir en Hagrid, mentre acceptava un got de vi de la mida d’una galleda que li oferia en Fred—. Sis anys des del dia en què ens vam conèixer, Harry, te’n recordes?

—Vagament —va dir en Harry, amb un somriure d’orella a orella—. No vas tombar la porta, posar una cua de porc a en Dudley i dir-me que era bruixot?

—He oblidat els detalls —va riure en Hagrid—. Tot bé, Ron, Hermione?

—Estem bé —va dir l’Hermione—. Com estàs tu?

—Mmm… gens malament. He estat ocupat: han nascut alguns unicorns. Us els ensenyaré quan torneu… —En Harry va evitar la mirada d’en Ron i l’Hermione mentre en Hagrid buscava dins la seva butxaca—. Té, Harry… no sabia què regalar-te, prò llavòrens vaig recordar això —va treure un saquet petit amb cordó, una mica escamós, i amb una corda, evidentment per a dur-lo al coll—. Pell de fumgardaix. Amaga-hi qualsevol cosa i ningú tret del propietari no ho podrà treure. Són poc comuns.

—Hagrid, gràcies!

—No és res —va dir en Hagrid, amb un moviment de la mà de la mida de la tapa d’un cubell d’escombraries—. I aquí tenim en Charlie! Sempre m’ha caigut bé… Ei! Charlie!

En Charlie es va apropar, dirigint la seva mà amb certa tristesa cap als seus cabells brutalment curts. Era més baix que en Ron, robust i amb moltes esgarrapades i cremades als seus braços musculosos.

—Hola, Hagrid, com va?

—Volia escriure’t des de fa molt de temps. Com està en Norbert?

—En Norbert? —va riure’s en Charlie—. El crestat noruec? Li diem Norberta, ara.

—Qu… el Norbert és femella?

—Oh, sí —va dir en Charlie.

—Com ho sabeu? —va demanar l’Hermione.

—Són molt més ferotges —va dir en Charlie. Va mirar per damunt l’espatlla i va abaixar la veu—. Espero que el pare s’afanyi i torni aviat. La mare s’està posant nerviosa.

Tots miraren la senyora Weasley. Intentava parlar amb Madame Delacour alhora que, repetidament, dirigia ràpides mirades cap a la porta.

—Crec que seria millor que comencéssim sense l’Arthur —va dir a tots els del jardí al cap d’una estona—. Es deu haver retardat a la… Oh!

Tots ho van veure al mateix temps: un raig de llum va arribar volant a través del pati fins la taula, on es va transformar en una mostela platejada, que es va incorporar sobre les potes del darrere i va parlar amb la veu del senyor Weasley:

—El conseller d’Afers Màgics ve amb mi.

El patronus es va convertir en no-res, deixant la família de la Fleur mirant atònits vers el lloc on havia desaparegut.

—No hauríem de ser aquí —va dir en Llopin de cop—. Harry… ho sento… t’ho explicaré en un altre moment.

Va agafar el canell de la Tonks i se la va endur; van arribar a la reixa, la van escalar i van desaparèixer de la vista. La senyora Weasley estava perplexa.

—El conseller?… Però per què?… No ho entenc…

Però no hi va haver temps de discutir-ho; un segon després, el senyor Weasley havia aparegut del no-res a la porta, acompanyat per en Rufus Scrimgeour, fàcil de reconèixer per la seva melena de cabells canosos.

Els dos nouvinguts van recórrer el pati cap al jardí i cap a la taula il·luminada per fanals, on tothom seia en silenci, veient-los cada vegada més a prop. Quan l’Scrimgeour va arribar allà on hi havia el llum dels fanals, en Harry va veure que semblava molt més vell que la darrera vegada que s’havien vist, prim i cansat.

—Perdó per molestar —va dir l’Scrimgeour, quan va arribar coixejant al costat de la taula—. Sobretot ara que veig que m’he colat en una festa.

Els seus ulls es van aturar un moment en el pastís gegant en forma de papallona daurada.

—Felicitats.

—Gràcies —va dir en Harry.

—Necessito parlar amb vostè en privat —va continuar l’Scrimgeour—. També amb el senyor Ronald Weasley i la senyoreta Hermione Granger.

—Nosaltres? —va dir en Ron, que semblava sorprès—. Per què amb nosaltres?

—Els ho diré quan siguem en un lloc més privat —va dir l’Scrimgeour—. Hi ha algun lloc així? —va demanar al senyor Weasley.

—Sí, és clar —va dir el senyor Weasley, que semblava nerviós—. La… mmm… sala d’estar. Per què no aneu allà?

—El segueixo —va dir l’Scrimgeour a en Ron—. No cal que ens acompanyi, Arthur.

En Harry va veure que el senyor Weasley intercanviava una mirada de preocupació amb la senyora Weasley quan ell, en Ron i l’Hermione s’aixecaven. Mentre s’encaminaven cap a la casa en silenci, en Harry sabia que els altres dos pensaven el mateix que ell: l’Scrimgeour sabia que ells tres tenien planejat d’abandonar Hogwarts.

L’Scrimgeour no va parlar mentre travessaven la caòtica cuina i entraven a la sala d’estar del Cau. Encara que el jardí era ple de la llum daurada i suau del capvespre, aquí ja era fosc: en Harry, en entrar, va fer un moviment ràpid amb la vareta cap als llums d’oli, que van il·luminar l’habitació, antiquada però acollidora. L’Scrimgeour es va asseure a la butaca enfonsada que normalment ocupava el senyor Weasley, deixant que en Harry, en Ron i l’Hermione s’estrenyessin un al costat de l’altre al sofà. Una vegada fet això, l’Scrimgeour va parlar.

—Tinc algunes preguntes per a tots tres, i crec que seria millor si ho féssim individualment. Si vostès dos —va assenyalar en Harry i l’Hermione— poden esperar al pis de dalt, començaré amb en Ronald.

—No anirem enlloc —va dir en Harry, mentre l’Hermione assentia vigorosament—. O parla amb tots alhora o amb ningú.

L’Scrimgeour va fer una mirada freda i avaluadora a en Harry. Aquest tenia la impressió que el conseller s’estava demanant si seria útil mostrar-se hostil tan d’hora.

—Molt bé, doncs, tots alhora —va dir arronsant les espatlles. Es va aclarir la gola—. Sóc aquí, estic segur que ho saben, pel testament de l’Albus Dumbledore.

En Harry, en Ron i l’Hermione es van mirar.

—Una sorpresa, pel que es veu! No n’estaven al corrent, doncs, que en Dumbledore els hagués deixat res?

—A… a tots nosaltres? —va dir en Ron—. A mi i a l’Hermione també?

—Sí, a tots…

Però en Harry el va interrompre.

—En Dumbledore va morir fa un mes. Per què han tardat tant a donar-nos el que ens va deixar?

—No és obvi? —va dir l’Hermione, abans que l’Scrimgeour pogués contestar—. Volien examinar el que sigui que ens ha deixat. No tenen cap dret a fer-ho! —va dir, i la seva veu es va estremir lleugerament.

—Hi tinc tots els drets —va dir l’Scrimgeour amb menyspreu—. El Decret per a la confiscació justificada dóna a la Conselleria el poder de confiscar el contingut d’un testament…

—La llei es va crear per aturar que els bruixots es passessin artefactes de les Forces del Mal —va dir l’Hermione—, i se suposa que la Conselleria ha de tenir proves clares que les possessions del difunt són il·legals, abans de confiscar-les! M’està dient que es pensaven que en Dumbledore intentava passar-nos alguna cosa maleïda?

—Pensa seguir una carrera de Bruixijustícia, senyoreta Granger? —va demanar l’Scrimgeour.

—No —va respondre l’Hermione—. Espero fer alguna cosa bona al món!

En Ron va riure. L’Scrimgeour va parpellejar mirant-lo i es va aturar quan en Harry va parlar.

—I per què han decidit deixar-nos tenir les nostres coses, ara? No han trobat cap excusa per a retenir-les?

—No, deu ser perquè ja han passat trenta-un dies —va dir l’Hermione tot d’una—. No poden retenir els objectes més temps si no poden provar que són perillosos. Correcte?

—Diria vostè que estava molt lligat a en Dumbledore, Ronald? —va demanar l’Scrimgeour, ignorant l’Hermione. En Ron es va sobresaltar.

—Jo? Re… realment, no… Era en Harry qui…

En Ron va mirar cap a en Harry i cap a l’Hermione, per a veure aquesta fitant-lo com si dir «Para-de-parlar-ja!», però el mal ja estava fet: era com si l’Scrimgeour hagués sentit exactament el que esperava, i volia, sentir. Es va abalançar com una au rapinyaire sobre la resposta d’en Ron.

—Si no estava molt lligat a en Dumbledore, com explica que es recordés de vostè en el seu testament? Va llegar poquíssimes pertinences a persones concretes. La immensa majoria de les seves possessions (la seva biblioteca privada, els seus instruments màgics i altres efectes personals) les va deixar per a Hogwarts. Per què creu que vostè va ser un dels pocs escollits?

—No… no ho sé —va dir en Ron—. Jo… quan dic que no estàvem molt lligats… Vull dir, crec que li queia bé…

—Estàs sent modest, Ron —va dir l’Hermione—. En Dumbledore et tenia molt d’afecte.

Allò era portar la veritat fins al límit; pel que en Harry sabia, en Ron i en Dumbledore no havien estat sols mai, i el contacte directe entre ells hauria estat insignificant. De tota manera, l’Scrimgeour no semblava escoltar. Va ficar la mà a la capa i va treure una bossa semblant a la que en Hagrid havia regalat a en Harry, però molt més gran. En va treure un rotlle de pergamí, el va obrir i el va llegir en veu alta.

—«La darrera voluntat i testament d’Albus Percival Wulfric Brian Dumbledore»… Sí, aquí és… «Al senyor Ronald Bilius Weasley, li deixo el meu apagador, amb l’esperança que es recordi de mi quan l’utilitzi».

L’Scrimgeour va treure de la bossa un objecte que en Harry ja havia vist: semblava un encenedor platejat, però en Harry sabia que tenia el poder de xuclar tota la llum d’un lloc, i retornar-la-hi, amb un simple clic. L’Scrimgeour es va inclinar cap endavant i va passar l’apagador a en Ron, que el va agafar i se’l va passar entre els dits, mirant-lo astorat.

—És un objecte valuós —va dir l’Scrimgeour, mirant en Ron—. Podria ser fins i tot únic. Sens dubte, és un disseny del mateix Dumbledore. Per què li hauria de deixar un objecte tan rar?

En Ron va sacsejar el cap, desconcertat.

—En Dumbledore deu haver fet classes a milers d’alumnes —va insistir l’Scrimgeour—. Però els únics de qui es recorda al testament és de vosaltres tres. Per què? Quin ús creia que li donaria, a l’apagador, senyor Weasley?

—Apagar els llums, suposo —va murmurar en Ron—. Què més podria fer amb això?

Evidentment, l’Scrimgeour no tenia cap suggeriment. Després de mirar en Ron amb els ulls entretancats durant uns segons, va tornar al testament d’en Dumbledore.

—«A la senyoreta Hermione Jean Granger, li deixo el meu exemplar d’Els contes de Bart el Bard, amb l’esperança que hi trobi entreteniment i instrucció».

Ara, l’Scrimgeour va treure de la bossa un llibre petit que semblava tan antic com l’exemplar de Secrets de les Forces del Mal que tenien a l’habitació. Les cobertes estaven tacades i pelades en alguns llocs. L’Hermione el va agafar sense pronunciar ni una paraula. Se’l va posar a la falda i el va mirar atentament. En Harry va veure que el títol era en runes; mai no havia après a llegir-ne. Quan va mirar, una llàgrima va caure sobre els símbols estampats en relleu.

—Per què creu que en Dumbledore li va llegar aquest llibre, senyoreta Granger? —va demanar l’Scrimgeour.

—S… sabia que m’agraden els llibres —va dir l’Hermione en una veu marcada, eixugant-se els ulls amb la màniga.

—Però per què aquest llibre en particular?

—No ho sé. Devia pensar que m’agradaria.

—Va discutir mai sobre codis o altres maneres de passar missatges secrets amb en Dumbledore?

—No —va dir l’Hermione, que encara s’eixugava els ulls amb la màniga—. I si la Conselleria no ha trobat codis amagats en aquest llibre en trenta-un dies, dubto que jo ho aconsegueixi.

Va aguantar-se un sanglot. Estaven asseguts tan junts que en Ron va tenir difícil treure el braç per posar-lo al voltant de les espatlles de l’Hermione. L’Scrimgeour va tornar al testament.

—«Al senyor Harry James Potter» —va llegir, i en Harry va notar un entusiasme sobtat al seu interior—, «li deixo la papallona daurada que va agafar en el seu primer partit de quidditch a Hogwarts, per recordar-li les recompenses de la perseverança i de l’habilitat».

Quan l’Scrimgeour va treure la petita bola, de la mida d’una avellana, les ales platejades van remenar-se feblement i en Harry no va poder evitar sentir-se una mica decebut.

—Per què en Dumbledore li va deixar aquesta papallona daurada? —va demanar l’Scrimgeour.

—Ni idea —va dir en Harry—. Per les raons que acaba de llegir, suposo… Per recordar-me què puc arribar a fer si… sóc perseverant i tot això.

—Pensa que és un simple record personal simbòlic, doncs?

—Suposo —va dir en Harry—. Què més podria ser?

—Sóc jo qui fa les preguntes —va dir l’Scrimgeour, apropant la butaca una mica més al sofà. El sol s’estava ponent, ja; la carpa de fora es dibuixava com un fantasma per damunt la reixa.

—He vist que el pastís del seu aniversari té la forma d’una papallona daurada —va dir l’Scrimgeour a en Harry—. Per què?

L’Hermione va riure irònicament.

—Oh, no pot ser una referència al fet que en Harry sigui un caçador fantàstic… Seria massa obvi —va dir—. Hi deu haver un missatge amagat d’en Dumbledore dins la pasta de sucre i midó!

—No crec que hi hagi res amagat dins la pasta —va dir l’Scrimgeour—, però una papallona daurada seria molt bon amagatall per a un objecte petit. Saben per què, oi?

En Harry va arronsar les espatlles. L’Hermione, en canvi, va respondre: en Harry va pensar que contestar preguntes correctament era un hàbit seu tan arrelat que no el podia reprimir.

—Perquè les papallones daurades recorden el tacte de la carn —va dir.

—Què? —van dir en Harry i en Ron alhora; tots dos consideraven que els coneixements de l’Hermione sobre el quidditch eren insignificants.

—Correcte —va dir l’Scrimgeour—. No es toca una papallona daurada amb la pell nua abans que l’alliberin, ni tan sols el fabricant, que porta guants. Duen un encanteri que els permet identificar el primer humà que hi posa les mans, en el cas d’una captura polèmica. Aquesta papallona daurada —va alçar la petita bola daurada— recordarà el seu tacte, Potter. Se m’ocorre que en Dumbledore, que tenia una habilitat màgica prodigiosa, siguin quins siguin els seus defectes, pot haver encantat aquesta papallona daurada perquè s’obri només per a vostè.

El cor d’en Harry bategava acceleradament. Estava segur que l’Scrimgeour tenia raó. Com podia evitar tocar la papallona daurada amb la seva mà davant el conseller?

—No diu res —va dir l’Scrimgeour—. Que ja sap què conté la papallona daurada?

—No —va dir en Harry, preguntant-se encara com podia fer que semblés que tocava la papallona daurada sense fer-ho realment. Si sabés fer legilimència, si realment en sabés, i pogués llegir la ment de l’Hermione… Pràcticament podia sentir brunzir el seu cervell al seu costat.

—Agafi-la —va dir l’Scrimgeour tranquil·lament.

En Harry va trobar-se amb els ulls grocs del conseller i va saber que no tenia cap opció més que fer-li cas. Va allargar la mà i l’Scrimgeour es va tornar a inclinar i va col·locar la papallona daurada, lentament i deliberada, al palmell d’en Harry.

No va passar res. Quan els dits d’en Harry es van tancar al voltant de la papallona, les ales cansades van voleiar i, després, van restar quietes. L’Scrimgeour, en Ron i l’Hermione van continuar mirant fixament i amb avidesa la bola mig amagada, com si esperessin que es pogués transformar d’alguna manera.

—Això és dramàtic —va dir en Harry fredament. En Ron i l’Hermione van riure.

—Això és tot, doncs? —va demanar l’Hermione, aixecant-se del sofà.

—No del tot —va dir l’Scrimgeour, que ara semblava malhumorat—. En Dumbledore li va deixar un segon llegat, Potter.

—Què és? —va demanar en Harry, mentre l’emoció es revifava.

L’Scrimgeour no es va molestar a llegir el testament aquesta vegada.

—L’espasa de Nícanor Gryffindor —va dir. L’Hermione i en Ron es van posar rígids. En Harry va mirar al voltant intentant trobar un signe de l’empunyadura amb robins incrustats, però l’Scrimgeour no va treure l’espasa de la bossa de pell, que, en qualsevol cas, semblava massa petita per a amagar-la.

—I on és? —va demanar en Harry suspicaçment.

—Malauradament —va dir l’Scrimgeour—, en Dumbledore no era el propietari d’aqueixa espasa i, per tant, no podia llegar-la. L’espasa de Nícanor Gryffindor és un objecte històric important i, de fet, pertany…

—Pertany a en Harry! —va dir l’Hermione acaloradament—. El va escollir, va ser ell qui la va trobar, el Barret que Tria la hi va donar…

—Segons fonts històriques fidedignes, l’espasa es pot presentar a qualsevol autèntic Gryffindor —va dir l’Scrimgeour—. Això fa que no sigui propietat exclusiva del senyor Potter, encara que en Dumbledore ho decideixi així —va gratar-se la galta mal afaitada, mirant en Harry—. Per què creu…

—… que en Dumbledore volia donar-me l’espasa? —va dir en Harry, esforçant-se per controlar el seu temperament—. Potser va pensar que quedaria bé a la meva paret.

—Això no és cap broma, Potter! —va grunyir l’Scrimgeour—. Era perquè en Dumbledore creia que només l’espasa de Nícanor Gryffindor podria derrotar l’hereu de Slytherin? Volia donar-li l’espasa, Potter, perquè creia, com fan molts, que vostè és l’elegit per a destruir l’Innominable?

—Interessant teoria —va dir en Harry—. Algú ha intentat clavar una espasa a en Voldemort? Potser la Conselleria hauria de posar algunes persones perquè ho intentessin, en lloc de perdre el temps desmuntant apagadors, o encobrint les escapades de presos d’Azkaban. Això és el que ha estat fent, conseller, tancat al seu despatx: intentar obrir una papallona daurada? Hi ha persones que moren, gairebé en sóc una d’elles; en Voldemort em va perseguir per tres comtats, i va matar l’Ull-foll Murri, però la Conselleria no ha dit res d’això, oi? I encara espera que cooperem amb vostè!

—Ha anat massa lluny! —va cridar l’Scrimgeour, aixecant-se; en Harry va aixecar-se d’un salt, també. L’Scrimgeour va coixejar cap a en Harry i el va assenyalar fortament al pit amb la punta de la vareta: va fer un forat amb foc a la samarreta d’en Harry com un cigarret encès.

—Ei! —va dir en Ron, saltant del sofà i aixecant la seva vareta, però en Harry va dir—: No! Vols donar-li una raó per a arrestar-nos?

—Ha recordat que no és a l’escola, no? —va dir l’Scrimgeour, tirant l’alè a la cara d’en Harry—. Ha recordat que no sóc en Dumbledore, que li perdonava la seva insolència i insubordinació? Potser porta aquesta cicatriu com si fos una corona, Potter, però no és responsabilitat d’un noi de disset anys dir-me com he de fer la meva feina! És hora que hagi après una mica de respecte!

—És hora que se l’hagi guanyat! —va dir en Harry.

El terra va tremolar; es van sentir passos d’algú que corria, després la porta de la sala d’estar es va obrir i el senyor i la senyora Weasley van entrar corrents.

—Pensàvem… que havíem sentit… —va començar el senyor Weasley, completament alarmat quan va veure que en Harry i el conseller estaven pràcticament amb les cares aferrades.

—… veus que cridaven —va acabar la senyora Weasley, panteixant.

L’Scrimgeour es va allunyar un parell de passos d’en Harry, mirant ràpidament el forat que li havia fet a la samarreta. Semblava que es penedia de la seva manca d’autocontrol.

—No… no és res —va grunyir—. Jo… lamento la seva actitud —va dir, mirant en Harry a la cara una vegada més—. Sembla que pensin que la Conselleria no desitja el que vostès… i el que en Dumbledore… desitgen. Hauríem de treballar junts.

—No m’agraden els seus mètodes, conseller —va dir en Harry—. Ho recorda?

Per segona vegada, va aixecar el seu puny dret i va mostrar a l’Scrimgeour les cicatrius que encara es veien blanques al seu dors i on es llegia: «No diré mentides».

L’expressió de l’Scrimgeour es va endurir. Es va girar sense dir ni una paraula més i va sortir de la sala coixejant. La senyora Weasley va afanyar-se darrere seu; en Harry la va sentir que s’aturava a la porta del darrere. Al cap d’un minut o dos, va dir:

—Se n’ha anat!

—Què volia? —va demanar el senyor Weasley, mirant al voltant d’en Harry, en Ron i l’Hermione, mentre la senyora Weasley tornava ràpidament amb ells.

—Donar-nos el que en Dumbledore ens va llegar —va dir en Harry—. Acaben de revelar el contingut del seu testament.

Fora, al jardí, per damunt les taules del sopar, els tres objectes que l’Scrimgeour els havia donat s’anaven passant de mà en mà. Tothom s’exclamava quan veia l’apagador i Els contes de Bart el Bard i lamentava que l’Scrimgeour s’hagués negat a donar l’espasa, però ningú no va poder donar cap suggeriment de per què en Dumbledore havia deixat a en Harry una papallona daurada vella. Quan el senyor Weasley va haver examinat l’apagador per tercera o quarta vegada, la senyora Weasley va dir temptativament:

—Harry, estimat, tothom té molta gana, no volíem començar sense tu… Serveixo el sopar ara?

Van menjar bastant ràpid i, després de cantar precipitadament Moltes felicitats i menjar-se el pastís, la festa es va acabar. En Hagrid, que estava convidat a les noces de l’endemà, però que era massa voluminós per a dormir al sempre estret Cau, se’n va anar a muntar una tenda de campanya per a ell en un camp veí.

—Ens veurem a la nostra habitació —va dir en Harry a l’Hermione en veu baixa, mentre ajudaven la senyora Weasley a deixar el jardí en el seu estat normal—. Quan tothom se n’hagi anat a dormir.

A la cambra de l’àtic, en Ron va examinar l’apagador i en Harry va omplir el saquet de pell de fumgardaix d’en Hagrid, no amb or, sinó amb els objectes que més apreciava, alguns aparentment sense valor: el Mapa de Magatotis, el tros del mirall encantat d’en Sírius i el medalló d’en R.A.B. Va estirar les cordes fins que van estar ajustades i va passar-se el saquet pel coll. Després, es va asseure amb la vella papallona daurada a la mà mirant com les ales voleiaven feblement. Finalment, l’Hermione va picar a la porta i va entrar de puntetes.

—Exsurdo! —va mussitar, onejant la vareta en direcció a les escales.

—Em pensava que no aprovaves aquest encanteri —va dir en Ron.

—Els temps canvien —va dir l’Hermione—. Ara, mostra’ns aquest apagador.

En Ron va obeir de seguida. Aguantant-lo davant ell, va accionar-lo. El llum solitari que havien encès es va apagar tot d’una.

—La qüestió és —va mormolar l’Hermione, envoltada per la foscor— que podríem haver aconseguit el mateix efecte amb les tenebres instantànies del Perú en pols.

Hi va haver un petit clic, i la bola de llum va tornar al sostre i els va il·luminar una altra vegada.

—Ja, però mola —va dir en Ron, una mica defensivament—. I pel que diuen, el va inventar en Dumbledore mateix!

—Ho sé, però segurament no et va escollir al testament simplement per ajudar-nos a apagar els llums!

—Creus que sabia que la Conselleria confiscaria el seu testament i examinaria tot el que ens hagués deixat? —va demanar en Harry.

—I tant —va dir l’Hermione—. No podia dir-nos en el testament per què ens deixava aquestes coses, però això segueix sense explicar…

—… per què no ens podia haver donat alguna pista quan era viu —va demanar en Ron.

—Exactament —va dir l’Hermione, fullejant Els contes de Bart el Bard—. Si aquestes coses són tan importants com per a passar per davant els nassos de la Conselleria, no creus que ens faria saber per què… si no pensés que era obvi?

—Doncs va pensar malament, no? —va dir en Ron—. Sempre he dit que estava una mica boig. Brillant, i tot això, però boig. Deixar a en Harry una papallona daurada vella… En què coi pensava?

—No en tinc ni idea —va dir l’Hermione—. Quan l’Scrimgeour ha fet que l’agafessis, Harry, estava completament segura que passaria alguna cosa!

—Sí, bé —va dir en Harry. El seu pols es va accelerar quan va aixecar la papallona daurada entre els seus dits—. No podia intentar-ho gaire davant l’Scrimgeour, no?

—Què vols dir? —va demanar l’Hermione.

—La papallona daurada que vaig agafar al meu primer partit de quidditch… —va dir en Harry—. Us en recordeu?

L’Hermione semblava perplexa. En Ron, en canvi, va ofegar un crit, assenyalant frenèticament d’en Harry a la papallona daurada una vegada i una altra fins que va trobar la veu.

—És la que gairebé et vas empassar!

—Exactament —va dir en Harry, i amb el cor bategant ràpidament, va pressionar la papallona daurada amb la boca.

No es va obrir. Frustració i amarga decepció van sorgir dins seu: va abaixar l’esfera daurada, però llavors l’Hermione va cridar.

—Un escrit! Hi ha alguna cosa escrita; ràpid, mira!

Gairebé li va caure la papallona daurada, de la sorpresa i l’emoció. L’Hermione tenia raó. Gravades a la suau superfície daurada, on segons abans no hi havia res, hi havia tres paraules escrites amb la lletra lleugerament inclinada que en Harry va reconèixer com la d’en Dumbledore:


M’obro al final

Amb prou feines ho havia acabat de llegir quan les paraules van tornar a desaparèixer.

—«M’obro al final»… Què se suposa que significa?

L’Hermione i en Ron van sacsejar el cap, sense entendre-ho.

—«M’obro al final»… «Al final»… «M’obro al final»…

Però no importava quantes vegades repetissin les paraules, ni amb diferents inflexions: eren incapaços de treure’n cap altre significat.

—I l’espasa —va dir en Ron finalment, quan van abandonar els seus intents d’endevinar el significat de la inscripció de la papallona daurada—. Per què volia que en Harry tingués l’espasa?

—I per què simplement no m’ho va dir? —va dir en Harry lentament—. Era allà, era a la paret del seu despatx, durant totes les nostres converses de l’any passat! Si volia que la tingués, per què no me la va donar llavors?

Se sentia com si estigués assegut en un examen amb una pregunta davant seu que hauria de saber contestar, però el cervell li anava lent i no responia. Hi havia alguna cosa que hagués oblidat de les llargues converses amb en Dumbledore de l’any passat?

Hauria de saber què significava tot allò? En Dumbledore esperava que ho entengués?

—I aquest llibre —va dir l’Hermione—, Els contes de Bart el Bard… Mai no els he sentit!

—Mai no has sentit parlar d’Els contes de Bart el Bard? —va dir en Ron, incrèdul—. Fas broma, oi?

—No, què va! —va dir l’Hermione, sorpresa—. Els coneixes, doncs?

—Dona, és clar que els conec!

En Harry va alçar la vista, divertit. La circumstància d’en Ron havent llegit un llibre que l’Hermione no havia llegit, no tenia precedent. En Ron, en canvi, estava perplex davant la sorpresa dels altres dos.

—Oh, sisplau! Se suposa que totes les antigues rondalles per a nens són d’en Bart, no? La Font de la Bona Fortuna… El bruixot i la marmita saltadora… La conilleta Filistea i la soca Quesclafia…

—Perdona? —va dir l’Hermione, rient—. Com era l’última?

—Au, va! —va dir en Ron, mirant amb incredulitat en Harry i l’Hermione—. Deveu haver sentit parlar de la conilleta Filistea…

—Ron, saps ben bé que en Harry i jo hem estat criats per muggles! —va dir l’Hermione—. No vam escoltar cap rondalla com aquesta, quan érem petits; escoltàvem La Blancaneus i els set nans i La Ventafocs…

—Què és això, una malaltia? —va demanar en Ron.

—Així que són rondalles per a nens? —va demanar l’Hermione, tornant a mirar les runes.

—Sí —va dir en Ron, vacil·lant—. A veure, això és el que es diu, ja saps, que totes aquestes antigues rondalles per a nens són d’en Bart. No sé com són en les versions originals.

—Em pregunto per què en Dumbledore va pensar que les hauria de llegir.

Alguna cosa va cruixir a sota.

—Segurament només és en Charlie, que ara que la mare està dormint intenta fer-se créixer els cabells un altre cop —va dir en Ron nerviosament.

—És igual, hauríem d’anar a dormir —va xiuxiuejar l’Hermione—. No ens hauríem de quedar dormits, demà.

—No —va estar-hi d’acord en Ron—. Un triple assassinat brutal comès per la mare del nuvi enterboliria una mica el casament. Jo m’encarrego dels llums.

I va accionar l’apagador una vegada més quan l’Hermione va deixar l’habitació.





8. El casament




L’endemà, a les tres de la tarda, en Harry, en Ron, en Fred i en George es trobaven fora de la gran carpa blanca de l’hort, esperant l’arribada dels convidats a les noces. En Harry havia pres una gran dosi de poció de la mutació i ara era el doble d’un noi muggle pèl-roig del poble, Ottery St. Catchpole, de qui en Fred havia agafat els cabells fent servir un encantament atraient. El pla era fer passar en Harry com el «cosí Barny» i confiar que el gran nombre de parents Weasley el camuflessin.

Tots quatre sostenien plans de distribució de seients, per tal d’ajudar la gent a trobar els seus llocs corresponents. Un grup de cambrers vestits de blanc havia arribat una hora abans, juntament amb una banda que duia jaquetes daurades; i tots aquests bruixots seien ara a poca distancia d’ells, sota un arbre. En Harry va veure una boirina blava de fum de pipa que sortia d’aquell indret.

Darrere en Harry, l’entrada a la carpa revelava fileres i fileres de cadires fràgils i daurades col·locades a banda i banda d’una llarga catifa porpra. Els pals de suport s’entrellaçaven amb flors blanques i daurades. En Fred i en George havien posat un enorme conjunt de globus daurats sobre el punt exacte on en Bill i la Fleur es convertirien, al cap de poc, en marit i muller. A fora, papallones i abelles pul·lulaven mandroses per sobre de l’herba i la tanca. En Harry estava bastant incòmode. El noi muggle per qui es feia passar era lleugerament més gras que ell, i la túnica de gala li venia ajustada i li feia calor, en ple dia d’estiu.

—Quan jo em casi —va dir en Fred, estirant el coll de la seva túnica—, no aniré molestant amb aquestes beneitures. Podreu vestir-vos com vulgueu, i posaré un sortilegi de la immobilització total del cos sobre la mare fins que s’acabi.

—I, ben mirat, tampoc no ha estat tan empipadora, aquest matí —va dir en George—. Ha estat plorant perquè en Percy no venia, però qui vol que vingui? Ostres, prepareu-vos, que vénen… Mireu.

Una darrere l’altra, tot de figures de colors que es movien alegrement van anar apareixent, del no-res, des del límit llunyà del jardí. Al cap d’uns minuts, ja s’havia format una processó que venia serpentejant camí amunt a través del jardí fins a la carpa.

Sobre els barrets de les bruixes voleiaven flors exòtiques i ocells encantats, mentre que algunes de les corbates dels bruixots estaven adornades amb pedres precioses que brillaven. Un brunzit de xerrameca plena d’emoció es feia cada vegada més fort i sorollós, tot ofegant el so de les abelles, mentre la gentada s’aproximava a la tenda.

—Fantàstic, em sembla que veig algunes cosines veles —va dir en George, estirant el coll per tenir una vista millor—. Necessitaran ajuda per a entendre els nostres costums anglesos; les vaig a ajudar…

—No tinguis tanta pressa, desequilibrat —va dir en Fred, i, passant precipitadament entremig d’una colla de bruixes de mitjana edat que encapçalaven la processó, va dir a dues boniques noies franceses—: Si us plau, permettez-moi d’assister vous. —Les dues noies van fer una rialleta ximple i van deixar que les acompanyés cap a dins. En George es va haver d’ocupar de les bruixes de mitjana edat i en Ron es va haver de fer càrrec de l’antic company de la Conselleria del senyor Weasley, en Perkins, mentre que a en Harry li va tocar una parella de vells sords.

—Ostres —va dir una veu familiar, mentre en Harry sortia de nou de la carpa. La Tonks i en Llopin eren al capdavant de la cua. Ella s’havia posat rossa per a l’ocasió—. L’Arthur ens va dir que series el pèl-roig dels cabells arrissats. Ens sap molt de greu el que va passar ahir a la nit —va afegir ella amb un xiuxiueig, mentre en Harry els conduïa cap al passadís—. La Conselleria està més en contra que mai dels homes llop, ara mateix, i vam pensar que la nostra presència no et faria cap favor.

—No passa res, ho entenc —va dir en Harry, parlant més per a en Llopin que per a la Tonks. En Llopin li va fer un ràpid somriure, però quan es van girar altra vegada, en Harry va veure que l’expressió d’en Llopin tornava a ser de tristesa. No ho va entendre, però no hi havia temps per donar voltes a l’assumpte: en Hagrid estava causant força enrenou. Com que havia entès malament les indicacions d’en Fred, no havia anat a ocupar la cadira que màgicament li havien engrandit i reforçat a la següent filera, sinó que s’havia assegut sobre cinc seients que ara semblaven un voluminós munt de llumins daurats.

Mentre el senyor Weasley reparava els desperfectes i en Hagrid demanava perdó a crits a tot aquell qui el volgués escoltar, en Harry es va apressar a tornar a l’entrada, on va trobar en Ron cara a cara amb un bruixot d’allò més excèntric. Era un xic guenyo, de cabells blancs semblants a cotó fluix que li arribaven fins a les espatlles, i portava un barret amb borles que li penjaven per davant del nas i una túnica d’un groc canari que feia mal als ulls. Un símbol estrany, força semblant a un ull triangular, brillava penjat de la cadena daurada que duia al coll.

—Xenòfil Lovegood —va dir, allargant una mà a en Harry—; la meva filla i jo vivim just dalt el turó; per això, molt amablement, els Weasley ens han convidat. Però em sembla que vostès ja coneixen la meva Luna, oi? —va dir, adreçant-se a en Ron.

—Sí —va dir en Ron—. No ha vingut?

—S’ha entretingut a saludar els gnoms en aquell jardinet tan encantador. N’hi ha una veritable plaga! Tants pocs bruixots s’adonen de tot el que podem aprendre d’aquestes petites criatures tan intel·ligents que són els gnoms! O, per donar-los el nom correcte, els Gernomi iardini.

—Els nostres coneixen una pila d’excel·lents paraulotes —va dir en Ron—, però em sembla que els les van ensenyar en Fred i en George…

Conduïa un seguit de bruixots cap a la carpa quan va veure que la Luna corria cap a ell.

—Hola, Harry! —va dir.

—Eh… em dic Barny —va dir en Harry, confós.

—Oh, t’has canviat el nom, també? —va preguntar ella, alegrement.

—Com saps que…?

—Ah, tan sols per la manera com t’expresses —va dir. Com el seu pare, la Luna anava vestida amb una túnica de gala de color groc brillant, però ella, a més a més, s’havia posat com a accessori un gran gira-sol al cap.

Una vegada et recuperaves de la lluminositat de tot plegat, l’efecte general que donava era força agradable. Almenys no portava ravenets penjant de les orelles.

En Xenòfil, que estava endinsat en una discussió profunda amb un conegut, s’havia perdut la conversa entre en Harry i la Luna. En acomiadar-se del bruixot, es va girar cap a la seva filla, que va aixecar el dit i va dir:

—Pare, mira… un gnom m’ha mossegat de debò!

—Magnífic! La saliva de gnom és enormement beneficiosa! —va dir el senyor Lovegood, mirant el dit allargat de la Luna i examinant la marca de la mossegada que li sagnava—. Luna, amor meu, si notes que et brolla algun talent, avui, potser una inesperada temptació de cantar òpera o de recitar en sirenià, no et reprimeixis! Potser és que has estat dotada pels Gernomi!

En Ron, girant-se cap a una altra banda, va deixar anar un esbufec.

—En Ron se’n pot riure —va dir la Luna amb serenitat, mentre en Harry la portava a ella i a en Xenòfil cap als seus seients—, però el meu pare ha fet una recerca exhaustiva sobre la màgia dels Gernomi.

—De debò? —va dir en Harry, que feia molt de temps que havia decidit no qüestionar els peculiars punts de vista de la Luna i del seu pare—. Però, així i tot, estàs segura que no vols que et posem res a la mossegada?

—Oh, no, no cal —va dir la Luna, llepant-se el dit de manera somniosa, mentre mirava en Harry de dalt a baix—. Vas molt elegant. Li vaig dir al meu pare que molta gent segurament portaria túniques de gala, però ell creu que en un casament s’haurien de portar colors vius, per qüestions de sort, ja ho saps.

Mentre la Luna caminava somniosament rere el seu pare, en Ron va aparèixer caminant de bracet amb una bruixa vella, a qui el seu nas aguilenc, els ulls pintats de vermell i la ploma rosa del barret li donaven un aire de flamenc malhumorat.

—… i portes els cabells tan llargs, Ronald, que per un moment he pensat que eres la Ginebra. Per les barbes d’en Merlí, què porta en Xenòfil Lovegood? Sembla una truita. I tu, qui ets?

—Ah, sí, tieta Muriel, aquest és el nostre cosí Barny.

—Un altre Weasley? Crieu com gnoms. No hi és, en Harry Potter? Esperava conèixer-lo. Em pensava que era amic teu, Ronald, o és que només ho deies per presumir?

—No, és que no ha pogut venir…

—Mmh… Deu haver posat alguna excusa, espero? No deu ser tan tanoca com sembla a les fotografies dels diaris, llavors. He estat ensenyant a la núvia com ha de portar la meva diadema —va cridar-li a en Harry—; està feta per gòblins, i pertany a la meva família des de fa segles. És una noia molt bonica, però, així i tot, és francesa.

Vejam, vejam, troba’m un bon seient, Ronald, tinc cent set anys i no hauria d’estar dreta massa estona.

En Ron li va fer a en Harry una mirada significativa en passar i no va reaparèixer a l’entrada de la carpa fins al cap d’una estona: quan en Harry ja havia acompanyat una dotzena més de persones al seu lloc. La carpa estava gairebé plena, ara, i per primera vegada no hi havia cua a fora.

—És un malson, la tieta Muriel —va dir en Ron, eixugant-se el front amb la màniga—. Normalment venia cada any per Nadal, fins que, gràcies a Déu, es va ofendre quan en Fred i en George van fer explotar una bomba fètida sota la seva cadira a l’hora de sopar. El pare sempre diu que la tieta els desheretarà del testament… Com si els hagués d’importar; acabaran sent els més rics de la família, al pas que van… Ostres! —va afegir, parpellejant amb rapidesa mentre l’Hermione se’ls atansava corrents—. Estàs genial!

—Sempre amb aquest to de sorpresa… —va dir l’Hermione, tot i que va somriure. Portava un lleuger vestit diàfan de color lila amb unes sabates de tacó alt a joc, i duia els cabells allisats i brillants—. La teva tieta Muriel no hi està d’acord; me l’acabo de trobar a dalt, mentre donava la diadema a la Fleur. Ha dit: «Déu meu, és aquesta la filla de muggles?», i ha afegit: «té mala postura i els turmells escanyolits».

—No t’ho prenguis gaire a pit, és maleducada amb tothom —va dir en Ron.

—Parleu de la Muriel? —va preguntar en George, tornant a sortir de la carpa amb en Fred—. Sí, m’acaba de dir que no tinc les orelles iguals. Vella harpia. Tant de bo el vell tiet Bílius encara fos amb nosaltres, però. Era tan divertit als casaments…

—Que és aquell que va veure un lúgubre i va morir vint-i-quatre hores després? —va preguntar l’Hermione.

—Bé, sí, es va tornar una mica estrany, a la darreria —va reconèixer en George.

—Però abans que es trastoqués, era l’ànima de les festes —va dir en Fred—. Solia beure’s una ampolla d’aigua de foc d’un sol glop i llavors corria a la pista de ball, s’alçava la túnica i començava a treure rams de flors del seu…

—Sí, sí, realment encantador —va dir l’Hermione, mentre en Harry esclafia a riure.

—Per algun motiu, mai no es va casar —va dir en Ron.

—Em deixes bocabadada! —va dir l’Hermione.

Tant reien que cap d’ells no es va adonar que havia arribat algú més, un noi de cabells foscos, nas aquilí i celles espesses i negres, fins que li va donar la invitació a en Ron i va dir, amb els ulls fixos sobre l’Hermione:

—Eztàz fantàztica.

—Viktor! —va exclamar ella, i va deixar caure la seva bossa de mà petita, que va ressonar amb una intensitat desproporcionada per la seva mida. Mentre s’aixecava, tota vermella, de recollir la bossa del terra, va dir—: No sabia que… Déu meu… és fantàstic veure’t aquí!… Com estàs?

Les orelles d’en Ron es van tornar vermelles una altra vegada. Després de mirar de reüll la invitació d’en Krum com si no se’n cregués ni una paraula, del que hi deia, va dir, massa fort:

—Què hi fas aquí?

—La Fleur m’ha confidat —va dir en Krum, alçant les celles.

En Harry, que no guardava rancor a en Krum, va donar-li la mà i, veient que seria més prudent allunyar en Krum de prop d’en Ron, es va oferir per acompanyar-lo al seu seient.

—El teu amic no eztà molt content de feurre’m —va dir en Krum, quan entraven a la carpa, ara plena—. O és un parrent? —va afegir, fixant-se en el cabells vermells i arrissats d’en Harry.

—És el meu cosí —va murmurar en Harry, però en Krum no l’estava escoltant.

La seva arribada havia causat rebombori, particularment entre les cosines veles: ell era, després de tot, un jugador famós de quidditch. Mentre la gent estirava el coll per veure’l millor, en Ron, l’Hermione, en Fred i en George venien corrents pel passadís.

—És l’hora de seure —va dir en Fred a en Harry—, o la núvia ens atropellarà…

En Harry, en Ron i l’Hermione van seure a la segona fila, darrere d’en Fred i en George. L’Hermione estava una mica vermella, i en Ron encara tenia les orelles enceses. Al cap d’uns moments, li va dir a en Harry:

—Has vist que s’ha deixat créixer un masclet ridícul al barbó?

En Harry va fer un grunyit imperceptible.

La càlida tenda era plena d’una expectació nerviosa, i el murmuri general es veia trencat només per alguns esclafits ocasionals de rialles d’excitació. El senyor i la senyora Weasley van arribar pel passadís, somrient i saludant els familiars; la senyora Weasley portava un conjunt nou de trinca de color ametista que feia joc amb el barret.

Uns instants després, en Bill i en Charlie es van aturar a l’entrada de la carpa, vestits amb túniques de gala i amb una gran rosa blanca al trau; en Fred va udolar com un llop i de part de les cosines veles va venir una onada de rialletes. Llavors, la multitud va callar quan la música, que semblava provenir dels globus daurats, va augmentar de volum.

—Ooooh! —va exclamar l’Hermione, girant-se del seient per mirar cap a l’entrada.

D’entre la multitud de bruixes i bruixots va sorgir un gran sospir col·lectiu quan Monsieur Delacour i la Fleur van entrar caminant pel passadís, la Fleur com si no trepitgés la catifa i Monsieur Delacour botant i radiant. La Fleur duia un vestit blanc molt senzill i semblava emetre una llum intensa i platejada. Mentre que la seva resplendor normalment solia eclipsar, per comparació, tota l’altra gent, avui embellia tots aquells sobre els qui requeia. La Ginny i la Gabrielle, totes dues amb vestits daurats, estaven més maques que de costum, i tan bon punt va arribar-hi, en Bill no va semblar que s’hagués enfrontat mai amb en Fenrir Esquenagrisa.

—Senyores i senyors —va dir una veu un xic monòtona, i amb una lleugera sorpresa en Harry va veure el mateix bruixot petit i de cabells esborrifats que havia presidit el funeral d’en Dumbledore, i que ara estava davant d’en Bill i la Fleur—. Estem reunits avui aquí per celebrar la unió de dues ànimes fidels…

—Sí, la meva diadema l’ha millorada molt —va dir la tieta Muriel amb un xiuxiueig aprovador—. Però he de dir que el vestit de la Ginebra és massa escotat.

La Ginny va donar una mirada al seu voltant, somrient, va picar l’ullet a en Harry i, llavors, ràpidament, es va tornar a girar endavant. La ment d’en Harry es va allunyar de la carpa, tornant a les tardes que havia passat a soles amb la Ginny, a les parts desertes dels jardins de l’escola. Semblava que fes molt de temps, d’allò; sempre havia semblat massa bonic per a ser real, com si hagués estat robant les hores brillants de la vida d’una persona normal, una persona sense una cicatriu en forma de llamp al front…

—William Arthur, prens la Fleur Isabelle per esposa…?

A la fila de davant, la senyora Weasley i Madame Delacour sanglotaven en silenci en les puntes del vestit. Un soroll semblant al del so d’una trompeta provinent del final de la carpa va avisar tothom que en Hagrid havia tret un dels seus mocadors de la mida d’unes estovalles. L’Hermione es va girar i va somriure a en Harry; també tenia els ulls plens de llàgrimes.

—… Doncs jo us declaro units per tota la vida.

El bruixot esborrifat va alçar la vareta per sobre els caps d’en Bill i la Fleur, i per sobre seu va caure una pluja d’estrelles platejades que es van arremolinar voltejant les figures entrellaçades que ara eren. Mentre en Fred i en George començaven una ronda d’aplaudiments, els globus daurats de sobre seu van esclatar, i en van sortir tot d’ocells del paradís i minúscules campanes daurades volant i surant, afegint cançons i repics sobre la cridòria general.

—Senyores i senyors! —va cridar el bruixot esborrifat—. Podrien posar-se drets, si us plau?

Tots ho van fer —la tieta Muriel, remugant de manera audible—, i el bruixot va agitar la vareta. Els seients on havien estat asseguts es van enlairar amb elegància al mateix temps que les lones de les parets de la carpa desapareixien, de manera que van romandre sota un cobricel suportat amb pals daurats i davant d’una vista esplèndida del jardí il·luminat per la llum del sol i del camp que els envoltava. Immediatament després, un estanyol d’or fos es va estendre des del centre de la tenda tot formant una pista de ball brillant. Les cadires flotants es van agrupar al voltant de petites taules amb tovalles blanques, tot davallant amb elegància al seu voltant, i la banda de jaquetes daurades va pujar en grup cap a un escenari.

—Magnífic —va aprovar en Ron, quan els cambrers van aparèixer de sobte per tots cantons, alguns portant safates platejades de suc de carbassa, batut de bescuit i aigua de foc, uns altres trontollant amb piles de pastissos i sandvitxos.

—Hauríem d’anar a felicitar-los! —va dir l’Hermione, posant-se de puntetes per veure el lloc on en Bill i la Fleur havien desaparegut entremig de tota la gent que els anava a saludar.

—Ja hi anirem després —va dir en Ron, traient-li importància, agafant tres batuts de bescuit d’una safata que passava i allargant-li’n una a en Harry—. Hermione, agafa’t a mi, seiem en una taula… Aquí no! Lluny de la Muriel…

En Ron va guiar el camí creuant la pista de ball buida, mirant a la dreta i a l’esquerra mentre caminava: en Harry estava segur que vigilava per estar lluny d’en Krum. Amb el que van trigar a arribar a l’altra banda de la carpa, moltes de les taules ja van quedar ocupades, i la més buida de totes era una en què la Luna seia tota sola.

—Podem seure? —va preguntar-li en Ron.

—Sí, és clar —va dir ella alegrement—. El papa anat a portar el nostre regal a en Bill i la Fleur.

—I què és, un assortiment de búlbulus de per vida? —va preguntar en Ron.

L’Hermione li va voler pegar una coça per sota la taula, però amb tanta mala sort que va tocar en Harry. Amb els ulls plorant-li de dolor, en Harry va perdre el fil de la conversa durant uns moments.

La banda havia començat a tocar. En Bill i la Fleur van entrar primers a la pista de ball, amb un gran aplaudiment; al cap d’un moment, el senyor Weasley va portar Madame Delacour a la pista, seguits per la senyora Weasley i el pare de la Fleur.

—M’agrada aquesta cançó —va dir la Luna, balancejant-se al ritme del vals, i uns segons després es va aixecar i va lliscar fins a la pista de ball, va començar a donar voltes sense moure’s de lloc, tota sola, amb els ulls tancats i movent els braços.

—És genial, eh? —va dir en Ron, amb admiració—. Sempre serà la mateixa.

Però el somriure li va desaparèixer de la cara: en Viktor Krum s’havia deixat caure a la cadira que la Luna havia deixat buida. L’Hermione se’l va quedar mirant agradablement confosa, però aquesta vegada en Krum no li va fer cap compliment. Amb les celles arrufades, va dir:

—Qui éz l’home que fa feztit de grroc?

—És en Xenòfil Lovegood, el pare d’una amiga nostra —va dir en Ron. El seu to de veu bel·ligerant indicava clarament que no es riurien d’en Xenòfil, malgrat la clara provocació—. Anem a ballar —va afegir, de sobte, a l’Hermione.

Ella el va mirar sorpresa, però també encantada, i es va aixecar: van desaparèixer junts entre la creixent gentada de la pista de ball.

—Ah, ellz eztan juntz, arra? —va preguntar en Krum, distret per un moment.

—Eh… més o menys —va dir en Harry.

—I qui etz, tu? —va preguntar en Krum.

—En Barny Weasley.

Van encaixar de mans.

—Ezcolta Barrny, coneixetz bé aquezt Lovegood?

—No, l’he conegut avui. Per què?

En Krum va mirar enfurismat per sobre de la seva copa, mirant en Xenòfil, que parlava amb uns quants bruixots a l’altre costat de la pista de ball.

—Perrquè —va dir en Krum— tzi no éz un confidat de la Fleur, full fer un duel amb ell, aquí i arra, perr porrtarr aquezt tzigne immund al pit.

—Signe? —va dir en Harry, també mirant en Xenòfil. L’estrany ull triangular que li brillava al pit—. Per què? Què té de dolent?

—En Grindelwald, éz el tzímbol d’en Grindelwald…

—Grindelwald… el bruixot de les Forces del Mal que en Dumbledore va derrotar?

—Exacte.

Els músculs de la mandíbula d’en Krum es movien tensos, com si estigués mossegant, i va dir:

—En Grindelwald fa matarr molta gent, el meu afi, perr exemple. Éz clarr, no fa tzerr mai gairre poderrós en aquest país, deien que tenia porr d’en Dumbledore… i tenien raó, feient com fa acabarr. Perrò això… —va assenyalar en Xenòfil amb el dit—… Aquezt éz el tzeu tzímbol, l’he reconegut a la prrimerra: en Grindelwald el fa grrafar en una parret de Durmstang quan hi erra d’alumne. Algunz idiotez el fan copiar alz tzeuz llibrez i a lez tzevez túniquez, perr ezcandalitzarr, perr tzemblarr méz imprretzionantz… Finz que algunz de notzaltrrez que hafíem perrdut família perr culpa d’en Grindelwald elz fam entzenyarr el que éz bo.

En Krum es va fer petar els nusets amenaçadorament i va mirar amb fúria a en Xenòfil. En Harry es va quedar perplex. Semblava d’allò més increïble i improbable que el pare de la Luna fos un seguidor de les Forces del Mal. A més a més, no semblava que ningú més en tota la carpa hagués reconegut aquell triangle en forma de runa.

—Estàs… estàs segur que és el símbol d’en…?

—No en tinc cap dubte —va dir en Krum, fredament—. Durrant moltz anyz he fist aquezt tzigne, el conec molt bé.

—Bé, també podria ser —va dir en Harry— que en Xenòfil no sàpiga realment què vol dir. Els Lovegood no són… gaire comuns. Segurament el devia adquirir en algun lloc i deu pensar que és una representació del cap d’un garrinot banyarrugat o alguna cosa així.

—Una reprretzentació de què?

—Bé, no sé què són, però pel que sembla ell i la seva filla van anar de vacances a buscar-ne…

En Harry va notar que feia mal fet explicant això de la Luna i del seu pare.

—És aquesta —va dir, assenyalant la Luna, que encara ballava sola, agitant els braços al voltant del cap com algú que intenta matar mosquits.

—Perr què fa això? —va preguntar en Krum.

—Deu pensar que així es desfarà d’un burifer —va dir en Harry, que va reconèixer-ne els símptomes.

En Krum no semblava saber si en Harry es reia d’ell o no. Es va treure la vareta de la túnica i va picar-se amenaçadorament a la cuixa; van sortir guspires de la punta de la vareta.

—En Gregorovitch! —va dir en Harry en veu alta, i en Krum es va sobresaltar, però en Harry estava massa emocionat com per a preocupar-se’n: la memòria l’havia dut a recordar la vareta d’en Krum: l’Ollivander l’havia agafada i examinada amb cura abans del Torneig dels Tres Bruixots.

—Què li patza? —va preguntar en Krum, amb recel.

—És un fabricant de varetes!

—Ja ho tzé —va dir en Krum.

—Va fer la teva vareta! Per això vaig pensar… el quidditch…

En Krum el mirava cada vegada amb més temença.

—Com tzaps que en Gregorovich fa ferr la mefa farreta?

—Ho… ho vaig llegir en algun lloc, em sembla —va dir en Harry—. En… en una revista de fans —va improvisar ràpidament, i a en Krum se li va suavitzar una mica l’expressió.

—No recordo que hagi parrlat mai de la mefa farreta amb elz fanz —va dir.

—Eh… i… eh… on és en Gregorovitch aquests dies?

En Krum el va mirar perplex.

—Ez fa retirarr fa unz anyz. Jo faig tzerr un delz últimz que fa comprrarr una farreta d’en Gregorovitch. Tzón lez millorrz… encarra que, éz clarr, fozaltrrez elz brritànicz crreieu que la millorr éz la botiga de l’Ollifanderr.

En Harry no va contestar. Feia veure que mirava els qui ballaven, com en Krum, però el seu cervell treballava de valent. Així que en Voldemort buscava un fabricant de varetes famós, i a en Harry no li va costar gaire trobar el motiu: no hi havia cap dubte.

Era pel que la vareta d’en Harry havia fet la nit que en Voldemort l’havia perseguit pel cel. La vareta de fusta de grèvol i ploma de fènix havia vençut la vareta que li havien deixat, una cosa que l’Ollivander no havia previst o entès. En Gregorovitch ho sabria?

Era de debò més expert que l’Ollivander, coneixia secrets que l’Ollivander no sabia?

—Aquezta noia éz molt bonica —va dir en Krum, fent tocar en Harry de peus a terra. En Krum estava assenyalant la Ginny, que s’acabava d’unir a la Luna—. També éz família tefa?

—Sí —va dir en Harry, de cop irritat—, i té parella. Un tipus gelós. Un de gran i fort. No et convindria enfrontar-t’hi.

En Krum va grunyir.

—De què —va dir, bevent-se de cop el contingut de la seva copa i aixecant-se una altra vegada— tzerrfeix tzer un jugadorr de quidditch interrnacional tzi totez lez noiez maquez eztan agafadez?

I es va allunyar a grans passes, deixant en Harry per agafar un entrepà d’un cambrer que passava i fent camí al voltant de la pista de ball, que estava plena. En Harry volia anar a buscar en Ron, per parlar-li d’en Gregorovitch, però estava ballant amb l’Hermione al bell mig de la pista. En Harry es va recolzar contra un dels pilars daurats i va veure la Ginny, que ara ballava amb en Lee Jordan, l’amic d’en Fred i en George, i va intentar no sentir-se ressentit amb la promesa que havia fet a en Ron.

Mai no havia anat a un casament, abans; per tant, no podia jutjar la diferència entre les celebracions dels bruixots i les dels muggles, però estava segur que aquestes darreres no implicaven un pastís de noces amb dos fènixs en miniatura al capdamunt que alçaven el vol en tallar-se el pastís, o botelles de xampany que flotaven sense suport enmig de la gent. A mesura que la tarda arribava a la seva fi i les cuques de llum començaven a baixar en picat sota la carpa, ara il·luminada amb fanalets daurats que suraven, la festa es va anar fent més i més incontrolable. En Fred i en George feia estona que havien desaparegut en la foscor amb un parell de cosines de la Fleur; en Charlie, en Hagrid i un bruixot rabassut amb un canotier de color lila cantaven Odo, l’heroi en un racó.

Caminant sense rumb entre la multitud per escapar-se d’un tiet begut d’en Ron que no semblava estar segur de si en Harry era fill seu o no, en Harry va veure un vell bruixot que seia tot sol en una taula. Tenia una mata de cabells blancs que feia que semblés una vella llavor de dent de lleó, i anava coronat amb un fes arnat. Li era vagament familiar: esprement-se el cervell, en Harry es va adonar, de sobte, que aquell era l’Elfies Dux, membre de l’Orde del Fènix, i l’autor de la necrològica d’en Dumbledore.

En Harry s’hi va apropar.

—Puc seure?

—És clar, és clar —va dir en Dux. Tenia una veu una mica aguda i asmàtica.

En Harry es va inclinar cap endavant.

—Senyor Dux, sóc en Harry Potter. En Dux va quedar-se bocabadat.

—Estimat noi! L’Arthur em va dir que series aquí, disfressat… Estic encantat, és un honor!

Nerviós i content, en Dux va servir una copa de xampany a en Harry.

—Havia pensat d’escriure’t —va xiuxiuejar—, després que en Dumbledore…

La commoció… I per a tu, n’estic segur…

Els petits ulls d’en Dux van omplir-se de llàgrimes de cop.

—Vaig veure la necrològica que va escriure per al Periòdic Profètic —va dir en Harry—. No sabia que conegués en Dumbledore tan bé.

—Tan bé com tothom —va dir en Dux, eixugant-se els ulls amb un tovalló—. És cert que sóc qui el vaig conèixer durant més temps, si no comptes l’Aberforth… i d’alguna manera, la gent sembla que mai no té en compte l’Aberforth.

—Parlant del Periòdic Profètic… No sé si vostè la va veure, senyor Dux…?

—Oh, digues-me Elfies, sisplau, estimat noi.

—Elfies, no sé si va veure l’entrevista que la Rita Skeeter va fer sobre en Dumbledore?

En Dux es va posar vermell de l’enuig.

—Oh, sí, Harry, la vaig veure. Aquella dona, o carronyaire potser seria una paraula millor, em va estar atabalant perquè parlés amb ella. M’avergonyeixo de dir que vaig acabar sent bastant mal educat, li vaig acabar dient truita tafanera, la qual cosa ha desembocat, com ja deus haver vist, en calúmnies sobre el meu estat mental.

—Bé, en aquesta entrevista —en Harry va seguir—, la Rita Skeeter apuntava que el professor Dumbledore estava involucrat en les Forces del Mal quan era jove.

—No te’n creguis ni una paraula! —va dir en Dux de seguida—. Ni una paraula, Harry! No deixis que res embruti els teus records de l’Albus Dumbledore!

En Harry va mirar la cara seriosa i afligida d’en Dux i no es va sentir tranquil·litzat, sinó frustrat. De debò que en Dux pensava que era així de fàcil, que en Harry podia, simplement, escollir no creure-ho? En Dux no entenia que en Harry necessitava estar-ne segur, saber-ho tot?

Potser en Dux va sospitar dels sentiments d’en Harry, perquè semblava preocupat i va continuar de seguida.

—Harry, la Rita Skeeter és espantosa…

Però va ser interromput per un escataineig agut.

—La Rita Skeeter? Oh, m’encanta, sempre la llegeixo! En Harry i en Dux van alçar la vista per veure la tieta Muriel dreta allà, amb les plomes movent-se-li al barret i amb una copa de xampany a la mà.

—Ha escrit un llibre sobre en Dumbledore, sabeu?

—Hola Muriel —va dir en Dux—, sí, ara n’estàvem parlant…

—Tu! Deixa’m la teva cadira, tinc cent set anys!

Un altre cosí Weasley pèl-roig va saltar de la seva cadira, espantat, la tieta Muriel li va donar la volta amb una força sorprenent i es va situar entre en Dux i en Harry.

—Hola un altre cop, Barry, o com et diguis —va dir a en Harry—. Què deies sobre la Rita Skeeter, Elfies? Saps que ha escrit una biografia d’en Dumbledore? Em moro de ganes de llegir-la; hauria de pensar a reservar-ne un exemplar a Gargots i Nibres!

En Dux semblava rígid i solemne, però la tieta Muriel va buidar la seva copa i va cridar un cambrer que passava per allà amb els seus dits ossuts perquè li’n portés una altra. Va pegar un altre llarg glop de xampany, va eructar i llavors va dir:

—No cal que sembleu un parell de granotes dissecades! Abans de ser tan respectat i respectable i tota aquesta porqueria, hi va haver uns quants rumors, sobre l’Albus!

—Crítics mal informats —va dir en Dux, tornant a posar-se morat un altre cop.

—Tu diràs això, Elfies —va escatainar la Muriel—. Ja vaig notar com passaves de puntetes per sobre els punts espinosos, en la teva necrològica!

—Em sap greu que diguis això —va dir en Dux, més fredament encara—. T’asseguro que ho vaig escriure amb tot el cor.

—Oh, tots sabem que adoraves en Dumbledore; m’atreviria a dir que encara pensaràs que era un sant tot i que surti a la llum que va desfer-se de la seva germana llufa.

—Muriel! —va exclamar en Dux.

Una fredor que no tenia res a veure amb el xampany gelat s’estava estenent pel pit d’en Harry.

—Què vol dir? —li va preguntar a la Muriel—. Qui ha dit que la seva germana era una llufa? Jo em pensava que estava malalta!

—Doncs anaves errat, Barry! —va dir la tieta Muriel, semblava encantada per l’efecte que havien produït les seves paraules—. De totes maneres, com pots pretendre saber alguna cosa sobre això? Tot va passar anys i anys abans que t’haguessin pensat, rei, i la veritat és que els qui vivíem llavors mai no vam saber realment què havia passat.

Per això em moro de ganes de saber què ha descobert la Skeeter! En Dumbledore va mantenir en silenci la seva germana durant molt de temps!

—Això és fals! —va esbufegar en Dux—. Completament fals!

—Mai no em va dir que la seva germana fos una llufa —va dir en Harry.

—I per què t’ho hauria d’haver dit? —va udolar la Muriel, balancejant-se una mica a la seva cadira mentre intentava enfocar la vista damunt d’en Harry.

—La raó per què l’Albus mai no parlava de l’Ariadna —va començar l’Elfies, amb la veu tocada per l’emoció— és, o això pensava jo, bastant clara. Va quedar tan afectat per la seva mort…

—Per què ningú no la va veure mai, Elfies? —va grallar la Muriel—. Per què la meitat de nosaltres no sabia ni que existia, fins que van treure el taüt de casa seva i van celebrar un funeral? On era, el sant de l’Albus, mentre l’Ariadna estava tancada al soterrani? Sent brillant a Hogwarts, i sense preocupar-se del que passava a la seva pròpia casa!

—Què vol dir «tancada al soterrani»? —va preguntar en Harry—. Què és tot això?

En Dux semblava horroritzat. La tieta Muriel va escatainar un altre cop i va contestar la pregunta d’en Harry.

—La mare d’en Dumbledore era una dona terrible, simplement terrible. Filla de muggles, tot i que vaig sentir que volia fer-se passar per una altra cosa…

—Mai no va pretendre res d’això! La Kendra era una bona dona —va murmurar en Dux tristament, però la tieta Muriel el va ignorar.

—… Orgullosa i molt dominant, el tipus de bruixa que s’hagués sentit humiliada de tenir una llufa…

—L’Ariadna no era una llufa! —va esbufegar en Dux.

—Això és el que tu dius Elfies, però explica’m llavors per què mai no va anar a Hogwarts! —va dir la tieta Muriel. Es va girar cap a en Harry—. A la nostra època els llufes eren molts cops amagats. Tot i que fins al punt d’empresonar una nena petita dins de casa i pretendre que no existia…

—Ja et dic jo que això no és el que va passar! —va dir en Dux, però la tieta Muriel va continuar, encara dirigint-se a en Harry.

—Els llufes normalment són enviats a escoles muggle i encoratjats a integrar-se a la comunitat muggle… És molt més amable que intentar trobar-los un lloc al món màgic, on sempre hauran de ser de segona classe; però, naturalment, la Kendra Dumbledore mai no hauria ni somiat deixar anar la seva filla a una escola muggle…

—L’Ariadna estava delicada de salut! —va dir en Dux desesperadament—. La seva salut era massa pobra per a permetre…

—Per a permetre que sortís de casa? —va escatainar la Muriel—. I, en canvi, mai no la van portar a Sant Mungo ni van cridar cap guaridor perquè la veiés!

—De veritat, Muriel, com pots saber si…?

—Per la teva informació, Elfies, el meu cosí Lancelot era guaridor a Sant Mungo en aquella època, i va explicar a la meva família en la més estricta confidencialitat que l’Ariadna mai no va ser vista per allà. Molt sospitós, pensava en Lancelot!

En Dux semblava a punt de plorar. La tieta Muriel, que semblava que s’ho estava passant d’allò més bé, va moure els dits demanant més xampany. Paralitzat, en Harry va recordar com els Dursley l’havien tancat, mantenint-lo fora de la vista de tothom, només pel crim de ser un bruixot. Havia patit la germana d’en Dumbledore el mateix, però al revés: empresonada per la seva manca de màgia? L’havia en Dumbledore realment abandonada a la seva sort, quan va marxar cap a Hogwarts, per demostrar que ell era brillant i tenia talent?

—Si no fos que la Kendra va morir primer —va continuar la Muriel—, hauria dit que va ser ella qui va acabar amb l’Ariadna…

—Com pots, Muriel…? —va grunyir en Dux—. Una mare, matar la seva pròpia filla? Pensa en el que estàs dient!

—Si la mare en qüestió era capaç d’empresonar la seva pròpia filla durant anys, per què no? —la tieta Muriel va arronsar les espatlles—. Però, com deia, no quadra, perquè la Kendra va morir abans que l’Ariadna… De què? Ningú no n’està segur…

—Oh, sens dubte l’Ariadna la va matar —va dir en Dux, amb un intent valent de desdeny—, per què no?

—Sí, l’Ariadna podria haver fet un intent desesperat per aconseguir alliberar-se i matar la Kendra en la lluita —va dir la tieta Muriel pensativament—. Mou el cap tant com vulguis, Elfies! Tu eres al funeral de l’Ariadna, oi?

—Sí que hi era —va dir en Dux, amb els llavis tremolosos—. I no puc recordar una ocasió més desesperadament trista. L’Albus tenia el cor trencat…

—El seu cor no va ser l’únic. L’Aberforth no li va trencar el nas a l’Albus a mitjan funeral?

Si en Dux semblava terroritzat abans d’això, no era res comparat amb com se’l veia ara. Semblava que la Muriel l’hagués apunyalat. La tieta d’en Ron va riure sorollosament i va pegar un altre glop de xampany, que li va regalimar barbeta avall.

—Com ho…? —va dir en Dux amb veu ronca.

—La meva mare era amiga de la vella Dolors Plorós —va dir la tieta Muriel feliçment—. La Dolors li ho va descriure tot a la mare mentre jo escoltava darrere la porta. Va ser una baralla devora el baül! De la manera que ho va explicar la Dolors, l’Aberforth cridava que era tot culpa de l’Albus, que l’Ariadna fos morta, i llavors li va clavar un cop de puny a la cara. Segons la Dolors, l’Albus no es va ni defensar, i això per si sol ja és estrany; l’Albus hagués pogut destrossar l’Aberforth en un duel amb les dues mans lligades a l’esquena.

La Muriel va fer uns glops més de xampany. La recitació d’aquests escàndols antics semblava alegrar-la tant com horroritzava en Dux. En Harry no sabia què pensar, què creure: volia la veritat, i tot el que feia en Dux era seure allà i belar feblement que l’Ariadna havia estat malalta. En Harry gairebé no es podia creure que en Dumbledore no hagués intervingut si una crueltat com aquella estava passant a casa seva, però així i tot hi havia alguna cosa estranya sobre aquella història, sens dubte.

—I us diré una cosa més —va dir la Muriel, singlotant una mica en deixar la copa—. Crec que la Dolors ha revelat els secrets a la Rita Skeeter. Totes aquestes indirectes a l’entrevista de la Skeeter sobre una font important propera als Dumbledore… Déu sap que ella hi era, durant tot l’afer de l’Ariadna, i quadraria!

—La Dolors mai no parlaria amb la Rita Skeeter —va xiuxiuejar en Dux.

—La Dolors Plorós? —va dir en Harry—. L’autora d’Història de la màgia?

El nom estava imprès a la portada d’un dels llibres de text d’en Harry, tot i que calia admetre que no era un dels que hagués llegit més atentament.

—Sí —va dir en Dux, agafant-se a la pregunta d’en Harry com un home que s’ofega a un flotador—. Una de les historiadores més dotades, i una vella amiga de l’Albus.

—Bastant tocada del bolet, avui en dia, he sentit dir —va dir la tieta Muriel, alegrement.

—Si és així, encara és més deshonrat per part de la Skeeter haver-se aprofitat d’ella —va dir en Dux—, i no es pot confiar en res que la Dolors hagi dit!

—Oh, hi ha sistemes per a fer retornar la memòria, i estic segura que la Rita Skeeter els coneix tots —va dir la tieta Muriel—. I encara que la Dolors estigui completament sonada, estic segura que encara té fotografies velles, fins i tot cartes. Coneixia els Dumbledore des de feia anys… Ja ho crec jo, que s’ho pagava, un viatge al Cau d’en Goldric.

En Harry, que estava bevent un glop de batut de bescuit, es va ennuegar. En Dux li va picar a l’esquena mentre ell tossia, mirant la tieta Muriel amb els ulls humits. Un cop va recuperar el control de la veu, va preguntar:

—La Dolors Plorós viu al Cau d’en Goldric?

—I tant, ha viscut allà tota la vida! Els Dumbledore es van traslladar allà després que en Percival fos empresonat, i ella era la seva veïna.

—Els Dumbledore vivien al Cau d’en Goldric?

—Sí, Barry, és el que t’acabo de dir —va dir la tieta Muriel impertinentment.

En Harry es va sentir buit. Ni una sola vegada, en sis anys, en Dumbledore li havia dit que tots dos havien viscut i perdut persones estimades al Cau d’en Goldric. Per què? La Lily i en James, estaven enterrats prop de la mare i la germana d’en Dumbledore? Si en Dumbledore havia visitat les seves tombes, potser havia passat pel costat de la de la Lily i en James en fer-ho. I mai no li ho havia dit a en Harry… Mai no s’havia molestat a dir-ho…

I per què això era tan important, en Harry no s’ho podia explicar ni a ell mateix, però sentia com si fos una mentida que no li hagués dit que tenien aquest lloc, i aquestes experiències, en comú. Es va quedar mirant fixament en la distància, gairebé sense prestar atenció a tot el que passava al seu voltant, i no va adonar-se que l’Hermione havia aparegut d’entre la gentada fins que va plantar una cadira al seu costat.

—No puc ballar més —va panteixar, traient-se una de les sabates i fregant-se la planta del peu—. En Ron ha anat a buscar més batuts de bescuit. És una mica estrany, acabo de veure en Viktor fugint com un tro del pare de la Luna; sembla com si haguessin estat discutint… —va abaixar la veu, mirant-lo a ell—… Harry, estàs bé?

En Harry no sabia per on començar, però no va importar. En aquell moment, una forma llarga i platejada va arribar a través de la carpa fins a la pista de ball. Elegant i brillant, el linx va aterrar lleugerament enmig dels balladors atònits. La gent va girar el cap, i els qui estaven més a prop van quedar aturats, a mig ballar. Llavors la boca del patronus es va obrir i va parlar amb la veu forta, profunda i lenta d’en Kingsley Shacklebolt:

—La Conselleria ha caigut. L’Scrimgeur és mort. Vénen cap aquí!!!





9. Un amagatall




Ho veien tot borrós i com si passés a càmera lenta. En Harry i l’Hermione es van posar dempeus d’un bot i van alçar les varetes. Molts dels convidats tan sols començaven a adonar-se que havia passat alguna cosa estranya: la majoria encara estaven mirant com desapareixia el felí platejat. El silenci es va estendre en totes direccions com ones de fredor que tenien el seu nucli en el lloc on havia aterrat el patronus. Aleshores es va sentir un crit.

En Harry i l’Hermione van seguir la multitud espantada. Els convidats esvalotats corrien per tot arreu, i molts d’ells desaparetien: semblava ser que algú havia eliminat els encanteris protectors del Cau.

—Ron! —va cridar l’Hermione—. Ron, on t’has posat?

Mentre es feien pas a través de la pista de ball, en Harry va veure unes figures emmascarades i amb capa que apareixien entre la multitud i, a continuació, com en Llopin i la Tonks, amb les varetes alçades, cridaven Protego! El crit va ressonar pertot…

—Ron! Ron! —va cridar de nou l’Hermione, a punt de plorar, mentre en Harry i ella rebien multitud de cops dels convidats que s’escapaven atemorits. En Harry la va agafar de la mà per no separar-se en el precís moment que un raig de llum passava just per sobre els seus caps amb un brunzit que en Harry no va poder dir si pertanyia a un encanteri protector o a alguna cosa més sinistra…

Just llavors van veure en Ron, que es va agafar amb força del braç lliure de l’Hermione. En Harry va notar com ella giravoltava i, acte seguit, l’escena es va tornar negra i els sons es van extingir per complet. Va notar com la foscor que l’envoltava l’oprimia. Només notava la mà de l’Hermione mentre era pressionat a través del temps i de l’espai, més enllà del Cau, més enllà d’aquells Cavallers de la Mort, més enllà, potser, del mateix Voldemort…

—On som? —va preguntar la veu d’en Ron.

En Harry va obrir els ulls. Per un instant va pensar que no havien abandonat la celebració: continuaven envoltats de gent.

—A Tottenham Court Road —va panteixar l’Hermione—. Anem, anem avançant, necessitem trobar algun lloc on us pugueu canviar.

En Harry va començar a caminar. Van recórrer, mig caminant i mig corrent, un bon tros d’aquell carrer ample i fosc abarrotat de tabolaires nocturns i limitat a banda i banda per botigues tancades que estaven coronades amb estrelles que centellejaven. Un autobús de dos pisos va passar de llarg amb un brunzit i una colla alegre i amb pinta de sortir d’un pub els van mirar, curiosos, mentre passaven: en Harry i en Ron encara duien túniques.

—Però, Hermione, no tenim res més per posar-nos —va dir-li en Ron mentre una dona jove es posava a riure per sota el nas en veure’l.

—Per què no he pensat a dur la Capa d’Invisibilitat? —va dir en Harry, maleint la seva pròpia estupidesa—. Tot l’any passat bé la duia fos on fos…

—No patiu, duc la Capa i tinc també roba per a tots dos —va dir l’Hermione—, intenteu actuar amb normalitat fins que… Ah, això ja ens anirà bé.

Els va dirigir cap a un carrer secundari i es van refugiar en l’ombra d’un porxo.

—Quan dius que portes la Capa i roba per a tots dos… —va dir en Harry, arrufant les celles i mirant l’Hermione, que només duia la seva bossa de mà, petita i brodada a mà, en la qual estava furgant en aquell precís moment.

—Ah, ve-t’ho aquí —va dir l’Hermione, que, per a gran sorpresa d’en Harry i d’en Ron, va treure de la bossa uns texans, una dessuadora, un parell de mitjons marrons i, finalment, la Capa d’Invisibilitat.

—Però com caram…?

—Amb un encanteri d’engrandiment no detectable —va dir l’Hermione—. És difícil, però m’ha sortit prou bé. En qualsevol cas, he aconseguit encabir-hi tot el que hi volia posar —va sacsejar la petita bossa d’aspecte delicat, que va ressonar com la bodega d’equipatge d’un avió, com si un gran nombre d’objectes pesants rodolessin pel seu interior—. Oh, no! Això deuen haver estat els llibres! —va dir, fent un cop d’ull dintre la bossa—, que els tenia tots apilats de manera que estiguessin ben subjectes…

Bé, tant és, ara. Ron, afanya’t a canviar-te…

—Quan ho has fet, tot això? —va preguntar-li en Harry, mentre en Ron es treia la roba que duia posada.

—Ja t’ho vaig dir al Cau: aquests dies he estat empaquetant tot allò que poguéssim necessitar per si de cas havíem de fer una sortida precipitada. He preparat la teva motxilla aquest matí, Harry, després que et canviessis, i ho he posat aquí dins. He tingut un pressentiment.

—Ets extraordinària, ho saps? —va dir en Ron, donant-li un farcell de roba plegada de qualsevol manera.

—Gràcies —va respondre l’Hermione amb un petit somriure, mentre ficava la roba a la bossa—. Harry, sisplau, posa’t la Capa!

En Harry es va posar la Capa per sobre i va desaparèixer de la vista de tothom que mirés. Començava a adonar-se de què havia passat.

—Els altres… La resta de convidats…

—No ens en podem preocupar, ara —va murmurar l’Hermione—; et segueixen a tu. Si tornéssim, no faríem més que posar en perill la pell de la resta de gent!

—L’Hermione té raó —va dir en Ron, que semblava saber que en Harry estava a punt de protestar, malgrat que no li veia la cara—. Hi havia l’Orde gairebé sencer; ells ja en tindran cura.

En Harry va assentir amb el cap; es va adonar que no el podien veure i va respondre:

—Sí, suposo —però va pensar en la Ginny i la por va sacsejar el seu estómac com si d’àcid es tractés.

—Anem, no ens hauríem d’aturar —va dir l’Hermione.

Van tornar al carrer principal, on a la vorera oposada hi havia un grup de gent que cantava i caminava en ziga-zaga.

—Per curiositat, per què has escollit Tottenham Court Road? —va preguntar en Ron a l’Hermione.

—No en tinc ni idea, és la primera imatge que m’ha vingut al cap, però estic convençuda que estem més segurs al món muggle. No és precisament on esperen que siguem.

—És veritat —va dir en Ron, mirant al seu voltant—, però no et fa l’efecte que ens estem exposant molt?

—On més podem anar? —va preguntar l’Hermione, encongint-se amb vergonya quan els homes de la vorera oposada van començar a xiular-la—. No podrem pas llogar cap habitació a la Marmita Foradada, suposo… I a la plaça Grimmauld tampoc no hi podrem anar si l’Snape hi pot accedir… Suposo que podríem provar d’anar a casa els meus pares, tot i que pot ser que també la regirin… Oh, espero que l’hagin tancada!

—Algun problema, preciosa? —va cridar l’home més borratxo de la colla de la vorera de l’altre cantó del carrer—. Vols beure res? Fot-li les banyes al pèl-roig i vine a prendre una pinta amb naltros!

—Seiem en algun lloc —va xiuxiuejar l’Hermione ràpidament, mentre en Ron ja obria la boca per dir-los alguna cosa—. Aquí mateix, entrem-hi!

Era un bar nocturn petit i de mala mort. Totes les taules, recobertes de fòrmica, estaven greixoses, però com a mínim no hi havia ningú. En Harry es va esmunyir al fons d’una taula i en Ron s’hi va asseure al cantó. L’Hermione es va asseure al seu davant, donant l’esquena a la porta, si bé això no li acabava de fer el pes: mirava enrere per damunt l’espatlla tan sovint que semblava que tingués un tic. A en Harry no li agradava estar allà assegut sense fer res: caminar els havia donat la il·lusió de pensar que tenien un objectiu. Per sota la Capa, notava com les darreres restes de poció de la mutació l’abandonaven. Amb les mans de nou de la mida i la forma de les seves pròpies, en Harry es va treure les ulleres de la butxaca i se les va posar.

Al cap d’un o dos minuts, en Ron va dir:

—De fet, això no ens queda tan lluny de la Marmita Foradada, que és tan sols a Oxford Street…

—Ron, no hi podem anar!

—No dic de passar-hi la nit, només per saber què està passant!

—Ja ho sabem, què està passant! En Voldemort ha pres la Conselleria, què més ens cal saber? —D’acord, d’acord, només era una idea!

Es van sumir de nou en el silenci. La cambrera, que mastegava un xiclet descaradament, es va arrossegar fins a la taula i l’Hermione va demanar dos capuccinos.

Com que en Harry era invisible, hauria semblat estrany demanar-ne un altre. Dos treballadors corpulents van entrar al bar i van asseure’s a la taula de la vora.

L’Hermione va transformar la seva veu en un xiuxiueig.

—Jo opto perquè trobem un lloc tranquil per a desaparetre i que ens dirigim al camp. Un cop hi siguem, ens podrem posar en contacte amb l’Orde.

—Saps conjurar aquests patronus que xerren, doncs? —va preguntar en Ron.

—Ho he practicat una mica i crec que sí —va respondre l’Hermione.

—D’acord, sempre que això no els posi en més problemes, tot i que podria ser que ja els haguessin arrestat… Uf, quin fàstic! —va afegir en Ron després de fer un glop d’aquell cafè grisós i espumós.

La cambrera el degué sentir, perquè li va dirigir una mirada molt desagradable mentre s’arrossegava cap als dos treballadors per preguntar-los què volien. Un d’ells era ros i molt corpulent, i quan en Harry va mirar-lo, va veure que amb la mà li indicava que no la necessitaven.

—Anem, doncs. No vull prendre ni un glop més d’aquesta porqueria —va dir en Ron—. Hermione, tens moneda muggle per a pagar-ho?

—Sí, vaig agafar tots els meus estalvis abans d’anar al Cau. Segur que tot el canvi és al fons —va sospirar l’Hermione, agafant la seva bossa brodada.

Llavors, els dos treballadors van moure’s sincronitzats i en Harry va veure, sense proposar-s’ho, que tots dos duien vareta. En Ron, que va tardar uns segons a adonar-se de què passava, va arremetre contra l’Hermione a través de la taula, empenyent-la cap al fons del banc on seia. Els encanteris dels Cavallers de la Mort van impactar contra les rajoles de la paret davant les quals hi havia hagut en Ron abans de llançar-se.

Immediatament, en Harry, invisible encara, va cridar:

—Animo linqui!

El raig vermell de llum va impactar de ple a la cara del Cavaller de la Mort ros, el qual es va desplomar i va caure estabornit a terra. El seu company, incapaç de veure qui havia llançat el sortilegi, en va llançar un altre a en Ron: de la seva vareta en van sortir nombroses cordes negres i brillants que van lligar en Ron de cap a peus. La cambrera va xisclar i va córrer cap a la porta. En Harry va llançar un altre malefici estabornidor al Cavaller de la Mort de la cara torta que havia lligat en Ron, però va fallar i l’encanteri va rebotar a la finestra i va topar amb la cambrera, que va caure al llindar mateix de la porta.

—Expulso! —va cridar el Cavaller de la Mort, i la taula de darrere en Harry es va començar a inflar. La força de l’explosió el va llançar contra la paret i va notar com perdia la vareta alhora que li queia la Capa.

—Petrificus totalus! —va cridar l’Hermione, fora de l’abast del Cavaller de la Mort, que va caure endavant com una estàtua amb un soroll sord per sobre d’un desgavell de porcellana esmicolada, taules i cafès. L’Hermione va sortir de sota el banc, espolsant-se els bocins de vidre dels cabells i tremolant de cap a peus.

—Diffindo! —va dir, apuntant a en Ron, que va fer un crit de dolor perquè l’Hermione li havia fet un tall al genoll—. Perdona, Ron, no ho volia fer! És que em tremola la mà! Diffindo!

Les cordes van deixar anar en Ron, que es va posar dret, fregant-se els braços allà on les cordes li havien estat tallant la circulació. En Harry va recollir la vareta i va escalar el caramull de runa per veure el Cavaller de la Mort gros i ros que ara estava eixancat al banc.

—L’hauria d’haver reconegut, era a Hogwarts la nit que en Dumbledore va morir —va dir. Va girar cara cap amunt el Cavaller de la Mort més bru amb el peu. Els seus ulls es van moure ràpidament d’en Harry a en Ron i l’Hermione.

—És en Dolohov —va dir en Ron—, el reconec dels pòsters que ho avisaven. I crec que l’altre és en Thorfinn Rowle.

—Tant té, com es diguin, ara! —va dir l’Hermione, una mica histèrica—. Com ens han trobat? On anirem, ara?

D’alguna manera, el seu pànic va semblar que aclaria el cap a en Harry.

—Tanca la porta —va dir-li—. I, Ron, apaga el llum.

Va mirar en Dolohov petrificat, pensant, mentre sentia el pany tancar-se i veia en Ron utilitzar l’apagador per treure tota la llum del local. En Harry va sentir de fons els homes que abans havien fet befa de l’Hermione cridant una altra noia que devia passar per allà.

—Què en farem, d’ells? —va xiuxiuejar en Ron a en Harry en la foscor, i va suggerir, encara més fluix—: Matar-los? Ens haurien mort. Ja ho han intentat de valent ara mateix.

L’Hermione va estremir-se i es va fer enrere. En Harry va fer que no amb el cap.

—Només cal que els esborrem la memòria —va dir—. Serà millor, així els traurem de l’escena. Si els matéssim, seria massa evident que hem estat aquí.

—Com tu vulguis —va dir en Ron, visiblement alleujat—. Però jo mai no he fet un sortilegi de pèrdua de memòria.

—I jo tampoc —va dir l’Hermione—, però n’he llegit la teoria.

Va respirar fondo, va assenyalar amb la vareta el front d’en Dolohov i va mormolar:

—Obliterar.

De seguida, els ulls d’en Dolohov es van desenfocar i van agafar un aire somniador.

—Magnífic! —va exclamar en Harry, fent-li un copet amistós a l’esquena—. Fes-ho també amb l’altre i amb la cambrera mentre en Ron i jo ho netegem tot.

—Ho netegem, has dit? —va dir en Ron, mirant al seu voltant el cafè pràcticament destruït—. Per què?

—No creus que es preguntaran què deu haver passat aquí, si es desperten i veuen que es troben en un lloc que fa la pinta que hi hagi caigut una bomba?

—Ah, d’acord, tens raó…

En Ron va semblar tenir problemes a l’hora de treure la vareta.

—No m’estranya que no l’hagi poguda treure, Hermione. M’has agafat els pantalons vells; em vénen estrets.

—Vaja, ho sento —va xiuxiuejar l’Hermione, i en Harry hauria jurat, mentre arrossegava la cambrera perquè no es veiés el seu cos des de les finestres, que havia sentit un suggeriment de l’Hermione sobre on es podria haver posat la vareta.

Tot d’una que el cafè va quedar com abans, van dur els dos Cavallers de la Mort a la seva taula i els van alçar de manera que s’encaressin.

—Com ens deuen haver trobat? —va preguntar l’Hermione, mirant els dos homes inerts—. Com sabien que érem aquí?

Es va girar per mirar en Harry.

—No… no deus pas tenir encara la Pista sobre teu, oi, Harry?

—No pot pas ser —va dir en Ron—. La Pista es trenca als disset anys, això diu la llei maga; no la pots pas posar en un adult.

—Això és el que es diu —va dir l’Hermione—, però i si els Cavallers de la Mort han descobert alguna manera de posar-la en algú que té disset anys?

—Però en Harry no ha estat amb cap Cavaller de la Mort en les últimes vint-i-quatre hores. Qui se suposa que la hi hauria poguda posar, doncs, la Pista? L’Hermione no va respondre. En Harry se sentia contaminat, tacat. Era així com els havien descobert els Cavallers de la Mort?

—Si jo no puc fer servir la màgia i vosaltres no podeu fer servir la màgia a prop meu, si no ens separem…

—No ens separarem! —va dir l’Hermione amb fermesa.

—Necessitem un bon amagatall —va dir en Ron—. Deixeu-me pensar…

—La plaça Grimmauld —va dir en Harry.

En Ron i l’Hermione se’l van mirar estranyats.

—No siguis ruc, Harry. L’Snape hi pot entrar!

—El pare d’en Ron va dir que hi havien posat encanteris per evitar que hi entrés… I, posant per cas que els pogués eludir —va afegir apressuradament, en veure que l’Hermione ja obria la boca per discutir—, què? Et juro que no hi ha res que vulgui més en aquest món que trobar l’Snape!

—Però…

—Hermione, què més podem fer? És la millor opció que tenim! L’Snape només n’és un; si encara tinc la Pista sobre meu, en tindrem un fotimer, de Cavallers de la Mort sobre nostre, sigui on sigui que anem!

L’Hermione no va poder replicar, malgrat que semblava que ho volia fer. Mentre obria la porta del cafè, en Ron va prémer l’apagador per alliberar la llum del cafè. En Harry va contar fins a tres i van treure els encanteris de les seves víctimes, i, abans que la cambrera o un dels dos Cavallers de la Mort poguessin fer un badall, en Harry, en Ron i l’Hermione van girar sobre ells mateixos i van desaparèixer de nou per tornar a trobar-se amb aquella foscor opressora.

En qüestió de pocs segons, els pulmons d’en Harry es van expandir agradablement i va obrir els ulls. Eren al mig d’una plaça petita i rònega que els era familiar. Les cases altes i escantellades els miraven per tots cantons. El número dotze els era visible, ja que en Dumbledore, el seu guarda-secret, els havia dit on era. Van córrer cap a la casa, comprovant cada pocs metres si els observaven o seguien. Van córrer fins a les escales de pedra i en Harry va picar a la porta amb la seva vareta. Van sentir un seguit de sons metàl·lics i el dringar d’una cadena. La porta es va obrir amb un cruixit i van córrer cap a dintre.

En Harry va tancar la porta i es van encendre els llums de gas antics, il·luminant amb una llum vacil·lant el rebedor sencer. Estava tal com el recordava en Harry: era esgarrifós, cobert de teranyines i tenia encara la renglera de caps diminuts d’elfs domèstics a la paret, que projectaven tot d’ombres estranyes a l’escala. Unes cortines llargues i fosques continuaven amagant el retrat de la mare d’en Sírius. L’única cosa fora de lloc era el paraigüer en forma de peu de trol, que estava tirat per terra com si la Tonks s’hi hagués entrebancat un altre cop.

—Crec que algú ja ha estat aquí —va xiuxiuejar l’Hermione, assenyalant-lo.

—I on són aquests maleficis per a l’Snape? —va preguntar en Harry.

—Potser només s’activen si ve ell? —va proposar en Ron.

Per bé que estaven junts a l’estora de l’entrada i d’esquenes a la porta, els feia por avançar una mica més cap a dins de la casa.

—Bé, no ens quedarem aquí per sempre —va dir en Harry, i va fer una passa endavant.

—Severus Snape?! —va ressonar des de la foscor la veu de l’Ull-foll Murri, provocant que tots tres fessin un salt enrere de l’ensurt.

—No som l’Snape! —va cridar en Harry.

Va notar una ràfega d’aire fred per sobre seu que va fer un soroll sibilant, i la llengua se li va corbar cap a dintre, de manera que no el deixava parlar. Però abans que tingués temps d’adonar-se’n, la llengua ja havia tornat al seu estat normal.

En Ron i l’Hermione semblaven haver experimentat la mateixa sensació desagradable. A en Ron va semblar que li vingués una arcada i l’Hermione va tartamudejar:

—Aq-quest d-deu ser el m-malefici de la ll-llengua t-travada q-que l’Ull-foll ha p-posat p-per a l’Snape!

En Harry va fer una passa més cautelosament. Es va sentir el soroll d’un mecanisme provinent de la foscor i, abans que cap d’ells pogués dir res més, va aparèixer una figura de la moqueta. La figura en qüestió era horrible, alta i del color de la pols com era. L’Hermione va xisclar, i la senyora Black la va imitar, tot obrint-se de cop les cortines que amagaven el seu retrat. L’ésser grisós se’ls atansava lliscant, cada vegada més ràpid, amb aquells cabells per la cintura que duia i la barba volant-li. Tenia la cara enfonsada, sense carn i tenia les conques dels ulls buides. Horriblement familiar i alterat de mala manera, va alçar un braç consumit assenyalant en Harry.

—No! —va cridar en Harry, i encara que va alçar la vareta no se li va acudir cap encanteri—. No! No vam ser nosaltres! Nosaltres no et vam matar!

En sentir la paraula «matar», la figura va esclatar tot convertint-se en un gran núvol de pols. En Harry, tossint i amb els ulls plorosos, va mirar al seu voltant i va veure l’Hermione ajupida a la porta amb les mans sobre el cap i en Ron, que tremolava de cap a peus, fent-li copets a l’esquena amb poca traça mentre intentava consolar-la.

—No passa res… Ja se n’ha anat…

La pols va formar un remolí com si fos boirina a la claror blava dels llums de gas. La senyora Black continuava cridant.

—Sang de fang! Púrria! Gentussa! Fills de la baixesa i de la infàmia! Com goseu sollar el solar dels meus avantpassats?

—Calla! —va cridar en Harry, apuntant-li directament amb la vareta, i amb un esclat d’espurnes roges les cortines es van tancar de nou, silenciant-la.

—Ha… ha estat… —va gemegar l’Hermione mentre en Ron l’ajudava a alçar-se.

—Sí —va dir en Harry—, però no era ell de debò, oi? Era només per a espantar l’Snape…

Havia funcionat, es va demanar en Harry, o bé l’Snape s’havia desempallegat de la figura amb tanta fredor com s’havia desempallegat del Dumbledore real? Amb el cor encara a cent, van encaminar-se a la sala, mig esperant que els mostrés algun altre horror, però no es va moure res llevat d’un ratolí que va passar arran del sòcol de la paret.

—Abans de fer un pas més, és millor que comprovem que no hi hagi ningú —va xiuxiuejar l’Hermione, que va alçar la vareta—. Homenum revelio!

No va passar res.

—Tranquil·la, és normal, acabes de patir una bona commoció —va dir en Ron, amb posat comprensiu—. Què se suposava que hauria d’haver passat, amb aquest encanteri?

—Ja ha passat, el que jo pretenia que passés! —va dir l’Hermione una mica contrariada—. És un encanteri que revela si hi ha alguna presència humana, i no hi ha ningú llevat de nosaltres!

—I el nostre amic polsós —va dir en Ron, mirant el tros de moqueta d’on havia sortit aquell cos.

—Pugem? —va dir l’Hermione, dirigint una última mirada atemorida a la moqueta, i va començar a pujar les escales, que cruixien sota el seu pes, fins a la saleta d’estar del primer pis. Els altres dos la van seguir.

L’Hermione va moure la vareta per encendre els llums de gas antics i, tremolant lleugerament perquè a la sala hi havia corrent d’aire, es va arrupir al sofà agafant-se els braços amb les mans. En Ron va dirigir-se a la finestra i va moure uns centímetres la pesada cortina de vellut.

—A fora no s’hi veu ningú —va anunciar—. I creieu-me, si en Harry dugués la Pista, ens haurien seguit. Ja sé que no poden entrar a la casa, però… Què passa, Harry?

En Harry havia deixat anar un crit de dolor: la cicatriu li havia tornat a fer mal mentre havia vist una imatge que creuava la seva ment com un raig de llum brillant a l’aigua. Va veure una gran ombra i va sentir una ira que no bategava dins el seu cos, però aquesta sensació va ser tan violenta i curta com una descàrrega elèctrica.

—Què has vist? —va preguntar en Ron, anant cap a en Harry—. L’has vist a casa meva?

—No… Només he sentit… ira. No sabria pas dir…

En Harry se sentia irritat, confós, i l’Hermione no va ajudar en preguntar-li amb una veu que indicava espant:

—És la cicatriu un altre cop? Però què passa? Creia que ja se t’havia tancat la connexió!

—Durant un temps, sí… —va murmurar en Harry. Encara li feia mal la cicatriu i, per aquest motiu, li costava concentrar-se—. Crec… Crec que s’ha tornat a obrir aquesta connexió perquè ha perdut el control… Així és com funcionava la cosa, com a mínim.

—Però has de cloure la ment! —va dir l’Hermione amb veu d’espinguet—. Harry, en Dumbledore no volia que utilitzessis aquesta connexió, volia que tanquessis la ment, és per això que en teoria havies d’haver après oclumència! Si no, en Voldemort podrà posar-te imatges falses al cap, te’n recordes?…

—Sí, me’n recordo, moltes gràcies —va etzibar-li en Harry amb les dents serrades. No necessitava pas que l’Hermione li expliqués que en Voldemort ja havia utilitzat una vegada aquesta mateixa connexió per fer-lo caure en una trampa que havia resultat en la mort d’en Sírius. Va desitjar no haver-los explicat què havia vist i sentit: només havia fet que en Voldemort semblés més amenaçador, com si els estigués mirant per la finestra de la sala, però el dolor a la cicatriu persistia i hi havia de lluitar. Era com resistir-se a les ganes de vomitar.

Va donar l’esquena a en Ron i a l’Hermione simulant observar l’antic tapís de la família Black que hi havia a la paret. Aleshores, de cop i volta, l’Hermione va fer un xiscle: en Harry va treure la vareta de nou i va alçar-la. Un patronus platejat va planar tot travessant la finestra de la sala i es va aturar al seu mateix davant. Es va solidificar en la forma d’una mostela que va parlar amb la veu del pare d’en Ron:

—Estem tots bé, no contesteu, ens vigilen.

El patronus es va difuminar fins a desaparèixer. En Ron va deixar anar una barreja de queixa i gemec i es va deixar caure al sofà. L’Hermione també s’hi va asseure i li va posar la mà sobre el braç.

—Estan bé, estan bé! —va xiuxiuejar-li, i en Ron va fer mitja rialla i la va abraçar.

—Harry —va dir per sobre l’espatlla de l’Hermione—. Jo…

—No passa res —va dir en Harry, atabalat pel mal de cap—, és la teva família, és normal que et preocupis. Jo em sentiria igual —va pensar en la Ginny—. De fet, em sento igual.

El dolor de la cicatriu quasi li feia tant de mal i li cremava tant com l’últim cop al jardí del Cau. Va sentir feblement l’Hermione com deia:

—No vull dormir sola, podríem fer servir els sacs de dormir que he dut i acampar aquí, aquesta nit? —i va sentir en Ron com deia que sí. Ja no podia lluitar més contra el dolor. Havia de sucumbir.

—He d’anar al lavabo —va murmurar en Harry, i va sortir de la sala tan ràpid com va poder però sense córrer.

Amb penes i treballs, va tancar la porta rere seu amb les mans tremoloses, es va aferrar el cap palpitant, va caure al terra i, en una explosió d’agonia, va sentir com una ràbia que no li pertanyia s’apropiava de la seva ànima.

Va veure una sala allargada il·luminada només per la llar de foc. L’enorme Cavaller de la Mort ros era al terra, cridant i recargolant-se, i hi havia una figura esvelta al seu costat, sobre seu, amb la vareta preparada. En Harry va parlar amb una veu que no admetia súplica:

—Més, Rowle, o hauríem de posar-hi fi i donar-te de sopar a la Nagini? Lord Voldemort no està gens segur que et pugui perdonar aquest cop… M’has fet cridar per això, per dir-me que en Harry Potter s’ha escapat de nou? Draco, deixa-li tastar un altre cop a en Rowle el dolor… Fes-ho, si no vols sentir per la pròpia pell la ira de Lord Voldemort!

Va caure un tió al foc. Les flames van esclatar tot deixant a la llum una cara punxeguda, atemorida i pàl·lida…

Amb la mateixa sensació que si emergís de les profunditats del mar, en Harry va fer unes quantes glopades d’aire i va obrir els ulls.

Estava estès llarg com era sobre el terra fred de marbre negre i tenia el nas a pocs centímetres d’una de les serps platejades que sostenien la banyera. Va incorporar-se i es va quedar assegut al terra. L’expressió d’horror en la cara demacrada d’en Malfoy li cremava a la retina. En Harry es va sentir marejat pel que acabava de veure, per l’ús que en Voldemort donava ara a en Draco.

De cop, va sentir un cop sec a la porta i es va sobresaltar. Va sentir la veu de l’Hermione que provenia de l’altre cantó de la porta.

—Harry, vols el teu raspall de dents? El tinc aquí.

—Ah, sí, gràcies —va dir, intentant mantenir la veu normal mentre s’alçava per obrir-li la porta.





10. La història d’en Kreacher




L’endemà al matí, en Harry es va despertar aviat. Estava embolicat en un sac de dormir al terra de la sala d’estar, fosca llevat per una esquerda de llum que s’obria entre les cortines pesades i que deixava veure el cel. Era aquell cel fred i pàl·lid del color de la tinta aiguada, entremig de la nit i l’alba. Tota la sala estava en silenci tret de la respiració lenta i profunda d’en Ron i l’Hermione, i en Harry va mirar les formes fosques que formaven al terra al seu costat. En Ron havia tingut una ravata de galanteria i havia insistit que l’Hermione dormís amb els coixins del sofà, per la qual cosa la seva silueta estava una mica més elevada que la d’ells dos. Tenia el braç doblegat i els dits a pocs centímetres dels d’en Ron. En Harry es va preguntar si s’havien adormit amb les mans agafades. El simple pensament el va fer sentir estranyament abandonat.

Va mirar el sostre obscur i el salamó cobert de teranyines. Feia menys de vint-i-quatre hores que havia estat esperant a la llum del sol, a l’entrada de l’envelat, esperant per a fer passar els convidats de la boda. Semblava que hagués passat una eternitat des d’aquell moment. Què passaria, ara? Jagut al terra, va pensar en els horricreus, en la missió complexa i descoratjadora que li havia encomanat en Dumbledore… En Dumbledore…

El pesar que l’havia posseït des de la mort d’en Dumbledore era ara diferent. Les acusacions que n’havia sentit de la tieta Muriel al casament semblaven haver niat a la seva ment com una malaltia que infectava el record del bruixot al qual havia idolatrat.

Podia haver deixat que passessin aquestes coses, en Dumbledore? Havia estat com en Dudley, a qui li agradava veure la negligència i l’abús sempre que no l’afectessin a ell mateix? Podria haver donat l’esquena a una germana que havia estat empresonada i amagada?

En Harry va pensar en el Cau d’en Goldric i en les tombes que hi havia i que en Dumbledore mai no havia mencionat, i va pensar també en els objectes misteriosos que els havia deixat sense més en el testament. Va notar com, en la foscor, li creixia el ressentiment. Per què en Dumbledore no li ho havia explicat mai? Li havia importat mai ni que fos una mica, en Harry? O no havia estat res més que una eina a esmolar i a polir, però en cap moment digne de confiança?

En Harry no podia aguantar jaure al terra sense res més que els seus pensaments amargs com a companyia i, desesperat per fer alguna cosa per a distreure’s, va esmunyir-se fora el sac, va recollir la vareta i va sortir fora de la sala de puntetes. Un cop al replà, va xiuxiuejar:

—Lumos! —i va començar a pujar les escales a la llum de la vareta.

Al segon pis hi havia l’habitació en què havien dormit en Ron i ell l’última vegada que havia estat allà, i li va fer un cop d’ull. Les portes de l’armari estaven obertes de bat a bat i els llençols estaven girats. En Harry va recordar el peu de trol del pis de sota. Algú havia regirat la casa des que l’Orde havia marxat. Havia estat l’Snape?

O potser en Mundungus, que ja havia furtat de la casa tot el que havia pogut tant abans com després de la mort d’en Sírius? En Harry va dirigir la mirada cap al retrat que de vegades contenia en Phineas Nigellus Black, el rebesavi d’en Sírius, però estava buit mostrant tan sols una tela tèrbola. Era evident que en Phineas Nigellus estava passant la nit al despatx del director a Hogwarts.

En Harry va continuar escales amunt fins que va arribar al pis de dalt de tot, on hi havia tan sols dues portes. Una tenia una placa on hi deia «Sírius». En Harry mai no havia entrat a l’habitació del seu padrí. Va empènyer la porta i va alçar la vareta tan com va poder per donar tanta llum com fos possible a l’estança. La cambra era espaiosa i devia haver estat prou bonica en altres temps. Hi havia un gran llit amb una capçalera de fusta tallada, una finestra alta mig oculta per unes cortines de vellut llargues i un salamó que acumulava un dit de pols i que encara tenia restes d’espelma als casquets i reguerons de cera solidificada que penjava com estalactites. Una capa fina de pols cobria les pintures dels retrats de les parets i la capçalera del llit, i una teranyina anava del salamó al capdamunt d’un gran armari de fusta. En endinsar-se una mica més a l’habitació, va sentir uns ratolins que s’escapaven temorosos.

El Sírius adolescent havia cobert les parets de tants pòsters i fotografies que hi havia ben poc de la paret grisosa visible. En Harry va imaginar que els pares d’en Sírius devien haver estat incapaços de treure l’encanteri d’adherència permanent que hi havia a la paret, perquè estava convençut que no devien aprovar el gust del seu fill gran pel que fa a la decoració. En Harry va pensar que en Sírius havia intentat de valent fastiguejar els seus pares. Hi havia uns quants estendards de Gryffindor de color daurat i un vermell descolorit simplement per a subratllar la diferència entre ell i la resta de la família. Hi havia moltes fotografies de motocicletes muggles i (en Harry va haver d’admirar el valor d’en Sírius) uns quants pòsters de noies muggle en biquini. En Harry sabia que eren muggles perquè no es movien i tenien el mig somriure i la vista sempre fixos. En contrast, hi havia una única fotografia màgica a les parets on hi sortien quatre alumnes de Hogwarts abraçats i rient a la càmera.

El cor d’en Harry va fer un salt d’emoció en reconèixer el seu pare, amb els mateixos cabells negre atzabeja despentinats i alçats pel clatell, que també duia ulleres.

Al seu costat hi havia en Sírius, despreocupadament atractiu, amb la cara lleugerament altiva i molt més jove i feliç de com en Harry l’havia vist mai en vida. Vora en Sírius hi havia en Ben Babbaw, que era un cap més baix, refet i amb els ulls aiguosos, i que semblava emocionat pel plaer de formar part de la millor de les colles juntament amb els rebels tan admirats que havien estat en James i en Sírius. A l’esquerra d’en James hi havia en Llopin, ja una mica esparracat però que tenia el mateix aire de sorpresa meravellosa de trobar-se estimat i inclòs. O era simplement perquè en Harry sabia com havia anat, que hi veia totes aquelles coses? Va intentar agafar-la de la paret. Ara era seva, al cap i a la fi, ja que en Sírius li ho havia deixat tot, però la fotografia no es va voler desenganxar. En Sírius no havia deixat l’opció als seus pares de canviar la decoració de la seva habitació un cop ell no hi fos.

En Harry va mirar pel terra. A fora, el cel era cada cop més clar, i un raig de llum va mostrar tot de trossos de diari, llibres i objectes petits que estaven escampats per sobre la moqueta. Era evident que també havien escorcollat l’habitació d’en Sírius, tot i que semblava que havien considerat la major part del contingut, si no tot, inútil.

Uns quants llibres els havien arrencats de qualsevol manera separant-los de les portades, i diverses pàgines embrutaven el terra.

En Harry es va inclinar, va recollir alguns trossos de paper i els va examinar. Un era un fragment d’una antiga edició d’Història de la màgia, de Dolors Plorós, i un altre pertanyia a un manual de manteniment d’una moto. El tercer estava manuscrit i arrugat.

El va allisar.

Estimat Lladruc,

Moltíssimes gràcies pel regal d’aniversari d’en Harry! Va ser el seu preferit i amb diferència! Té un any i ja va per tot arreu zigzaguejant en una escombra de joguina. Sembla molt content. T’adjunto una fotografia perquè el puguis veure. Ja saps que només s’alça mig metre del terra, però ja quasi ha mort el gat i ha fet miques l’horrible gerro que em va enviar la Petúnia per Nadal (cosa que no em sap pas greu).

Naturalment, en James ho troba divertit, diu que serà un gran jugador de quidditch, però hem hagut de guardar tots els objectes decoratius i assegurar-nos de no treure-li els ulls de sobre mentre vola.

Va ser una celebració molt tranquil·la: tan sols hi érem nosaltres i la Dolors, que sempre ha estat molt agradable amb nosaltres i adora en Harry. Ens va saber greu que no vinguessis, però l’Orde és sempre el primer i, al cap i a la fi, en Harry encara no és prou gran per a saber que és el seu dia! En James comença a estar una mica frustrat d’estar tancat aquí; intenta dissimular-ho, però se li nota… A més a més, en Dumbledore encara té la seva Capa d’Invisibilitat, per la qual cosa ja no pot ni atrevir-se a fer petites excursions. Si ens poguessis venir a veure, el faries molt content. En Cuapelada va ser aquí el cap de setmana passat.

Semblava moix, però segurament devia ser per mor dels McKinnon: em vaig passar tota la nit plorant, quan vaig sentir la notícia…

La Dolors es deixa caure la major part dels dies. És fascinant, ella i les seves històries sobre en Dumbledore. Crec que no li agradarien pas, si ho sabés! Però, si t’he de ser sincera, no sé si creure-me-les, perquè la veritat és que sembla increïble que en Dumbledore…



En Harry es va sentir com si les extremitats li haguessin tornat balbes. Es va quedar quiet, subjectant aquell paper meravellós entre els seus dits immòbils mentre notava en el seu interior una mena d’erupcions silencioses de joia i pena per igual que li recorrien les venes. Balancejant-se fins al llit, s’hi va asseure.

Va rellegir la carta, però no va poder treure’n més significat que la primera vegada, i es va limitar a quedar-se mirant la lletra. Feia les ges de la mateixa manera que ell, i va buscar-ne més, i amb cada lletra que veia igual se sentia com si algú l’hagués saludat des de darrere un vel. Aquella carta era un tresor que no tenia preu, era la prova que la Lily Potter havia viscut, viscut de debò, que la seva mà càlida s’havia mogut sobre aquell tros de pergamí, formant amb tinta aquelles lletres, aquelles paraules, unes paraules sobre ell, en Harry, el seu fill.

Es va eixugar impacientment les llàgrimes dels ulls i va tornar a llegir la carta, concentrant-se aquest cop amb el significat. Es va sentir com si escoltés una veu que mig recordava.

Havien tingut un gat… Potser va morir, com el seus pares, al Cau d’en Goldric… o potser es va escapar quan ja no hi quedava ningú per a alimentar-lo… En Sírius li havia comprat la seva primera escombra… Els seus pares coneixien la Dolors Plorós, els l’havia presentada en Dumbledore? «En Dumbledore encara té la seva Capa d’Invisibilitat»… Hi havia alguna cosa estranya en aquesta oració…

En Harry es va aturar, sospesant les paraules de la seva mare. Per què li havia agafat la Capa d’Invisibilitat, en Dumbledore, a en James? En Harry recordava perfectament com el director li havia explicat, feia molts d’anys, que ell no necessitava una capa per a fer-se invisible… Potser algun membre menys dotat de l’Orde havia necessitat la seva ajuda i en Dumbledore havia actuat com a mediador? En Harry va continuar…

«En Cuapelada va ser aquí el cap de setmana passat»… En Babbaw, el traïdor, semblava «moix»? Ja n’era conscient que veia en James i la Lily vius per últim cop a la seva vida?

I, finalment, la Dolors Plorós de nou, que els explicava històries increïbles sobre en Dumbledore. «Perquè la veritat és que sembla increïble que en Dumbledore…».

Que en Dumbledore què? Però hi havia moltes coses que podrien semblar increïbles pel que feia a en Dumbledore: que un cop hagués tret la nota més baixa en un examen de Transfiguració, per exemple, o bé que haguessin començat a entusiasmar-lo les cabres, com al seu germà Aberforth… En Harry es va posar dempeus i va acabar d’escorcollar el terra per si hi havia per algun cantó l’altra part de la carta. Va agafar manats de papers, tractant-los, en la seva avidesa, amb tan poca consideració com el primer que havia escorcollat la casa.

Va obrir calaixos, va sacsejar llibres, va enfilar-se dalt una cadira per passar la mà per sobre l’armari i es va posar de quatre potes per mirar sota el llit i la butaca.

Finalment, estirat de bocaterrosa, va discernir el que semblava un fragment de paper sota la calaixera. Quan el va treure, va resultar ser un tros de la fotografia que la Lily havia descrit a la carta. Un infant de pèl negre entrava i sortia de la fotografia a tota velocitat en una escombra minúscula, exultant de joia, i un parell de cames que devien pertànyer a en James el perseguien. En Harry es va posar la fotografia a la butxaca amb la carta de la Lily i va continuar buscant la segona part.

Ara bé, al cap d’un quart d’hora de cerca, es va veure obligat a concloure que el que mancava de la carta de la seva mare havia desaparegut. S’havia perdut simplement en els setze anys que s’havien escolat des que va ser escrita o bé l’havia presa qui fos que hagués escorcollat l’habitació? En Harry va tornar a llegir la primera pàgina, buscant aquest cop pistes que poguessin fer que la segona tingués algun valor. La seva escombra de joguina amb prou feines podia interessar els Cavallers de la Mort…

L’única cosa que va veure potencialment útil va ser possible informació sobre en Dumbledore. «Perquè la veritat és que sembla increïble que en Dumbledore…». Que en Dumbledore què?

—Harry? Harry? Harry!

—Sóc aquí! —va cridar—. Què passa?

Es van sentir petjades que corrien a l’altre cantó de la porta i l’Hermione va entrar com una exhalació.

—Ens hem despertat i no sabíem on eres! —va dir sense alè. Es va girar i va cridar per sobre la seva espatlla—: Ron! Ja l’he trobat!

La veu d’un Ron empipat va ressonar a l’acte des d’algun pis de baix.

—Molt bé! Digues-li de part meva que és un imbècil!

—Harry, sisplau, no desapareguis així, ens espantes! Per què has pujat aquí dalt, però? —va mirar l’habitació, que estava tota cames enlaire—. Què feies?

—Mira què he trobat.

Li va mostrar la carta de la seva mare. L’Hermione la va agafar i la va llegir mentre en Harry l’observava. Quan va arribar al final de la pàgina, va alçar la vista per mirar-lo.

—Oh, Harry…

—I també anava amb això.

Li va ensenyar el bocí de fotografia i l’Hermione va somriure al nadó que entrava i sortia de la fotografia muntat sobre una escombra de joguina.

—He estat buscant la resta de la carta —va dir en Harry—, però no hi és.

L’Hermione va mirar al seu voltant.

—L’has fet tu, tot aquest escampall? O ja hi era quan has arribat?

—Algú ja l’havia regirat abans que hi entrés.

—Ja m’ho he pensat… Totes les habitacions on he entrat estan potes enlaire. Què creus que buscaven?

—Informació sobre l’Orde, si ha estat l’Snape.

—Però pensa que ell ja té tota la informació que necessita. Vaja, em refereixo que, al cap i a la fi, ell també era de l’Orde.

—Doncs, llavors —va dir en Harry, content de compartir la seva teoria—, què et sembla la informació sobre en Dumbledore? La segona pàgina d’aquesta carta, per exemple. Saps qui és aquesta Dolors que menciona la meva mare a la carta?

—No. Qui és?

—La Dolors Plorós, l’autora…

—… d’Història de la màgia —va acabar l’Hermione amb interès—. Així que els teus pares la coneixien? Va ser una historiadora de la màgia increïble!

—Encara és viva —va dir en Harry—, i viu al Cau d’en Goldric. La tieta d’en Ron, la Muriel, n’estava parlant a la boda. Coneixia la família d’en Dumbledore, també. Seria interessant parlar-hi, no trobes? —en Harry va trobar que el somriure de l’Hermione era més comprensiu del que li hauria agradat. Va agafar-li de les mans la carta i la fotografia i se les va posar al saquet del coll per tal de no mirar-la, per por de delatar-se.

—Entenc que t’agradaria parlar amb ella sobre els teus pares i sobre en Dumbledore, Harry —va dir l’Hermione—, però això no ens ajudaria gaire en la nostra recerca dels horricreus, oi? —en no respondre en Harry, ella es va afanyar a dir—: Harry, ja sé que t’agradaria moltíssim anar al Cau d’en Goldric, però em fa por. Em fa por la rapidesa amb què ens van trobar ahir els Cavallers de la Mort, cosa que em fa pensar que més que mai hauríem d’evitar el lloc on van ser enterrats els teus pares. Estic convençuda que esperen que hi vagis.

—I no és només això —va dir en Harry, encara evitant mirar-la als ulls—. La Muriel va dir certes coses sobre en Dumbledore durant la boda, i m’agradaria saber-ne la veritat.

Va explicar a l’Hermione tot el que la Muriel li havia dit.

—És clar, ja veig què et preocupa, Harry… —va dir l’Hermione al final.

—No estic preocupat —va mentir—. Només m’agradaria saber si és veritat o…

—Harry, realment creus que podràs treure la veritat d’una vella maliciosa com la Muriel o d’algú com la Rita Skeeter? Com te les pots haver cregudes? Si tu el coneixies, en Dumbledore!

—Creia conèixer-lo.

—Però ja saps quina densitat de veritat hi havia en el que la Rita va escriure sobre tu! En Dux té raó: com pots deixar que aquesta gent desllustri el record que tens d’en Dumbledore?

Va desviar la mirada, intentant no mostrar el rancor que sentia. Ja hi tornaven a ser: decidir què creure. Volia la veritat, per què estava tothom tan resolt perquè no l’aconseguís?

—Anem a la cuina? —va suggerir l’Hermione al cap d’uns segons—. Vejam si hi ha alguna cosa per a esmorzar…

En Harry va accedir-hi a desgrat i la va seguir fins al replà i més enllà de la segona porta que hi comunicava. Hi havia unes incisions profundes a la pintura de sota un petit rètol que no havia vist en la foscor. Va aturar-se al graó més alt de les escales per llegir-ho. Era un cartell petit i pompós que estava escrit a mà i amb molta cura. Era la típica cosa que en Percy hauria enganxat a la porta de l’habitació:


No passeu

sense el permís exprés d’en

Regulus Arcturus Black



En Harry va notar que l’emoció el pessigollejava, però no va saber-ne immediatament el motiu. Va llegir de nou la placa amb el nom. L’Hermione ja era uns quants graons per sota seu.

—Hermione —va dir, i es va sorprendre que la veu li sortís tan calmada—, puja un moment.

—Què passa?

—En R.A.B., crec que l’he trobat. L’Hermione va fer un xisclet i va tornar a dalt.

—A la carta de la teva mare? Però no he vist que…

En Harry va fer que no amb el cap, assenyalant la placa de la porta. En llegir-la, va aferrar-se al braç d’en Harry amb tanta força que li va fer mal i tot.

—El germà d’en Sírius? —va xiuxiuejar.

—Era un Cavaller de la Mort —va dir en Harry—. En Sírius me’n va parlar, se’ls va unir quan era molt jove; poc després va tenir por i va intentar-ne escapar… i per això el van matar.

—Concorda! —va xisclar l’Hermione—. Si era un Cavaller de la Mort, devia tenir accés a en Voldemort, i si se’n va desencisar, llavors hauria desitjat la caiguda d’en Voldemort!

Va deixar en Harry, es va inclinar per sobre la barana i va cridar:

—Ron! Ron! Puja, ràpid!

En Ron va aparèixer, panteixant, cosa d’un minut més tard amb la vareta ja llesta a la mà.

—Què passa? Si torna a ser una aranya gegantina preferiria esmorzar abans de…

Va arrufar les celles en veure el rètol de la porta d’en Regulus, que era on assenyalava l’Hermione en silenci.

—Què passa? Era el germà d’en Sírius, oi? Regulus Arcturus… Regulus… R.A.B.! El medalló! No creieu que…?

—Vejam si ho podem descobrir —va dir en Harry. Va empènyer la porta, però no es va obrir. L’Hermione va apuntar amb la vareta al pom i va xiuxiuejar:

—Alohomora. —Es va sentir un clic i la porta es va obrir lentament.

Van entrar junts a l’habitació. L’habitació d’en Regulus era una mica més petita que la d’en Sírius, tot i que tenia el mateix aire d’antiga grandesa. Mentre que en Sírius s’havia esforçat perquè es notés la seva diferència envers la resta de la família, en Regulus havia intentat emfasitzar just el contrari. Els colors maragda i plata de l’escut de Slytherin eren pertot, cobrint el llit, les parets i les finestres. El blasó de la família Black estava laboriosament pintat sobre el llit, juntament amb el seu lema: «TOUJOURS PUR». Just a sota, hi havia un recull de retalls de diari esgrogueïts enganxats tots junts per formar una mena de collage desigual. L’Hermione va creuar l’habitació per examinar-los.

—Tots parlen sobre en Voldemort —va dir—. En Regulus sembla que ja l’admirava anys abans d’unir-se als Cavallers de la Mort.

En asseure’s sobre el llit per llegir els retalls, va sortir del cobrellit un petit núvol de pols. Mentre l’Hermione els observava, en Harry va veure una altra fotografia: un equip de quidditch de Hogwarts somreia i saludava des del marc. Va aproximar-se a la fotografia i va veure les serps que els adornaven el pit: eren de Slytherin. De seguida, en Harry va poder reconèixer en Regulus com un noi que seia al mig de la fila de davant. Tenia els mateixos cabells negres i el semblant lleugerament altiu del seu germà gran, tot i que era més petit, més lleuger i força menys atractiu que en Sírius.

—Era caçador —va dir en Harry.

—Què? —va dir l’Hermione vagament: continuava immersa en els retalls sobre en Voldemort.

—Seu al mig de la fila del davant, que és on el caçador… No importa —va dir en Harry en veure que ningú no l’escoltava. En Ron estava agenollat i buscava per sota l’armari. En Harry va mirar al seu voltant cercant possibles amagatalls i es va atansar a la taula. De nou, algú se’ls havia avançat en l’escorcoll. El contingut dels calaixos havia estat remogut feia poc i la pols estava correguda, tot i que no hi havia res de valor: hi havia plomes velles, llibres de text antics que mostraven que se’ls havia tractats amb rudesa, i un pot de tinta recentment trencat, el residu apegalós del qual cobria el contingut del calaix.

—Hi ha una manera més fàcil —va dir l’Hermione, mentre en Harry s’eixugava els dits bruts de tinta als texans, i va alçar la vareta—. Appropinquet, medalló!

No va passar res. En Ron, que havia estat cercant per entre els plecs de les cortines descolorides, semblava decebut.

—Així que no hi és?

—No, pot ser que encara hi sigui, però sota efectes d’algun contramalefici —va dir l’Hermione—, que són encanteris que prevenen que sigui atret amb màgia.

—Com els que va posar en Voldemort a la pica de pedra de la cova —va recordar en Harry, recordant que havia estat incapaç d’atreure el medalló fals mitjançant encanteris màgics.

—I com se suposa que el trobarem? —va preguntar en Ron.

—Hem de buscar manualment —va dir l’Hermione.

—Caram, tu, quina bona idea —va dir en Ron, posant els ulls en blanc i tornant a examinar les cortines.

Van regirar tots i cadascun dels centímetres quadrats de l’habitació durant més d’una hora, però finalment van veure’s obligats a concloure que el medalló devia ser a un altre lloc. Ara, el sol ja era alt, i els rajos els enlluernaven fins i tot a través de les llardoses finestres del replà.

—De fet, podria ser per tota la casa —va dir l’Hermione amb determinació, en baixar una mica més tard les escales. Mentre que en Harry i en Ron semblaven cada vegada més desanimats, ella semblava cada cop més resoluda—. Tant si va aconseguir destruir-lo com si no, el devia voler mantenir amagat d’en Voldemort, oi? Recordeu tots aquells objectes horrorosos de què ens vam haver de desempallegar quan vam ser aquí per última vegada? El rellotge de caixa que disparava caragols gruixuts contra tothom qui hi passava per la vora, per exemple, o aquell vestit porpra que va voler escanyar en Ron. En Regulus potser els va portar per protegir l’amagatall del medalló, tot i que no ens n’adonéssim a… a…

En Harry i en Ron se la van quedar mirant. S’havia quedat immòbil amb un peu encara alçat i a punt per a baixar el graó, i per l’expressió de la seva cara qualsevol hauria jutjat que li acabaven d’extreure la memòria, ja que tenia els ulls desenfocats.

—… a l’instant —va acabar amb un xiuxiueig.

—Que passa alguna cosa? —va preguntar en Ron.

—Hi havia un medalló.

—Què? —van dir en Ron i en Harry alhora.

—A l’armari de la sala d’estar. Ningú no el va poder obrir, i nosaltres… nosaltres…

En Harry va sentir com si un maó gros i pesat li llisqués pit avall fins a l’estómac. Se’n va recordar. Fins i tot l’havia tingut a les mans mentre se’l passaven de l’un a l’altre, intentant tots obrir-lo. L’havien llençat a la bossa de les escombraries, juntament amb una capsa de música coberta de pols que emetia un campaneig sinistre que feia que tothom s’adormís.

—En Kreacher ens va pispar moltes coses, però —va dir en Harry. Era l’única oportunitat que quedava, l’única esperança remota que els quedava, i s’hi aferraria fins que es veiés obligat a renunciar-hi—. Tenia un fotimer de coses al seu armari de la cuina. Anem-hi.

Va baixar els graons de dos en dos; en Ron i l’Hermione el van seguir estrepitosament. Van fer tant de soroll que van despertar el retrat de la mare d’en Sírius en passar-hi pel costat.

—Escòria! Sang de fang! Fills de la baixesa i de la infàmia! —va cridar mentre corrien cap a la cuina del pis de sota i tancaven la porta rere seu.

En Harry va travessar la cuina corrents fins a l’armari d’en Kreacher i el va obrir de bat a bat. Hi havia un niu de llençols vells, bruts i esgrogueïts sobre els quals solia dormir en Kreacher, però ja no hi brillava cap quincalla que en Kreacher hagués recuperat. Només hi havia un llibre vell que duia per títol La noblesa per naturalesa. Genealogia dels bruixots. Negant-se a creure el que veien els seus ulls, en Harry va agafar els llençols i els va sacsejar. Només en va caure un ratolí mort que va rodar inert cap al terra. En Ron va remugar i es va deixar caure sobre una cadira, i l’Hermione va tancar els ulls.

—Encara no s’ha acabat —va dir en Harry, i, alçant la veu, va cridar—: Kreacher!

Es va sentir el so d’una fuetada i l’elf domèstic que en Harry havia heretat tan a desgrat va aparèixer del no-res davant mateix de la llar de foc buida i freda. Era minúscul, arribava fins a la cintura d’un ésser humà adult, i tenia una pell pàl·lida que semblava que li sobrés per tot arreu perquè se li plegava en capes i uns bons flocs de pèl blanc que li sortien de les seves grans orelles de ratapinyada. Encara duia el parrac llardós que vestia el dia que el van conèixer. Va llançar una mirada despectiva mentre feia una reverència a en Harry que indicava clarament que la seva actitud pel que feia al canvi de propietari no havia canviat en res.

—Amo —va dir amb la veu greu i enrogallada d’una granota, i va fer una altra reverència més baixa mentre murmurava pels seus genolls—, de nou a l’antiga casa de la meva mestressa amb el traïdor a la sang Weasley i la sang de fang…

—Et prohibeixo terminantment que diguis a algú «traïdor a la sang» o «sang de fang» —va grunyir en Harry, que ja hauria trobat en Kreacher, amb el seu nas carnut i gros com un morro i els ulls injectats de sang, un ésser prou menyspreable ni que no hagués traït en Sírius—. Et vull preguntar una cosa —va dir en Harry, amb el cor bategant-li cada cop més ràpid mentre mirava l’elf— i t’ordeno que em responguis la veritat. M’has entès?

—Sí, amo —va dir en Kreacher, fent de nou una reverència. En Harry va veure que movia els llavis sense que en sortís cap so, i va saber que devia estar pronunciant per a ell mateix els insults que li havia prohibit de pronunciar.

—Fa dos anys —va dir en Harry, amb el cor que semblava que li volgués sortir de la presó que li feien les costelles— hi havia un gran medalló d’or a la sala d’estar de dalt. El vam llençar. Ens el vas prendre? Va seguir un silenci, durant el qual en Kreacher es va dreçar per mirar en Harry.

—Sí —va dir al cap d’uns segons.

—On és, ara? —va preguntar en Harry, alegrement. En Ron i l’Hermione semblaven estar també emocionats.

En Kreacher va tancar els ulls com si no pogués suportar haver de veure la reacció que tenien les seves paraules.

—Ja no hi és.

—Que ja no hi és? —va repetir en Harry, canviant d’humor de cop i volta—. Què vols dir amb això que ja no hi és?

L’elf va encongir les espatlles. Es va balancejar.

—Kreacher —va dir en Harry amb fúria—, t’ordeno que…

—En Mundungus Fletcher —va raucar en Kreacher, amb els ulls encara closos—. En Mundungus Fletcher ho va robar tot: els retrats de la senyoreta Bel·la i la senyoreta Cisa, els guants de la meva mestressa, l’orde de Merlí de primera classe, les copes amb el flagell de la família i… i…

A en Kreacher semblava que li faltés aire: el pit se li inflava i desinflava ràpidament. De cop i volta, va obrir els ulls i va exclamar amb un crit que glaçava la sang:

—… i el medalló! El medalló de l’amo Regulus! En Kreacher va cometre un error, en Kreacher va fallar en obeir les seves ordres!

En Harry va reaccionar instintivament i es va llançar sobre l’elf tot esclafant-lo en el moment que en Kreacher es posava a córrer cap a l’atiador que hi havia vora la llar de foc. El xiscle de l’Hermione es va barrejar amb el d’en Kreacher, però en Harry va cridar encara més fort que tots dos:

—Kreacher, t’ordeno que no et moguis!

Va notar que en Kreacher es quedava com immobilitzat i el va deixar anar. Va veure’l estirat al terra fred de la cuina amb llàgrimes que li queien ulls avall.

—Harry, deixa que s’alci! —va xiuxiuejar-li l’Hermione.

—Perquè s’estaborneixi amb l’atiador? De cap manera —va rebufar en Harry, agenollat vora l’elf—. Molt bé, Kreacher, vull saber tota la veritat. Com saps que en Mundungus Fletcher va robar el medalló?

—En Kreacher el va veure! —va dir l’elf domèstic, i va empassar saliva. Les llàgrimes li lliscaven dels ulls al morro i fins a la boca cap a les dents grisoses—. En Kreacher el va veure sortir de l’armari d’en Kreacher amb les mans plenes dels tresors d’en Kreacher. En Kreacher va dir al pispa tafaner que parés, però en Mundungus Fletcher va posar-se a riure i va marxar corrents…

—Has dit que el medalló era de l’amo Regulus —va dir en Harry—. Per què? D’on ve? Què n’havia de fer, en Regulus? Kreacher, seu i explica’m tot el que sàpigues sobre aquest medalló i tot el que n’havia de fer en Regulus!

L’elf es va asseure, arrupit, va instal·lar la cara humida entre els genolls i va començar a balancejar-se amunt i avall. En parlar, la seva veu ressonava de manera esmorteïda i força diferent en la cuina silenciosa.

—L’amo Sírius va escapar-se, per fi, perquè era un noi dolent i volia trencar el cor de la meva mestressa amb les seves maneres immorals, però l’amo Regulus era com calia: sabia com havia de ser un Black i coneixia la dignitat de la seva sang pura.

»Durant molts anys ens va parlar del Senyor de les Forces del Mal, que faria que els bruixots deixessin d’amagar-se i els conduiria a governar sobre els muggles i els fills de muggles… I quan va fer els setze anys, l’amo Regulus es va unir al Senyor de les Forces del Mal. Tan orgullós, tan orgullós i tan feliç de servir-lo…

»I un dia, un any després d’unir-se-li, l’amo Regulus va baixar a la cuina per veure en Kreacher. A l’amo Regulus sempre li havia agradat en Kreacher. I l’amo Regulus va dir… va dir…

L’elf es balancejava més ràpid que mai.

—… va dir que el Senyor de les Forces del Mal necessitava un elf.

—Que en Voldemort necessitava un elf? —va repetir en Harry, mirant en Ron i l’Hermione, que feien la mateixa cara de perplexos que ell.

—Sí —va gemegar en Kreacher—, i l’amo Kreacher va oferir com a voluntari en Kreacher. Era un honor, va dir l’amo Regulus, un honor per a ell i per a en Kreacher, que s’havia d’assegurar de fer fil per randa tot el que li ordenés el Senyor de les Forces del Mal… i que després tornaria a casa.

En Kreacher encara es balancejava més ràpid, i la seva respiració semblava sanglots.

—Així que en Kreacher va anar a trobar el Senyor de les Forces del Mal. El Senyor de les Forces del Mal no li va explicar a en Kreacher què farien, però es va endur en Kreacher amb ell a una cova vora el mar. I més enllà de la cova hi havia una caverna, i a la caverna hi havia un gran llac fosc…

En Harry va notar com se li eriçaven els pèls del clatell. Li va fer l’efecte que la veu d’en Kreacher venia de les profunditats de l’aigua fosca del llac. Podia imaginar-se amb tanta claredat què havia passat com si hi hagués estat.

—… Hi havia una llanxa…

Naturalment que hi havia una llanxa. En Harry la coneixia: minúscula i d’un verd fantasmagòric, encantada per tal que només pogués dur un bruixot i una víctima a l’illot del centre. Va ser així, doncs, com en Voldemort va comprovar les defenses que protegirien l’horricreu, demanant una criatura d’un sol ús, un elf domèstic…

—Hi havia una pica plena de poció, a l’illot. El Senyor de les Forces del Mal va fer que en Kreacher se la begués…

L’elf tremolava de cap a peus.

—En Kreacher va beure, i mentre bevia va veure una cosa horrible… A en Kreacher li cremava tot l’interior… En Kreacher va cridar plorant l’amo Regulus perquè el salvés i va cridar la meva mestressa, però el Senyor de les Forces del Mal només va riure… Va fer beure tota la poció a en Kreacher. Va deixar un medalló a la pica buida… I la va omplir amb més poció. I, llavors, el Senyor de les Forces del Mal va marxar amb la llanxa, deixant en Kreacher a l’illot.

En Harry s’ho podia imaginar tal com era. Podia veure la cara blanca en forma de serp d’en Voldemort com desapareixia en la foscor, amb els ulls vermells posats, sense mostrar el més mínim senyal de pena, sobre l’elf destrossat que esperava la mort, fos quan fos que sucumbís a la set insaciable que el verí roent causava a la seva víctima. Però, a partir d’aquí, la imaginació d’en Harry ja no donava per a més, ja que no es podia imaginar com s’havia pogut escapolir, en Kreacher.

—En Kreacher necessitava aigua, i va arrossegar-se fins a un extrem de l’illot per beure’n del llac negre… I hi van aparèixer mans, mans mortes que van arrossegar en Kreacher fins sota la superfície.

—Com te’n vas escapar? —va preguntar en Harry, i no es va sorprendre en adonar-se que estava xiuxiuejant.

En Kreacher va alçar el cap i va mirar en Harry amb els enormes ulls injectats de sang.

—L’amo Regulus havia demanat a en Kreacher que tornés —va dir.

—Ja ho sé… però com vas escapar dels ínfers?

En Kreacher no semblava entendre’l.

—L’amo Regulus havia demanat a en Kreacher que tornés —va repetir.

—Ja ho sé, però…

—És evident, Harry! —va dir en Ron—. Va desaparetre.

—Però… no es podia pas aparetre ni desaparetre dins l’illot —va respondre en Harry—. Si no, en Dumbledore…

—La màgia dels elfs no és com la nostra, Harry —va dir en Ron—. Pensa que ells poden aparetre i desaparetre de Hogwarts mentre que nosaltres no podem.

Hi va haver un silenci mentre en Harry digeria la informació. Com podia ser que en Voldemort cometés un error així? Però mentre pensava en això, l’Hermione va parlar amb una veu freda com el marbre.

—Naturalment, en Voldemort hauria d’haver anat més en compte en considerar les qualitats dels elfs domèstics tan a la lleugera. Mai no se li hauria acudit que els elfs domèstics siguin capaços de dur a terme màgia que ell no pot fer.

—El deure més elevat d’un elf domèstic és seguir la voluntat del seu amo —va recitar en Kreacher—. L’amo havia demanat a en Kreacher que tornés i per això en Kreacher va tornar.

—Doncs, així, vas fer el que t’havien demanat, oi? —va dir l’Hermione amablement—. No vas desobeir cap ordre!

En Kreacher va fer que no amb el cap mentre es balancejava més fort que mai.

—Què va passar quan vas tornar? —va preguntar en Harry—. Què va dir en Regulus quan li vas explicar què havia passat?

—L’amo Regulus es va preocupar molt i molt —va continuar en Kreacher amb la seva veu ronca—. L’amo Regulus va demanar a en Kreacher que s’amagués i no marxés mai de la casa. I llavors… una mica més tard… L’amo Regulus va anar a buscar en Kreacher una nit a l’armari d’en Kreacher, i l’amo Regulus estava estrany, no semblava el de sempre, semblava que li preocupés alguna cosa, en Kreacher quasi ho hauria jurat… I va demanar a en Kreacher que el portés a la cova, a la cova on en Kreacher havia anat amb el Senyor de les Forces del Mal…

I així va ser com van posar-se en camí. En Harry els podia visualitzar amb claredat: l’elf vell i espantat i el caçador prim i bru que s’havia assemblat tant a en Sírius… En Kreacher sabia com obrir l’entrada amagada de la caverna subterrània, sabia com arribar a la petita llanxa, i aquesta vegada era el seu admirat Regulus qui navegava amb ell cap a l’illot on els esperava la pica de verí.

—I et va fer beure el verí? —va preguntar en Harry amb disgust.

Però en Kreacher va fer que no amb el cap i va començar a plorar. L’Hermione es va posar, de cop, les mans a la boca: semblava que acabava d’entendre alguna cosa.

—L’amo… l’amo Regulus va treure de la seva butxaca un medalló com el que tenia el Senyor de les Forces del Mal —va dir en Kreacher, amb llàgrimes que li lliscaven a cada cantó del nas en forma de morro—, i va demanar a en Kreacher que l’agafés i que, quan la pica es buidés, canviés els medallons…

Els sanglots d’en Kreacher juntament amb la raspadura de la seva veu van fer que en Harry s’hagués de concentrar de valent per entendre’l.

—I va ordenar… que en Kreacher marxés… sense ell. I va dir a en Kreacher… que marxés a casa…, que mai no ho digués a la meva mestressa… què havia fet…, però que destruís… el primer medalló. I es va beure… tota… tota la poció… I en Kreacher va intercanviar els medallons… i va veure com l’amo Regulus… l’arrossegaven sota l’aigua… i…

—Oh, Kreacher! —va gemegar l’Hermione, que estava plorant. Es va deixar caure de genolls a terra i va provar d’abraçar-lo, però en Kreacher va posar-se de seguida dempeus, allunyant-se d’ella, amb evident repulsió.

—La sang de fang ha tocat en Kreacher, però en Kreacher no ho pot permetre. Què diria la meva mestressa?

—T’he dit que no l’anomenis «sang de fang»! —va etzibar-li en Harry, però l’elf ja s’estava castigant. S’havia tirat a terra i es feia cops al cap amb el trespol.

—Atura’l, atura’l! —va cridar l’Hermione—. Oh, és vomitiva la manera cega com obeeixen!

—Kreacher! Para, para! —va cridar en Harry.

L’elf es va quedar jaient al terra, panteixant i tremolant, amb un moc verd que li queia del morro i un morat que ja començava a expandir-se al seu pàl·lid front al lloc on s’havia copejat. Els seus ulls inflats i injectats de sang estaven plens de llàgrimes. En Harry no havia vist mai res de tan patètic.

—Així que vas dur el medalló a casa —va dir implacablement, tan determinat com estava a conèixer la història fil per randa— i vas intentar destruir-lo?

—Res que pogués fer en Kreacher va fer ni una rascada al medalló —va gemegar l’elf—. En Kreacher ho va intentar tot, tot el que sabia, però res de res no va funcionar… Amb tants encanteris i sortilegis poderosos que li va llançar en Kreacher, en Kreacher estava segur que per destruir-lo s’havia d’obrir, però el medalló no es volia obrir. En Kreacher es va castigar, ho va tornar a intentar, es va tornar a castigar, ho va tornar a intentar. I la meva mestressa estava boja de dolor, perquè l’amo Regulus havia desaparegut i en Kreacher no li podia explicar què havia passat. No, perquè l’amo Regulus havia prohibit a en K-Kreacher que dig-gués a ningú de la f-família q-què havia passat a la c-cova…

En Kreacher va començar a sanglotar tan fort que ja no va ser capaç de dir més paraules coherents. L’Hermione plorava en silenci mentre mirava en Kreacher, però ja no s’atrevia a tocar-lo de nou. Fins i tot en Ron, que no admirava especialment en Kreacher, semblava preocupat. En Harry va asseure’s a la gatzoneta i va sacsejar el cap, com per aclarir-se.

—No t’entenc, Kreacher —va dir a la fi—. En Voldemort va intentar matar-te i en Regulus va morir per fer caure en Voldemort, però tu bé et vas alegrar de trair en Sírius a en Voldemort? Et vas alegrar d’anar a la Narcisa i a la Bel·latrix i passar informació a en Voldemort a través seu…

—Harry, en Kreacher crec que no pensa així —va dir l’Hermione, eixugant-se els ulls amb el dors de la mà—. És un esclau: els elfs domèstics estan acostumats a un tracte dolent i, fins i tot, brutal. El que en Voldemort va fer a en Kreacher no s’allunyava tant del tracte que reben. Què signifiquen les guerres màgiques per a un elf com en Kreacher? És lleial a la gent que el tracta bé, i la senyora Black l’hi devia tractar, i sens dubte en Regulus també, així que els va servir de bona gana i va compartir les seves creences. Ja sé què diràs —va continuar en veure que en Harry obria la boca per protestar—, que en Regulus va canviar d’idea… però no sembla que li ho expliqués, a en Kreacher, oi? I ara crec que ja sé per què. En Kreacher i la família d’en Regulus estarien sans i estalvis sempre que estiguessin a recer de l’antic llinatge de sang pura. I en Regulus només intentava protegir-los a tots.

—I en Sírius…

—El comportament d’en Sírius envers en Kreacher era horrible, Harry, i no hi ha res bell ni noble en això, bé ho saps. En Kreacher portava sol molt de temps quan va tornar a viure aquí en Sírius, i segurament desitjava una mica d’afecte. Estic convençuda que la «senyoreta Cisa» i la «senyoreta Bel·la» degueren mostrar-se encantadores amb en Kreacher quan hi va acudir, així que els va fer un favor i els va explicar tot el que volien saber. Sempre he dit que els bruixots haurien de pagar per allò que els fan, als elfs domèstics. I en Voldemort ja ho ha pagat… i en Sírius també…

En Harry es va quedar sense paraules. Va mirar en Kreacher com sanglotava al terra i va recordar el que li havia dit en Dumbledore, poques hores després de la mort d’en Sírius: «No crec que en Sírius arribés a veure mai en Kreacher com un ésser dotat de sentiments tan profunds com els d’un ésser humà»…

—Kreacher —va dir en Harry al cap de poc—, quan et trobis millor, eh… seu, sisplau.

Van passar uns minuts abans que en Kreacher parés de sanglotar i quedés en silenci. Aleshores, va asseure’s de nou en la mateixa posició que abans mentre es fregava els ulls amb els nusets, talment un nen petit.

—Kreacher, m’agradaria que, sisplau, anessis a buscar en Mundungus Fletcher. Necessitem descobrir on és el medalló, el medalló de l’amo Regulus. És molt i molt important. Volem acabar la feina que va començar l’amo Regulus, volem… eh… assegurar-nos que no va morir en va.

En Kreacher va abaixar les mans i va mirar en Harry.

—Que en Kreacher trobi en Mundungus Fletcher? —va raucar.

—I que el portis aquí, a la plaça Grimmauld —va dir en Harry—. Creus que ens pots ajudar?

Mentre en Kreacher feia que sí amb el cap i es posava dempeus, a en Harry li va venir una inspiració sobtada. Es va treure el saquet d’en Hagrid i l’horricreu fals en el qual en Regulus havia posat la nota per a en Voldemort.

—Kreacher… eh… m’agradaria que tinguessis això amb tu… —va dir, posant el medalló a la mà de l’elf—. Va pertànyer a en Regulus i estic convençut que ell hauria volgut que el tinguessis en senyal de gratitud pel que vas…

—Exageres, noi —va dir en Ron, mentre l’elf pegava una ullada al medalló, deixava anar un udol de commoció i tristesa, i es deixava caure de cul a terra.

Van tardar devers mitja hora a calmar en Kreacher, que se sentia tan aclaparat pel fet que li demanessin de conservar una relíquia de la família Black que no podia sostenir-se sobre els genolls. Quan finalment va ser capaç d’avançar uns passos trontollant, en Harry, en Ron i l’Hermione el van acompanyar a l’armari, van observar com posava curosament el medalló entremig dels bruts llençols del seu niu i van assegurar-li que la seva prioritat mentre en Kreacher no hi fos seria mantenir ben segur i protegit el medalló. Llavors, l’elf va fer dues reverències a en Harry i a en Ron, i fins i tot va fer un intent d’inclinació en direcció a l’Hermione que es podria entendre com un intent de salutació respectuosa, i finalment va desaparetre amb el soroll d’una fuetada.





11. El suborn




Ja que en Kreacher havia estat capaç d’escapar d’un llac ple d’ínfers, en Harry estava convençut que per a la cerca i captura d’en Mundungus no trigaria més d’unes quantes hores, i va rondar tot el matí per la casa en un estat de gran expectació. No obstant això, en Kreacher no va tornar aquell matí, ni tan sols aquella tarda. Al vespre, en Harry estava desanimat i ansiós, i el sopar, que consistia bàsicament en pa florit que l’Hermione havia intentat transfigurar de manera no reeixida, no va ajudar que se sentís millor.

En Kreacher no va tornar tampoc l’endemà ni l’altre. En canvi, van aparèixer dos homes amb capa a la plaça de davant el número dotze, que van romandre-hi tota la nit, mirant en direcció a la casa que no podien veure.

—Segur que són Cavallers de la Mort —va dir en Ron mirant per la finestra de la sala—. Creieu que saben que som aquí?

—No ho crec —va dir l’Hermione, tot i que feia pinta d’estar espantada—. Si ho sabessin, haurien enviat l’Snape perquè ens vingués a buscar, no?

—Creus que ha estat aquí i que ha estat víctima del malefici de la llengua travada que va posar l’Ull-foll? —va preguntar en Ron.

—Sí —va dir l’Hermione—. Si no, els hauria pogut explicar com entrar-hi… Segurament estan esperant per si venim. Al cap i a la fi, saben que en Harry és el propietari de la casa.

—I com…? —va començar en Harry.

—La Conselleria examina els testaments, te’n recordes? Deuen saber que en Sírius et va deixar la casa en herència.

La presència dels Cavallers de la Mort esperant-los fora va fer augmentar l’humor desastrós que ja hi havia al número dotze. No tenien notícies de ningú més enllà de la plaça Grimmauld des del patronus del senyor Weasley, i la tensió es començava a fer palpable. Inquiet i irritable, en Ron havia desenvolupat l’empipador hàbit de jugar amb l’apagador, cosa que molestava particularment l’Hermione, que, mentre esperava que arribés en Kreacher, matava el temps estudiant Els contes de Bart el Bard i no agraïa especialment que la llum marxés i tornés cada dos per tres.

—Pots fer el favor de parar! —va cridar el tercer dia d’absència d’en Kreacher en marxar de nou tota la llum de la sala.

—Ho sento, ho sento! —va dir en Ron, prement de nou l’apagador tot tornant la llum a lloc—. Ho faig sense voler, no me n’adono!

—I no pots trobar res més útil per a passar el temps?

—Com, per exemple, llegir rondalles per a nens?

—En Dumbledore em va deixar el llibre, Ron…

—… i a mi em va deixar l’apagador, potser perquè esperava que l’utilitzés!

Incapaç d’aguantar la discussió, en Harry va esmunyir-se per la porta de la sala sense que se n’adonessin i va baixar les escales cap a la cuina, que visitava cada dos per tres perquè esperava que seria allà on més probablement reapareixeria en Kreacher. A mig camí cap a la cuina, però, va sentir un cop a la porta principal, seguit de sons metàl·lics i el dringar d’una cadena.

Va semblar que se li tensaven tots els nervis del cos. Va treure la vareta, es va posar a l’ombra vora el tapís de caps d’elfs decapitats i va esperar. La porta es va obrir, i en Harry va llambregar la plaça il·luminada de fora. Una figura amb capa es va esmunyir per la porta, va entrar al rebedor i va tancar la porta rere seu. L’intrús va fer una passa endavant, i la veu d’en Murri va preguntar:

—Severus Snape?! —i la figura de pols es va alçar des del final del passadís i va córrer cap a ell amb la mà podrida enlaire.

—No sóc jo qui et va matar, Albus —va dir una veu tranquil·la.

Es va trencar el sortilegi. La figura de pols va explotar de nou i, amb el núvol gris i dens de pols, va ser impossible per a en Harry discernir qui era el nouvingut.

En Harry va apuntar la vareta cap al núvol de pols.

—No et moguis!

Havia oblidat el retrat de la senyora Black. En sentir el seu crit, les cortines que l’amagaven es van obrir i va començar a cridar:

—Sang de fang i brutícia que deshonren la meva casa…

En Ron i l’Hermione van baixar les escales a batzegades rere en Harry amb les varetes alçades, com ell, i apuntant al desconegut, que ara tenia els braços enlaire.

—No dispareu! Sóc jo, en Remus!

—Oh, gràcies a Déu! —va dir l’Hermione dèbilment, i va apuntar amb la vareta ja alçada cap al retrat de la senyora Black, i amb un soroll sord es van tancar de nou les cortines i el rebedor va restar en silenci. En Ron també va abaixar la vareta, però en Harry no.

—Mostra’t! —va cridar.

En Llopin va avançar cap a la claror del llum, amb les mans encara alçades com un vençut.

—Sóc en Remus John Llopin, home llop, conegut de vegades com a Enllunat, un dels quatre creadors del Mapa de Magatotis, casat amb la Nimfadora, més coneguda com a Tonks, i et vaig ensenyar a conjurar un patronus, Harry, que et pren la forma d’un cérvol.

—Ah, d’acord —va dir en Harry, abaixant la vareta—, però ho havia de comprovar, oi?

—Com a antic professor de Defensa contra les Forces del Mal estic bastant d’acord que havies de comprovar-ho. Ron, Hermione, no hauríeu de baixar la guàrdia tan aviat.

Van baixar corrents les escales cap a ell. Duia una capa de viatge negra i gruixuda i, tot i que exhaust, semblava content de veure’ls.

—No hi ha senyals d’en Severus, doncs? —va preguntar-los.

—No —va dir en Harry—. Què passa? Esteu tots bé?

—Sí —va dir en Llopin—, però ens vigilen a tots. Hi ha un parell de Cavallers de la Mort aquí fora a la plaça…

—Ja ho sabem…

—He hagut d’aparetre netament al graó més alt de l’escala de la porta principal per assegurar-me que no em veurien. No deuen saber que sou aquí o d’altra banda hi haurien portat més gent: estan assetjant tot el que tingui alguna cosa a veure amb tu, Harry. Baixem, hem de parlar de moltes coses, i vull saber què us va passar en marxar del Cau.

Van baixar cap a la cuina i l’Hermione va apuntar amb la vareta a la llar de foc i instantàniament en van sortir flames, que van donar calidesa a les parets de pedra sense polir i brillantor a la llarga taula de fusta. En Llopin va treure un parell de botelles de batut de bescuit de sota la capa de viatge i es van asseure.

—Hauria vingut fa tres dies, però m’he hagut de desempallegar d’un Cavaller de la Mort que em perseguia —va dir en Llopin—. Així que vau venir aquí immediatament després del casament?

—No —va dir en Harry—, just després vam topar-nos amb dos Cavallers de la Mort en un cafè de Tottenham Court Road.

En Llopin va vessar quasi tot el seu batut de bescuit a la pitrera.

—Que què?

Van explicar-li què havia passat. Quan van haver acabat, en Llopin semblava consternat i exasperat.

—Però com us van trobar tan aviat? És impossible seguir algú que aparet, a no ser que t’hi agafis fort mentre desapareix…

—I no feien precisament la pinta d’estar passejant casualment per Tottenham Court Road, oi? —va dir en Harry.

—Ens preguntàvem —va dir l’Hermione amb indecisió— si podria ser que en Harry encara tingui la Pista sobre seu…

—No, això és impossible —va dir en Llopin. En Ron semblava satisfet i en Harry va sentir que li treien un pes de sobre—. En primer lloc, si en Harry tingués la Pista sobre seu sabrien que és aquí, no? Però no entenc pas com et poden haver seguit fins a Tottenham Court Road… És preocupant, molt preocupant…

Realment semblava preocupat; però, pel que feia a en Harry, aquesta incògnita podia esperar.

—Explica’ns què va passar quan vam marxar. No sabem res des que el pare d’en Ron ens va enviar un patronus per dir-nos que la família estava bé.

—Bé, doncs en Kingsley ens va salvar la vida —va dir en Llopin—. Gràcies a l’avís que ens va enviar, la major part de convidats a la boda van poder desaparetre abans que arribessin.

—Eren Cavallers de la Mort o treballadors de la Conselleria? —va tallar-lo l’Hermione.

—Una barreja, però a tots els efectes són ara el mateix —va dir en Llopin—. N’hi havia una dotzena, però no sabien que hi eres, Harry. L’Arthur va sentir a dir que havien torturat l’Scrimgeour fins que els digués on eres, abans de matar-lo. Si és veritat, hem de concloure que no et va delatar.

En Harry va mirar en Ron i l’Hermione: les seves expressions mostraven la mateixa sorpresa i gratitud que ell sentia. Mai no li havia agradat gaire l’Scrimgeour, però si el que deia en Llopin era veritat, la seva última acció abans de morir havia estat protegir en Harry.

—Els Cavallers de la Mort van regirar el Cau de cap a peus —va continuar en Llopin—. Van trobar el dimoni necròfag, però no van voler acostar-s’hi… i van interrogar els qui quedàvem allà durant hores i hores. Ens volien extreure informació sobre tu, Harry, però no cal dir que ningú, llevat de l’Orde, sabia que hi havies estat. Al mateix temps que esgarraven les noces, uns altres Cavallers de la Mort s’obrien camí per totes i cadascuna de les cases relacionades amb l’Orde. No hi va haver morts —va afegir de seguida, anticipant-se a la pregunta—, però van ser durs. Van incendiar la casa d’en Dèdalus Diggle; però, com ja sabeu, no hi era, i van utilitzar el Malefici del Suplici sobre la família de la Tonks. Tot això també per descobrir on vas anar després de ser amb ells. Estan bé; commocionats, evidentment, però bé.

—Els Cavallers de la Mort van eliminar tots els encanteris protectors? —va preguntar en Harry, recordant la seva eficàcia la nit que va caure al jardí dels pares de la Tonks.

—El que has de saber, Harry, és que els Cavallers de la Mort abracen ara mateix tot el poder de la Conselleria —va dir en Llopin—. Poden efectuar encanteris brutals sense por de ser identificats o arrestats. Van aconseguir penetrar tots els encanteris protectors que havíem posat, i un cop dintre van tenir carta blanca per a fer el que volguessin.

—I es molesten a donar alguna explicació de per què torturen a tort i a dret per tot arreu allà on ha passat en Harry? —va preguntar l’Hermione amb veu d’espinguet.

—Bé —va dir en Llopin. Va dubtar qüestió d’uns segons i va treure de sota la capa un exemplar doblegat del Periòdic Profètic, que va passar a en Harry per damunt la taula—, té. Ho has de saber tard o d’hora. Aquest és el pretext que utilitzen per a perseguir-te.

En Harry va allisar el diari. A la portada hi havia una fotografia seva que ocupava quasi tota la pàgina. El titular deia:


SE’L BUSCA PER A INTERROGAR-LO

SOBRE LA MORT D’ALBUS DUMBLEDORE



En Ron i l’Hermione van queixar-se, indignats, però en Harry no va dir res. Va apartar el diari, sense ànim de llegir-ne res més: ja sabia què hi diria. Ningú, llevat dels qui eren al capdamunt de la torre d’Astronomia, no sabia qui havia mort en realitat l’Albus Dumbledore i, tal com la Rita es va afanyar a dir al món màgic, s’havia vist en Harry marxant corrents del lloc des d’on havia caigut en Dumbledore.

—Em sap greu, Harry —va dir en Llopin.

—Així, el Periòdic Profètic ja ha passat a estar en mans dels Cavallers de la Mort? —va preguntar l’Hermione, traient foc pels queixals.

En Llopin va assentir.

—Però la població bé es deu adonar de què passa?

—El cop ha estat suau i pràcticament silenciós —va dir en Llopin—. La versió oficial de la mort de l’Scrimgeour és que va dimitir. En el seu lloc hi han posat ara en Pius Thicknesse, que es troba sota efectes del Malefici Imperatiu.

—I per què no s’ha declarat conseller d’Afers Màgics a ell mateix, en Voldemort? —va preguntar en Ron.

En Llopin va somriure.

—Perquè no ho necessita, Ron. Efectivament, el conseller d’Afers Màgics és ell, però no fa per a ell seure darrere una taula a la Conselleria. El seu gos falder, en Thicknesse, s’ocupa de la feina del dia a dia, tot deixant mà lliure a en Voldemort per a estendre el seu poder més enllà de la Conselleria.

»Com és natural, molta gent dedueix què ha passat. Aquests últims dies hi ha hagut un canvi dramàtic en la política de la Conselleria, i són molts els qui xiuxiuegen que en Voldemort hi deu estar al darrere. Però aquest és el problema real: que xiuxiuegen. No s’atreveixen a confiar els uns en els altres, ja que no saben en qui poden confiar. Temen de parlar en veu alta, per por que les seves sospites siguin verídiques i que fitxin les seves famílies. Sí, en Voldemort està movent les peces de manera molt intel·ligent. Declarar-se a ell mateix en el poder hauria causat segurament una revolta oberta: romanent rere una màscara ha creat confusió, incertesa i por.

—I aquest canvi dramàtic en la política de la Conselleria —va dir en Harry— consisteix a posar el món màgic contra mi en lloc de contra en Voldemort?

—Aquesta és una part, sens dubte —va dir en Llopin—, i és una jugada brillant. Ara que en Dumbledore és mort, tu, «el nen que va sobreviure», hauries d’haver estat sens dubte el símbol i el punt de partida de la resistència contra en Voldemort. Ara bé, en insinuar que has tingut alguna cosa a veure en la mort del vell heroi, en Voldemort no només ha posat preu al teu cap, sinó que també ha sembrat la incertesa i la por entre tots aquells qui t’haurien defensat.

»I, mentrestant, la Conselleria ha començat a moure’s contra els fills de muggles.

En Llopin va assenyalar-los el Periòdic Profètic.

—Mireu la segona pàgina.

L’Hermione va girar les pàgines del diari amb la mateixa expressió de disgust que havia mostrat mentre fullejava Els secrets de les Forces del Mal.

—«El Registre dels Fills de Muggles» —va llegir en veu alta—. «La Conselleria d’Afers Màgics està desenvolupant un estudi sobre aquells coneguts com a “fills de muggles” per tal d’entendre millor la manera com han arribat a posseir secrets dels bruixots.

»Les recents investigacions dutes a terme pel Departament de Misteris mostren que només es pot passar la màgia de persona en persona quan un bruixot cria. En aquells casos en què no existeixen antecedents familiars de sang màgica a la família, doncs, és probable que aquells anomenats “fills de muggles” hagin obtingut el poder màgic mitjançant la força o el robatori.

»La Conselleria està determinada a eradicar aquests usurpadors del poder màgic i, amb aquesta finalitat, ha enviat una invitació a tots i cadascun dels anomenats “fills de muggles” perquè es presentin per a ser interrogats pel recent creat Comitè de Registre dels Fills de Muggles».

—La gent no permetrà que això passi —va dir en Ron.

—Si ja està passant, Ron —va dir en Llopin—. Els fills de muggles estan sent arraconats ara mateix mentre nosaltres estem parlant.

—Però com se suposa que han pogut «robar» la màgia? —va dir en Ron—. És de bojos, si es pogués robar la màgia no hi hauria llufes, oi?

—Ja ho sé —va dir en Llopin—; però, així i tot, llevat que tinguis com a mínim un parent proper amb poders màgics, es considerarà que deus haver obtingut de manera il·legal el poder màgic i, per tant, n’hauràs de patir el càstig.

En Ron va fer una ullada ràpida a l’Hermione.

—I si els sang pura i els sang barrejada jurem que un fill de muggles és parent nostre? Diré a tothom que l’Hermione és la meva cosina…

L’Hermione va agafar la mà d’en Ron entre les seves.

—Gràcies, Ron, però no t’ho deixaria…

—No et deixaré cap més opció —va dir en Ron ferotgement, agafant-li més fort la mà—. T’ensenyaré l’arbre genealògic de la meva família i te’l faré aprendre fil per randa perquè puguis respondre si et fan alguna pregunta.

L’Hermione va somriure dèbilment.

—Ron, atès que ja ens estem escapant amb en Harry Potter, la persona més buscada del país, no crec pas que sigui necessari. Si tornés a l’escola seria diferent. I què té reservat, en Voldemort, per a Hogwarts? —va preguntar a en Llopin.

—Tots els bruixots i totes les bruixes joves han de tornar-hi de manera obligatòria —va contestar—. Això és el que van dir ahir. És un canvi, ja que mai abans no havia estat obligatòria l’assistència. Naturalment, quasi tots els mags britànics han anat a Hogwarts, però els seus pares tenien el dret d’ensenyar-los a casa o d’enviar-los a l’estranger, si així ho preferien. D’aquesta manera, fent obligatòria l’assistència a Hogwarts, en Voldemort tindrà controlada tota la població màgica ja des de ben petits. I també és una altra manera d’esporgar els fills de muggles del món màgic, ja que per a anar a Hogwarts hauran de tenir un cert estatus de sang (cosa que significa que hauran de ser aprovats per la Conselleria d’Afers Màgics) perquè se’ls hi permeti l’entrada.

En Harry es va sentir marejat i empipat. En aquest moment hi devia haver nens d’onze anys emocionats estudiant minuciosament els llibres d’encanteris acabats de comprar sense saber que mai no veurien Hogwarts ni tornarien a veure, potser, les seves famílies.

—És… és… —va murmurar, lluitant per trobar paraules que fessin justícia a l’horror dels seus pensaments.

—Ja ho sé —va dir en Llopin en veu baixa.

En Llopin va dubtar uns segons.

—Entendré que no m’ho puguis confirmar, Harry, però l’Orde té la impressió que en Dumbledore et va deixar una missió.

—És veritat —va respondre en Harry—, i en Ron i l’Hermione n’estan al corrent i m’acompanyaran.

—Em pots confiar quina missió és?

En Harry va mirar-lo a la cara prematurament envellida i emmarcada per cabells espessos i canosos i va desitjar poder-li donar una resposta diferent.

—No puc, Remus. Ho sento. Si en Dumbledore no t’ho va dir, no crec que jo ho pugui fer…

—Ja sabia que diries això —va dir en Llopin, que semblava decebut—. Però potser et puc servir d’alguna cosa. Saps què sóc i què puc fer. Podria venir amb vosaltres i proporcionar-vos protecció. No caldria que m’informéssiu exactament de què esteu tramant.

En Harry va dubtar. Era una oferta molt temptadora, tot i que no sabia com s’ho podrien fer per a mantenir-li la missió en secret si en Llopin era amb ells tota l’estona.

L’Hermione, però, semblava perplexa.

—Però i la Tonks?

—Què li passa? —va preguntar en Llopin.

—Doncs —va dir l’Hermione amb les celles arrufades—, que esteu casats! Què en pensa, ella, sobre el fet que vinguis amb nosaltres?

—La Tonks estarà perfectament bé —va dir en Llopin—. S’estarà a cals seus pares.

Hi havia alguna cosa estranya en el to de veu d’en Llopin, que era quasi fred, i hi havia també alguna cosa estranya en el fet que la Tonks es quedés amagada a cals seus pares. Al cap i a la fi, ella era també membre de l’Orde del Fènix i, pel que en sabia en Harry, d’ella era molt més probable esperar que volgués estar allà on hi hagués l’acció que salvaguardada a cals seus pares.

—Remus… —va dir l’Hermione, vacil·lant una mica—. Va… va tot bé amb… bé, entre la Tonks i…

—Tot va bé, gràcies —va dir en Llopin, mordaç.

L’Hermione es va posar vermella. Hi va haver un altre silenci, intens i incòmode, que va trencar en Llopin amb un to que semblava que s’obligués a ell mateix a admetre alguna cosa d’allò més desagradable.

—La Tonks està esperant un nen.

—Oh! Que bé! —va xisclar l’Hermione.

—Felicitats —va dir en Harry.

En Llopin va fer un intent de somriure que va semblar més aviat una ganyota.

—Així… Accepteu la meva oferta, o no? Tres es convertiran en quatre? No crec pas que en Dumbledore ho desaprovés. Al cap i a la fi, em va nomenar com al teu professor de Defensa Contra les Forces del Mal. I, si t’he de dir la veritat, crec que ens trobarem màgia que la majoria de nosaltres no ens hem trobat mai ni ens podem imaginar.

En Ron i l’Hermione van mirar en Harry.

—Deixa’m… deixa’m entendre-ho bé —va dir—. Vols deixar la Tonks a cals seus pares i venir amb nosaltres?

—Hi estarà perfectament fora de perill; els seus pares tindran cura d’ella —va dir en Llopin. El seu to de veu fregava la indiferència—. Harry, sé que en James hauria volgut que vingués amb tu…

—Bé… —va dir en Harry, lentament—. Doncs jo no ho vull. Sé del cert que el meu pare hauria volgut saber per què vols abandonar el teu propi fill.

En Llopin va empal·lidir de cop. Semblava que la temperatura de la cuina hagués baixat deu graus centígrads. En Ron va girar la mirada cap a la sala en general com si li haguessin demanat que la memoritzés i els ulls de l’Hermione anaven d’en Harry a en Llopin una i altra vegada.

—No ho entens —va dir en Llopin a la fi.

—Explica’t, doncs —va dir en Harry.

En Llopin va empassar saliva.

—Jo… he comès un greu error en casar-me amb la Tonks. M’hi vaig casar contra el meu millor criteri i des d’aquell mateix moment ho he lamentat.

—Ja ho veig —va dir en Harry—. Així que ho soluciones abandonant la teva esposa i el teu fill i fuges corrents amb nosaltres?

En Llopin es va posar dret d’una revolada, i la seva cadira va caure enrere. Els va observar amb tanta ferocitat a la mirada que en Harry va veure, per primer cop des que el coneixia, l’ombra d’un llop en el seu rostre humà.

—No entens què he fet a la meva esposa i al meu fill no nat? No m’hauria d’haver casat mai amb ella! L’he convertida en una descastada!

En Llopin va fer a un costat d’una puntada la cadira que havia tombat.

—Tu només m’has vist entre la gent de l’Orde o bé sota la protecció d’en Dumbledore a Hogwarts! No saps com ens veu la major part del món màgic, a les bèsties com jo! Tan bon punt saben de què pateixo, amb prou feines em tornen a dirigir mai més la paraula! No entens què he fet? Fins i tot a la seva pròpia família els disgusta el matrimoni, i és que quin tipus de pares voldrien que la seva filla única es casés amb un home llop? I el nen… el nen…

En Llopin es va posar les mans al cap i semblava que realment s’arrenqués un manoll de cabells. Semblava força trastornat.

—La meva espècie normalment no procrea! Serà com jo, n’estic segur… Com em puc perdonar a mi mateix i saber que m’he arriscat amb coneixement de causa a passar la meva pròpia condició a un nen innocent? I si, per algun miracle, no és com jo, llavors serà cent vegades millor per a ell no tenir un pare de qui sempre n’estarà avergonyit!

—Remus! —va xiuxiuejar l’Hermione amb llàgrimes als ulls—. No diguis això, com vols que un nen s’avergonyeixi de tu?

—No ho sé pas, Hermione —va dir en Llopin—. Jo n’estaria prou, d’avergonyit.

En Harry no sabia d’on li venia tota la ràbia, però també s’havia alçat d’una revolada. En Llopin se’l mirava com si li hagués pegat un cop de puny.

—Si el nou règim creu que els fills de muggles no són bons —va dir en Harry—, què farien a un mig home llop amb el pare a l’Orde? El meu pare va morir intentant protegir-me a mi i a la meva mare, i tu consideres que has d’abandonar el teu fill per venir a l’aventura amb nosaltres?

—Com… Com t’atreveixes? —va dir en Llopin—. No és per un desig de… de perill o de glòria personal… Com t’atreveixes a insinuar una cosa tan… Com goses…

—Jo diria que et vols sentir una mica temerari —va dir en Harry—. T’agradaria posar-te al paper d’en Sírius…

—Harry, no! —va començar l’Hermione, però en Harry seguia mirant directament a la cara lívida d’en Llopin.

—Mai no m’ho hauria pogut creure —va dir en Harry—. L’home que em va ensenyar a lluitar contra els demèntors, un covard…

En Llopin va alçar la vareta amb tanta rapidesa que en Harry amb prou feines va arribar a tocar la seva pròpia. Hi va haver una forta explosió i va sentir de cop que era projectat enrere com si li haguessin donat un cop de puny. La paret de la cuina el va frenar i en Harry va relliscar fins al terra. Va tenir temps de veure la cua de la capa d’en Llopin desapareixent per la porta.

—Remus! Remus, torna! —va xisclar l’Hermione, però en Llopin no va respondre.

Al cap d’uns segons, van sentir la porta principal tancant-se de cop.

—Harry! —va gemegar l’Hermione—. Com has estat capaç…

—No m’ha costat gaire —va dir en Harry.

Es va posar dempeus i va notar que se li inflava un bony al cap en el lloc on havia picat contra la paret. Encara estava tan ple de ràbia que estava tremolant.

—No em miris així! —va etzibar-li a l’Hermione.

—No li cridis! —va grunyir en Ron.

—No… No, no ens hem de barallar! —va dir l’Hermione, posant-se entremig de tots dos.

—No hauries d’haver-li dit tot això a en Llopin —va dir en Ron a en Harry.

—S’ho ha tingut ben merescut —va dir en Harry. Pel seu cap desfilaven tot d’imatges que se succeïen ràpidament: en Sírius caient cap a l’altre cantó del vel, en Dumbledore suspès, trencat, al cel, un feix de llum verda i la veu de la seva mare, demanant perdó…—. Els pares mai no haurien d’abandonar els seus fills a no ser que… a no ser que no tinguin cap altra opció.

—Harry… —va dir l’Hermione, allargant una mà consoladora, però en Harry se’n va desfer i va allunyar-se’n tot mirant el foc que l’Hermione havia conjurat.

Una vegada havia parlat amb en Llopin a través d’aquella xemeneia, cercant consol respecte en James, i en Llopin l’havia consolat. Ara, la cara pàl·lida i torturada d’en Llopin semblava balancejar-se enlaire davant seu. Va sentir una sobtada onada de remordiments que el va fer sentir malalt. Ni en Ron ni l’Hermione van dir res, però en Harry sabia del cert que s’estaven mirant l’un a l’altre, comunicant-se en silenci.

Es va girar i els va veure desviant ràpidament la vista l’un de l’altre.

—Ja sé que no li hauria d’haver dit covard.

—No, no ho hauries d’haver fet —va dir en Ron immediatament.

—Però ha estat actuant com si ho fos.

—De totes maneres… —va dir l’Hermione.

—Ja ho sé —va dir en Harry—, però si això fa que torni amb la Tonks ja haurà valgut la pena, no creieu?

No va poder amagar el to de súplica de la seva veu. L’Hermione el va mirar amb comprensió, però en Ron no semblava convençut. En Harry es va mirar els peus, pensant en el seu pare. Hauria recolzat en James a en Harry pel que havia dit a en Llopin o s’hauria enfadat per com havia tractat el seu amic de tota la vida? La silenciosa cuina semblava brunzir per l’impacte de l’escena que acabava de tenir lloc i amb els retrets no pronunciats d’en Ron i l’Hermione. El Periòdic Profètic que havia dut en Llopin era encara a la taula, i la impresa cara gegant d’un Harry mirava el sostre de la cuina. Va agafar-lo i va asseure’s, va obrir-lo a l’atzar i va fer veure que llegia. No podia retenir les paraules: el seu cap només estava per la topada amb en Llopin. Estava convençut que en Ron i l’Hermione havien reiniciat les seves converses tàcites a l’altra banda del Periòdic Profètic. Va passar pàgina i li va cridar l’atenció el nom d’en Dumbledore. Va passar una estona abans que comprengués el significat de la fotografia, que mostrava una família. Al peu de la imatge hi havia els mots:


La família Dumbledore. D’esquerra a dreta:

Albus, Percival amb la recent nascuda Ariadna, Kendra i Aberforth.



La fotografia va aconseguir cridar-li l’atenció, i en Harry la va examinar amb més deteniment. El pare d’en Dumbledore, Percival, era un home atractiu que tenia uns ulls que semblava que brillessin fins i tot en aquella fotografia tan antiga i descolorida. La nena, Ariadna, era una mica més alta i no gaire diferent que una barra de pa. La mare, Kendra, duia els cabells negres recollits en un monyo alt. La seva cara semblava que estigués esculpida. En Harry va pensar en fotografies d’ameríndies que havia vist, en observar els seus ulls negres, els pòmuls alts i prominents i el nas recte. La Kendra Dumbledore estava posant en posició formal amb una túnica de seda de coll alt.

L’Albus i l’Aberforth portaven les mateixes jaquetes a joc i duien un pentinat idèntic que els arribava fins a les espatlles. L’Albus semblava una mica més gran, però tots dos germans s’assemblaven força, ja que la fotografia era d’abans que l’Albus es trenqués el nas i comencés a dur ulleres.

La família semblava feliç i prou normal, i somreien tots amb serenitat al diari. El braç de l’Ariadna va saludar vagament per fora del xal en què estava envoltada. En Harry va mirar el titular de sobre la fotografia, en el qual hi havia escrit:


FRAGMENT EN EXCLUSIVA DE L’AVIAT A LA VENDA

BIOGRAFIA D’ALBUS DUMBLEDORE,

de Rita Skeeter



Pensant que difícilment podria fer que se sentís pitjor, en Harry va començar a llegir:

Orgullosa i altiva, Kendra Dumbledore no podia suportar quedar-se a Verdet del Sender després de la coneguda detenció i futura condemna del seu marit Percival a Azkaban, així que va decidir desarrelar la família i trasplantar-la al Cau d’en Goldric, el poble que anys més tard es tornaria famós com l’escenari de l’estranya escapada de l’Innominable protagonitzada per Harry Potter.

Com Verdet del Sender, el Cau d’en Goldric era la llar de moltes famílies màgiques, però com que la Kendra no en coneixia cap, es va poder estalviar la curiositat sobre el crim del seu marit amb què s’havia hagut d’enfrontar al seu antic lloc de residència. A base de desairar els avanços amables dels seus nous veïns bruixots, ben aviat va assegurar-se que la seva família quedés ben sola.

«Em va tancar la porta als nassos, quan vaig anar a donar-li la benvinguda amb un paquet de marmites de xocolata fetes a mà», ens informa Dolors Plorós. «Durant tot el primer any només vaig veure els dos nois. No hauria sabut que hi havia una filla si no hagués estat collint planyentines a la llum de la lluna l’hivern següent a la seva arribada, quan vaig veure la Kendra que portava l’Ariadna a fora, al jardí de darrere. Van fer una volta al pati (la mare subjectant amb força la filla) i van tornar cap a dintre. No vaig saber què pensar-ne».

Aparentment, la Kendra pensava que anar a viure al Cau d’en Goldric era una oportunitat d’or per a amagar l’Ariadna d’una vegada per totes, cosa que segurament havia estat planejant durant molts anys. L’edat és significativa.

L’Ariadna tenia amb prou feines set anys quan va desaparèixer de la vista, i és als set anys quan la major part d’experts estan d’acord que la màgia, si n’hi ha, es deixa veure. No hi ha cap persona viva que pugui recordar que l’Ariadna mai hagués demostrat el més petit senyal d’habilitat màgica. Sembla evident, doncs, que la Kendra va prendre la decisió d’amagar l’existència de la seva filla per tal de no haver de suportar la vergonya d’admetre que havia donat a llum una llufa.

Allunyar-se dels amics i dels veïns que coneixien l’Ariadna feia que l’empresonament fos més senzill de dur a terme. Les comptades persones que a partir d’aquell moment coneixerien l’Ariadna jurarien de guardar el secret, inclosos els seus dos germans, que desviaven les preguntes delicades amb la resposta que els havia ensenyat a donar la seva mare: «La meva germana està massa dèbil per a anar a l’escola».

La setmana que ve: «Albus Dumbledore a Hogwarts: Premis i pretensions».



En Harry s’havia equivocat: el que acabava de llegir el va fer sentir pitjor. Va mirar de nou la fotografia de la família aparentment feliç. Era veritat? Com ho podria descobrir? Volia anar al Cau d’en Goldric, fins i tot si la Dolors no es trobava prou bé per a parlar amb ell. Volia visitar el lloc on tant ell com en Dumbledore havien perdut éssers estimats. Estava a punt d’abaixar el diari per preguntar l’opinió d’en Ron i l’Hermione quan van sentir un soroll sord que va ressonar per tota la cuina.

Per primer cop en tres dies havia oblidat en Kreacher, i la primera cosa que va pensar va ser que en Llopin havia irromput de nou a la sala, i per una estona no va fixar-se en la barreja de cames i braços que es barallaven i que havien aparegut del no-res vora mateix de la seva cadira. Es va posar dempeus tan aviat en Kreacher es va desembullar i, fent una reverència a en Harry, va raucar:

—En Kreacher ha tornat amb el bergant Mundungus Fletcher, amo.

En Mundungus es va posar dempeus a empentes i rodolons i va treure la vareta, però l’Hermione va ser massa ràpida per a ell.

—Expulsiarmus!

La vareta d’en Mundungus va sortir disparada i l’Hermione la va agafar al vol.

Amb una mirada salvatge, en Mundungus va esmunyir-se cap a les escales, però en Ron el va placar com un jugador de rugbi i en Mundungus va caure al terra de pedra amb un soroll esmorteït.

—Què? —va cridar, recargolant-se en l’intent d’alliberar-se de l’abraçada d’en Ron—. Què carai hai fet, io? M’hau enviat un coi d’elf domèstic perquè me vingui a buscar. A què jugueu? Se pot saber que hai fet? Deixeu-me estar, si no voleu…

—No crec que et trobis en situació d’amenaçar-nos —va dir en Harry.

Va deixar el diari, va creuar la cuina a gambades i es va agenollar vora en Mundungus, que va parar de forcejar mort de por. En Ron es va posar dret, panteixant, i va mirar com en Harry apuntava amb la vareta deliberadament al nas d’en Mundungus, que pudia de suor rància i fum de tabac. Tenia els cabells grenyosos i la roba tacada.

—En Kreacher demana perdó al seu amo per haver trigat tant a portar el lladre, amo —va raucar en Kreacher—. En Fletcher sap escapar-se, té molts de caus on amagar-se i molts de còmplices. Però en Kreacher l’ha arraconat, al final.

—Ho has fet molt bé, Kreacher —va dir en Harry, i l’elf va tornar a fer-li una reverència.

—Molt bé, tinc unes quantes preguntes a fer-te —va dir en Harry, i en Mundungus va començar a cridar immediatament.

—Me va venir por, val? Io ia no volia venir, no t’ofenguis, prò io no vai oferir-me voluntari per morir per tu, i va ser el coi d’Innominable qui va venir volant cap a mi, tothom n’hauria fugit! I io li vai dir moltes vegades que no volia fer-ho!

—Per a la teva informació, cap dels altres no vam desaparetre —va dir l’Hermione.

—Molt bé, doncs sou una colla d’herois que fot fàstic, prò io en cap moment he pretès matar-me per…

—No ens interessa per què vas escapar-te de l’Ull-foll —va dir en Harry, apropant una mica més la vareta als ulls bossuts i injectats de sang d’en Mundungus—. Ja sabíem que eres un tros d’escòria amb què no s’hi pot confiar.

—I per què, doncs, me feu perseguir per elfs domèstics? O és un altre cop per les copes? Ia no me’n queda cap…

—Tampoc no va sobre les copes, tot i que t’hi estàs acostant —va dir en Harry—. Calla i escolta.

Era meravellós tenir alguna cosa a fer, tenir algú de qui poder extreure una petita porció de la veritat. La vareta d’en Harry era ara tan a prop del pont del nas d’en Mundungus que aquest darrer estava guenyo d’intentar no apartar-ne la vista.

—Quan vas fer neteja de totes les coses de valor d’aquesta casa —va començar en Harry, però en Mundungus el va interrompre de nou.

—A en Sírius no li importava res de tota aquesta porqueria…

Es va sentir un seguit de passos corrent, hi va haver una llampada de llum del color del coure brillant i es va sentir un soroll metàl·lic que va ressonar per tota la cuina seguit d’un crit de dolor. En Kreacher s’havia posat a córrer cap a en Mundungus i li havia pegat amb una paella a la coroneta.

—Fum-lo fora! Fum-lo fora! L’hauríeu de tancar! —va cridar en Mundungus, encongint-se mentre en Kreacher alçava perillosament la paella de ferro de nou.

—Kreacher, para! —va cridar en Harry.

Els braços escanyolits d’en Kreacher van tremolar pel pes de la paella que encara tenia enlaire.

—Potser un cop més, amo Harry, per fortuna?

En Ron va riure.

—El necessitem conscient, Kreacher, però si necessita que algú el persuadeixi ja et deixarem fer els honors —va dir en Harry.

—Moltes gràcies, amo —va dir en Kreacher amb una reverència; es va allunyar un metre i va seguir mirant en Mundungus amb els ulls grans i pàl·lids carregats d’odi.

—Quan vas despullar aquesta casa de tot allò que vas trobar que tingués un mínim valor —va començar en Harry de nou—, vas agafar un grapat d’objectes de l’armari de la cuina, entre els quals hi havia un medalló —en Harry es va notar de cop la gola seca, i sentia també l’emoció i la tensió d’en Ron i l’Hermione—. Què en vas fer?

—Per què? —va preguntar en Mundungus—. Té valor?

—Encara el tens! —va cridar l’Hermione.

—No, no el té —va dir en Ron astutament—. Es pregunta si en podria haver tret més diners.

—Més? —va dir en Mundungus—. Ixò no hauria pas sigut difícil! Si el vai haver de donar! No vai poder escollir!

—Què vols dir?

—Io estava venent a la ronda d’Alla i això que ella me ve i me pregunta si tinc llicència per comerciar aparells màgics. Coi de tafanera… Me volia multar, prò li va agradar el medalló i me va dir que me’l confiscava i que me deixava lliure aquesta vegada, que era molt afortunat.

—I qui era, aquesta dona?

—I io que sé… Una harpia de la Conselleria.

En Mundungus va arrufar el nas, pensant.

—Una dona petita amb un llaç horrorós al cap —va arrufar les celles i va afegir—: que s’assemblava a un gripau.

En Harry va deixar caure la vareta, que va picar al nas d’en Mundungus i va llançar-li espurnes vermelles a les pestanyes, que es van encendre.

—Aquamenti! —va cridar l’Hermione, i de la seva vareta en va sortir un raig d’aigua que va xopar en Mundungus de cap a peus.

En Harry va alçar el cap i va veure la seva mateixa sorpresa reflectida en les cares d’en Ron i l’Hermione. La cicatriu del dors de la mà li va semblar que li formiguejava de nou.





12. La màgia mana




A mesura que es consumia l’agost, el jardinet d’herba despentinada del bell mig de la plaça Grimmauld es va anar pansint sota el sol fins que va quedar tot fràgil i marronós.

Ningú de les cases del voltant no va veure mai els habitants del número dotze, ni tan sols que hi hagués cap número dotze. Els muggles que vivien a la plaça Grimmauld feia molt de temps que havien acceptat el divertit error numèric que feia que del número onze se saltés al tretze.

Tot i això, la placeta atreia ara un riu de visitants que semblava que la trobaven ben intrigant, aquella anomalia. Gairebé no hi havia dia en què no arribessin a la plaça Grimmauld una o dues persones sense més propòsit aparent que recolzar-se sobre la barana davant dels números onze i tretze, tot contemplant el punt d’unió entre les dues cases. Els espies mai no eren els mateixos dos dies seguits, però tots semblaven compartir aversió contra la roba normal. La majoria dels londinencs que es creuaven amb ells estaven acostumats a veure gent vestida de forma excèntrica i, per tant, no s’hi fixaven gaire, malgrat que, de tant en tant, n’hi havia algun que mirava enrere, preguntant-se com podia ser que algú pogués dur capa amb aquella calor.

Aquells observadors no semblaven rebre gaire profit de la seva vigilància.

Ocasionalment, algun s’alçava sobresaltat com si hagués trobat per fi alguna cosa interessant, però acabava tornant al seu lloc, decebut.

El primer dia de setembre hi havia més vigilants que mai, a la plaça. Mitja dotzena d’homes amb capes llargues romania dempeus, en silenci i observant, escrutant com mai les cases onze i tretze. Però allò que cercaven restava imperceptible. A mesura que queia el capvespre, que va dur un inesperat ruixat d’aigua glaçada per primer cop en setmanes, es va esdevenir un d’aquells moments inexplicables en què semblava que havien vist alguna cosa interessant. L’home amb la cara contreta va assenyalar, i el company grassonet i pàl·lid que tenia més a la vora va avançar, però un segon després van tornar a relaxar-se en el seu estat previ d’inactivitat, tots frustrats i decebuts.

Mentrestant, dins el número dotze, en Harry acabava d’entrar al rebedor. Per poc no havia perdut l’equilibri en aparetre al darrer esglaó de davant la porta d’entrada, i va pensar que els Cavallers de la Mort tal volta li havien pogut veure fugaçment el colze, visible per un instant. Va tancar la porta curosament rere seu, es va treure la Capa d’Invisibilitat, la va deixar plegada al seu braç, i es va afanyar a recórrer el passadís llòbrec cap a la porta que menava al soterrani, sostenint a la mà un exemplar robat del Periòdic Profètic.

Com a acollida, va sonar l’usual xiuxiueig de «Severus Snape?!», el va envestir un vent glaçat i se li va enrotllar la llengua un instant.

—No vaig ser jo qui et va matar —va dir un cop se li va haver desenrotllat.

Llavors va contenir la respiració mentre la polsosa figura encantada explotava. Va esperar fins a ser a la meitat de les escales que duien a la cuina (fora de l’abast de l’oïda de la senyora Black i lliure del núvol polsós) per vociferar:

—Tinc notícies, i no us agradaran.

La cuina estava pràcticament irreconeixible. Tot resplendia. Les olles i les cassoles havien estat polides fins a obtenir un to rosat càlid; la fusta de la taula lluïa; les copes i la vaixella, preparades ja per al sopar, brillaven a la llum d’un foc que espetegava alegrement, on una marmita bullia a foc lent. Tanmateix, res de l’habitació no havia canviat tan dràsticament com l’elf domèstic que corria ara cap a en Harry, vestit amb una tovallola blanca com la neu, amb els pèls de les orelles nets i suaus com el cotó, i amb el medalló d’en Regulus rebotant-li al pit esprimatxat.

—Tregui’s les sabates, si us plau, amo Harry; i esbandeixi’s les mans abans de sopar —va grallar en Kreacher, tot agafant la Capa d’Invisibilitat i arrossegant-se penosament per penjar-la en un ganxo de la paret, a prop d’uns quants vestits antiquats que havien estat netejats i planxats.

—Què ha passat? —va demanar en Ron, aprensivament. L’Hermione i ell havien estat repassant un bon feix de notes gargotejades i mapes dibuixats a mà, escampats pel final de la llarga taula de la cuina; però ara miraven en Harry mentre s’hi atansava a gambades i llençava el diari a sobre dels seus pergamins dispersats.

Una gran fotografia d’un home familiar, amb nas de garfi i cabells negres, els mirava sota un titular que resava:


SEVERUS SNAPE, CONFIRMAT COM A DIRECTOR DE HOGWARTS

—No! —van cridar en Ron i l’Hermione.

L’Hermione va ser més ràpida: va engrapar el diari i va començar a llegir l’article de més avall en veu alta:

—«Severus Snape, antic professor de pocions a l’Escola de Bruixeria Hogwarts, ha estat nomenat avui director, el canvi de personal més important d’entre tots els realitzats a l’atàvica escola. Després de la dimissió de l’exprofessora de Muggleologia, Al·lecto Carrow se’n farà càrrec, mentre que el seu germà, Amicus, ocuparà el lloc de professor de Defensa Contra les Forces del Mal.

»“Agraeixo l’oportunitat de mantenir els nostres excel·lentíssims valors i tradicions…”». Valors com els d’assassinar i escapçar orelles, suposo! L’Snape, director! L’Snape, al despatx d’en Dumbledore…! Per les calces d’en Merlí! —va esgaripar, i en Harry i en Ron van fer un bot de l’ensurt. Va saltar de la taula i va sortir de l’habitació vociferant—: Ara torno!

—«Per les calces d’en Merlí»? —va repetir en Ron, divertit—. Es deu haver enfadat —va recollir el diari i va llegir acuradament l’article sobre l’Snape—. Els altres professors no ho permetran. La McGonagall, en Flitwick i la Coliflor saben la veritat, saben com va morir en Dumbledore. No toleraran que l’Snape sigui director. I qui són aquests Carrow?

—Cavallers de la Mort —va dir en Harry—. A l’interior n’hi ha fotografies. Eren a dalt de la torre quan l’Snape va matar en Dumbledore, de manera que tot queda en família. A més a més —va prosseguir en Harry amargament, i va atansar-se una cadira—, no veig més opcions per als altres professors que aguantar. Si la Conselleria i en Voldemort recolzen l’Snape, l’única alternativa és o bé quedar-s’hi i impartir classes o bé passar uns quants anyets a Azkaban… en el millor dels casos. Jo suposo que s’hi quedaran i provaran de protegir els alumnes.

En Kreacher va apropar-se frenèticament amb una gran olla a les mans, i amb la cullera va treure’n sopa per vessar-la en uns bols molt rudimentaris, tot xiulant.

—Gràcies, Kreacher —va dir en Harry, apartant el Periòdic Profètic per no haver de mirar la cara de l’Snape—. Bé, com a mínim sabem on és l’Snape, ara.

Va començar a dur-se cullerades de sopa a la boca. La qualitat de la cuina d’en Kreacher havia millorat dràsticament des que li havien donat el medalló d’en Regulus.

La sopa de ceba d’aquell dia era la més bona que havia tastat mai.

—Encara hi ha un fotimer de Cavallers de la Mort rondant la casa —va explicar a en Ron mentre menjava—, més del que és normal. És com si esperessin que agafem els baguls per a l’escola, sortim de casa i ens encaminem cap al Hogwarts Express.

En Ron va fer un cop d’ull al rellotge.

—Porto tot el dia pensant-hi. Ja fa sis hores que deu haver sortit. Que estrany que es fa de no ser-hi, oi?

En Harry es va imaginar la màquina de vapor escarlata com quan en Ron i ell l’havien seguida una vegada des de l’aire, refulgint entre camps i pujols, com una serpentejant eruga escarlata. Estava segur que la Ginny, en Neville i la Luna estaven asseguts plegats en aquell moment, potser preguntant-se on deurien ser en Ron, l’Hermione i ell, o debatent la millor manera per a poder acabar amb el nou règim de l’Snape.

—Quasi m’han vist, fa no res, quan tornava —va dir en Harry—. No he aterrat del tot bé al graó, i la Capa m’ha relliscat.

—Doncs com em passa a mi sempre. Mira, ja ha tornat —va afegir en Ron, estirant el coll per poder veure com l’Hermione entrava de nou a la cuina—. Què ha passat, pels bòxers d’en Merlí?

—Me n’he recordat d’això —va panteixar l’Hermione.

Duia un gran quadre emmarcat, que va deixar a terra abans d’agafar la seva bossa de l’armari de la cuina. La va obrir i va procedir a fer-hi entrar a la força el quadre, que, tot i ser massa gran per encabir-lo a la bosseta, es va esvair en pocs segons, com si res, entre les profunditats de la bossa.

—En Phineas Nigellus —va explicar-se l’Hermione mentre llançava la bossa cap a la taula de la cuina, amb l’usual estrèpit metàl·lic i sorollós.

—Com? —va dir en Ron, però en Harry ho havia entès. El quadre d’en Phineas Nigellus podia viatjar del seu retrat de la plaça Grimmauld a aquell que hi havia penjat al despatx del director, a Hogwarts: l’habitació circular de dalt de la torre on sens dubte l’Snape seia en aquells moments, en possessió triomfant de la col·lecció d’instruments màgics argentats i delicats d’en Dumbledore, la pedra del pensiu, el Barret que Tria i, a no ser que l’haguessin canviada de lloc, l’espasa de Gryffindor.

—L’Snape pot haver enviat en Phineas Nigellus a mirar per a ell l’interior d’aquesta casa —va explicar l’Hermione a en Ron mentre reprenia el seu seient—. Però que ho provi, ara! En Phineas Nigellus només veurà l’interior de la meva bossa!

—Bona pensada! —va dir en Ron, impressionat.

—Gràcies —va somriure l’Hermione, apropant-se la sopa—. Així doncs, Harry, què més ha passat, avui?

—No res —va dir en Harry—. He estat vigilant l’entrada de la Conselleria durant set hores. Ni rastre d’ella. Però he vist el teu pare, Ron. Té bon aspecte.

En Ron va assentir, apreciant la notícia. Havien acordat que era massa perillós provar de comunicar-se amb el senyor Weasley si se’l trobaven per la Conselleria, perquè sempre anava envoltat d’altres treballadors. Però era tranquil·litzador veure’l, tot i que semblés cansat i inquiet.

—El pare sempre ens explicava que molts dels treballadors de la Conselleria utilitzen la pols migratòria per a anar-hi —va dir en Ron.

—És per això que no hem vist l’Umbridge; no deu anar-hi mai caminant, es deu creure massa important per a fer-ho.

—I què me’n dius d’aquella curiosa bruixa vella i d’aquell bruixot menut del vestit blau marí? —va demanar l’Hermione.

—Ah, sí. El paio de Manteniment Màgic —va dir en Ron.

—Com saps que treballa a Manteniment Màgic? —va preguntar l’Hermione, amb la cullera suspesa enlaire.

—El pare va dir que tothom qui treballa a Manteniment Màgic duu vestits de color blau marí.

—Però si mai no ens ho has dit!

L’Hermione va deixar caure la cullera i va apropar-se el feix de notes i mapes que tant en Ron com l’Hermione havien estat examinant quan en Harry va entrar a la cuina.

—Aquí no hi ha res sobre vestits blau marí! Res! —va dir, passant pàgines febrilment.

—Però vols dir que importa gaire?

—Ron, és clar que importa! Si volem esmunyir-nos a la Conselleria sense que ens descobreixin, ara que han de vigilar tant perquè no hi entrin intrusos, cada ínfim detall importa! Ho hem repassat tot mil cops! A què venien, si no, tots aquests viatges de reconeixement si ni tan sols t’has molestat a explicar-nos…?

—Renoi, Hermione, que m’he oblidat d’una coseta de no res…

—Que no ho veus? Que no te n’adones, que no deu haver-hi lloc més perillós per a nosaltres en aquests moments que la Conselleria d’Afers…?

—Crec que hi hauríem d’anar demà —va dir en Harry.

L’Hermione va emmudir, amb la boca oberta. En Ron quasi es va ennuegar amb la sopa.

—Demà? —va repetir l’Hermione—. Ho dius de debò, Harry?

—Sí —va dir en Harry—. No crec que puguem arribar a estar més preparats que ara, encara que passem un mes amagats a l’entrada de la Conselleria. Com més triguem, més lluny pot anar a parar el medalló. Ja hi ha moltes possibilitats que l’Umbridge l’hagi llençat, en veure que allò no s’obre.

—A menys —va dir en Ron— que hagi trobat una manera d’obrir-lo i que ara estigui posseïda.

—Doncs no crec que canviï gaire de com era; ja és malèvola de naixement —va encongir les espatlles en Harry.

L’Hermione es mossegava els llavis, tota pensativa.

—Ja sabem tot allò que és important —va prosseguir en Harry, dirigint-se a l’Hermione—. Sabem que han prohibit aparetre i desaparetre dins i fora de la Conselleria; sabem que ara només els membres més rellevants de la Conselleria tenen permís per a connectar les seves llars amb la pols migratòria, perquè en Ron va sentir aquells indicibles queixar-se’n. I ara sabem més o menys on és el despatx de l’Umbridge, gràcies al que vas sentir d’aquell paio barbut dir-li al seu company…

—«Seré a la primera planta, la Dolors em vol veure» —va recitar l’Hermione immediatament.

—Exacte —va dir en Harry—. I també sabem que s’hi entra usant aquella mena de monedes, o fitxes, o el que siguin, perquè jo vaig veure com un bruixot en deixava una a una companya seva… —Però no en tenim cap!

—Si el pla funciona, en tindrem —va continuar en Harry, calmat.

—No ho sé, Harry, no ho sé… Hi una quantitat descomunal de coses que podrien anar malament, i comptar tant amb la sort…

—Però això pot passar encara que estiguem tres mesos més preparant-nos —va dir en Harry—. És hora d’actuar.

Per les cares d’en Ron i l’Hermione, sabia que estaven espantats; ni tan sols ell n’estava del tot segur, però alhora estava convençut que era hora de posar el pla en acció.

Havien passat les quatres setmanes prèvies posant-se per torns la Capa d’Invisibilitat per espiar l’entrada principal de la Conselleria, que en Ron, gràcies al senyor Weasley, coneixia des de petit. Havien seguit treballadors que entraven a la Conselleria, havien escoltat d’amagat les seves converses, i havien après, gràcies a una observació minuciosa, en quins d’ells era segur confiar que aparetessin, tots sols, a la mateixa hora, tots els dies. Algun cop havien tingut oportunitat de pispar algun Periòdic Profètic del maletí d’algú. A poc a poc, van anar elaborant els mapes esquemàtics i les notes que s’amuntegaven ara davant l’Hermione.

—D’acord —va dir en Ron a poc a poc—, suposem que hi anem demà… Crec que hauríem de ser en Harry i jo, els qui hi anéssim.

—Oh, no comencis un altre cop! —va sospirar l’Hermione—. Pensava que ja ho havíem parlat!

—Una cosa és vetllar al voltant de l’entrada sota la Capa, i una altra això. És ben diferent, Hermione —en Ron va assenyalar bruscament amb el dit un exemplar de feia deu dies del Periòdic Profètic—. Estàs a la llista de fills de muggles que no s’han presentat perquè els interroguin!

—I se suposa que tu t’estàs morint de pigotellosi aguda al Cau! Si algú no hauria d’anar-hi, és en Harry, que té el cap valorat en deu mil galions…

—Molt bé, em quedaré —va dir en Harry—. I si mai us enfronteu amb en Voldemort, feu-m’ho saber, d’acord?

Mentre en Ron i l’Hermione reien, un dolor va recórrer la cicatriu del seu front.

La mà d’en Harry va anar a parar instintivament al punt que li feia mal. Va veure com l’Hermione li clavava els ulls, i va provar de dissimular el moviment fent veure que s’apartava els cabells dels ulls.

—Bé, si tots tres hi anem, haurem de desaparetre per separat —deia en Ron—. Tots no hi cabem, ja, a la Capa.

La cicatriu d’en Harry cada cop li feia més i més mal. Es va aixecar. A l’instant, en Kreacher s’hi va atansar corrents.

—L’amo no s’ha acabat la sopa! Tal vegada l’amo preferiria un estofat saborós, o bé un pastís de melassa d’aquells que a l’amo tant li agraden?

—Gràcies, Kreacher, però torno en un minut… Me’n… vaig al lavabo.

Conscient que l’Hermione se’l mirava sospitosa, en Harry va córrer escales amunt, cap al vestíbul, i després al primer pis, on va entrar precipitadament al bany i va tancar la porta amb el forrellat. Es va desplomar gemegant de dolor sobre la tassa negra, que tenia unes aixetes en forma de serps amb la boca oberta, i va tancar els ulls…

Lliscava per un carrer il·luminat pel crepuscle. Els edificis de totes dues bandes tenien timpans alts de fusta; semblaven cases fetes de gingebre.

Va apropar-se a una d’elles i, llavors, va veure la blancor de la seva pròpia mà de llargs dits enfront de la porta. Va picar. Estava infinitament emocionat…

Es va obrir la porta: hi havia una dona somrient a l’altra banda. La cara li va canviar en mirar la d’en Harry: l’alegria es va esvair, deixant pas al terror…

—Gregorovitch? —va dir una veu aguda i glaçada.

La dona va negar amb el cap; provava de tancar la porta. Una mà blanca va fer pressió fermament, evitant que la tanqués…

—Demano per en Gregorovitch.

—Er wohnt hier nicht mehr! —va cridar, fent que no—. Ell no fiurre aquí! Ell no fiurre aquí! Jo no conèixerr a ell!

Abandonant tot intent de tancar la porta, la dona va començar a recular pel rebedor fosc, i en Harry la va seguir, lliscant cap a ella. Els seus dits allargats havien agafat la vareta.

—On és?

—Das weiß ich nicht! Ell mudar-tze! Jo no tzaberr, jo no tzaberr!

En Harry va alçar el braç. La dona va cridar. Dos nens van entrar corrents al rebedor. Ella va provar de protegir-los amb les mans. Hi hagué un raig de llum verda…



—Harry! Harry!!!

Va obrir els ulls; havia caigut al terra. L’Hermione copejava de nou la porta.

—Harry, obre!

En Harry havia cridat, ell mateix ho sabia. Es va aixecar i va obrir la porta.

L’Hermione s’hi va precipitar, va recobrar l’equilibri, i va mirar tot el voltant amb aire de sospita. En Ron era just darrere d’ella, desconcertat i apuntant la vareta cap a cantonada i cantonada del bany fresc.

—Què feies? —va preguntar l’Hermione severament.

—Què creus que feia? —va preguntar en Harry amb una dèbil bravata.

—Cridaves com un boig! —va dir en Ron.

—Ah, sí… Em dec haver adormit o…

—Harry, sisplau, no creguis que som tanoques —va dir l’Hermione, agafant aire—. Sabíem que et feia mal la cicatriu, a la cuina, i estàs blanc com un full de paper.

En Harry es va asseure a la cantonada de la banyera.

—D’acord. Només he vist en Voldemort matar una dona. Ara per ara ja deu haver mort tota la família. I no li calia. Un altre cop com en Cedric, tan sols passaven per allà…

—Harry, se suposa que no pots permetre que això et passi més! —va cridar l’Hermione, i la seva veu va ressonar per tot el bany—. En Dumbledore volia que fessis oclumència! Creia que la connexió que hi tens era perillosa… En Voldemort la pot usar, Harry! Què té de bo veure’l matar i torturar? Què ens pot aportar?

—Saber què fa —va dir en Harry.

—Llavors no penses provar d’allunyar-lo de tu?

—Hermione, no puc. Ja saps que sóc un desastre en oclumència. Mai no n’he agafat el ganxo.

—Perquè tampoc no ho has provat seriosament! —va dir, encesa—. És que no ho entenc, Harry… T’agrada tenir aquesta connexió especial, o aquesta relació o el… el que sigui…?

Va vacil·lar en topar-se amb la mirada d’en Harry, que es va aixecar.

—Agradar? —va dir calmat—. A tu t’agradaria?

—Jo… no… Em sap greu, Harry. No em referia a…

—Ho odio, odio que pugui entrar dins meu, que l’hagi de veure quan és més perillós. Però ho penso utilitzar.

—Però en Dumbledore…

—Deixa estar en Dumbledore. És una elecció meva, de ningú més. Vull saber per què busca en Gregorovitch.

—A qui?

—És un fabricant de varetes estranger —va dir en Harry—. Va fer la vareta d’en Krum, i en Krum creu que és brillant.

—Però segons tu —va dir en Ron—, en Voldemort té tancat l’Ollivander en alguna banda. Si ja té un fabricant de varetes, per què en deu necessitar un altre?

—Potser coincideix amb en Krum de pensar que en Gregorovitch és millor… o bé potser creu que en Gregorovitch podrà explicar-li què és el que va fer la meva vareta quan em perseguia, perquè l’Ollivander no ho sabia.

En Harry va mirar el mirall esquerdat i ple de pols, i hi va veure en Ron i l’Hermione intercanviant mirades d’escepticisme a la seva esquena.

—Harry, no pares de parlar del que va fer la teva «vareta» —va dir l’Hermione—, però vas ser «tu» qui ho va fer! Per què estàs tan decidit a no responsabilitzar-te del teu propi poder?

—Perquè sé que no vaig ser jo! I en Voldemort també ho sap, Hermione. Tots dos sabem què va passar en realitat!

Es van mirar insistentment; en Harry sabia que no havia convençut l’Hermione i que ella ja estava preparant arguments de rèplica, tant contra la seva teoria de la vareta com contra el fet que en Harry es permetés veure a dins la ment d’en Voldemort. Al seu socors, en Ron va intervenir:

—Deixa-ho córrer —va avisar a l’Hermione—. És cosa seva. I, si pensem anar demà a la Conselleria, no creieu que hauríem de repassar el pla?

A contracor, com en Ron i en Harry van notar, l’Hermione va deixar-ho estar, tot i que en Harry estava segur que tornaria a l’atac a la mínima oportunitat. Mentrestant, van tornar a la cuina del soterrani, on en Kreacher els va servir estofat i pastís de melassa.

No se’n van anar al llit fins ben entrada la nit, després de passar hores repassant i repassant el pla fins que se’l van saber recitar l’un a l’altre, paraula per paraula. En Harry, que dormia ara a l’habitació d’en Sírius, jeia al llit amb la llum de la vareta apuntant a la vella fotografia del seu pare, d’en Sírius, en Llopin i en Babbaw, i va mussitar per a si mateix el pla deu minuts més. Però mentre apagava la vareta, no pensava pas en la poció de la mutació, pastilles vomitòries o vestits blau marí de Manteniment Màgic; pensava en en Gregorovitch, el fabricant de varetes, i en quant de temps podria tenir esperances d’amagar-se mentre en Voldemort anava rere seu tan decididament.

L’alba va semblar seguir la mitjanit massa apressadament.

—Fas molt mala pinta —el va saludar en Ron quan va entrar a l’habitació per despertar en Harry.

—No pas per gaire temps —va dir en Harry, badallant.

Van trobar l’Hermione a baix, a la cuina. En Kreacher li servia cafè i panets calents. Ella tenia una certa expressió maníaca, que en Harry va associar amb la que feia als repassos d’última hora per als exàmens.

—Els vestits —va dir sense alè, advertint la seva presència amb un assentiment nerviós; i va continuar furgant dins la bossa—. Poció de la mutació… La Capa d’Invisibilitat… Reclams xisclaires… N’hauríeu d’agafar un parell cadascun per si de cas… Pastilles vomitòries, toffees nasohemorràgics, orelles extensibles…

Es van empassar l’esmorzar i van sortir escales amunt, amb en Kreacher fent-los reverències i prometent-los de tenir un pastís de carn preparat per a quan tornessin.

—Qui l’ha vist i qui el veu! —va dir en Ron afectuosament—. I pensar que jo somiava de tallar-li el cap i clavar-lo a la paret…

Van dirigir-se al graó de la porta amb immensa cautela. Podien veure com un parell de Cavallers de Mort amb els ulls ja inflats miraven la casa a través de la placeta bromosa. Primer, l’Hermione va desaparetre amb en Ron, i, després, va tornar a buscar en Harry.

Després del breu moment de foscor i quasi d’asfíxia, en Harry va veure que es trobava allà on havien de ser segons el pla: en aquell corredor estret. Encara era desert, a excepció d’uns grans contenidors; els treballadors de la Conselleria més matiners no hi arribaven fins a les vuit, com a mínim.

—Molt bé, doncs —va dir l’Hermione, mirant el rellotge—. Hauria d’arribar d’aquí a uns cinc minuts. Quan jo l’hagi estabornida…

—Ja ho sabem, Hermione —va etzibar en Ron—. I no havíem d’obrir la porta abans que arribés?

L’Hermione va cridar:

—Quasi me n’oblido! Aparteu-vos…

Va apuntar la vareta cap a la porta d’incendis tancada amb cadenat i plena de grafits que tenien al costat, que es va obrir amb un fort espetec. El fosc passadís del darrere conduïa, segons els seus viatges de reconeixença, a un teatre buit. L’Hermione va estirar la porta cap a ella, deixant-la de manera que semblés que encara estava tancada.

—Bé doncs; ara —va dir alhora que es girava de cara als dos nois en aquell corredor— ens tornem a posar la Capa…

—… i esperem —va acabar en Ron, i la va estendre sobre el cap de l’Hermione com si tapés una gàbia de canaris amb una manta, i va alçar els ulls cap al cel fent que en Harry se n’adonés.

En poc menys d’un minut, es va sentir un suau pop i va aparetre a un pam d’ells una bruixa menuda de la Conselleria, de cabells canosos i esvalotats, frunzint una mica les celles per la claror sobtada: el sol acabava d’emergir de rere un núvol. Però amb prou feines havia pogut gaudir d’aquella claror inesperada, que el silenciós malefici estabornidor de l’Hermione la va tocar al pit i va caure.

—Ben fet, Hermione —va dir en Ron, que va sortir de darrere un contenidor que hi havia al costat de la porta del teatre, al mateix temps que en Harry es treia la Capa d’Invisibilitat. Es van endur junts la bruixa menuda al fosc passadís que duia als bastidors. L’Hermione li va arrencar uns quants cabells i els va abocar dins d’un flascó que contenia la fangosa poció de la mutació que havia portat a la bossa. En Ron furgava dins la bossa de mà de la bruixa menuda.

—És la Mafalda Hopkirk —va dir, llegint la targeta petitona que identificava la seva víctima com a auxiliar del Departament de Control de l’Ús Indegut de la Màgia—. Millor que l’agafis, Hermione, i aquí tens les fitxes.

Va allargar-li unes quantes monedetes daurades, amb les lletres «C.A.M.» gravades, que havia agafat del moneder de la bruixa. L’Hermione va beure de la poció de la mutació, que ara havia pres un agradable color d’heliotrop, i en un no-res, la Mafalda Hopkirk s’alçava enfront d’ells. En Harry va mirar-se el rellotge mentre l’Hermione es posava les ulleres que acabava de prendre de la Mafalda.

—Se’ns ha fet tard. El de Manteniment Màgic apareixerà en qualsevol moment.

Van afanyar-se a tancar la porta d’on era la Mafalta de debò; en Harry i en Ron es van posar la Capa d’Invisibilitat, però l’Hermione va romandre descoberta, esperant.

Uns segons després va sonar un nou pop, i un bruixot petit que recordava a una fura va aparèixer davant d’ells.

—Ah, hola, Mafalda.

—Hola! —va dir l’Hermione amb veu tremolosa—. Com estàs, avui?

—Doncs no gaire fi, de fet —va respondre el bruixot, profundament capmoix.

Mentre l’Hermione i el bruixot feien cap al carrer principal, en Harry i en Ron van seguir-los.

—Em sap greu sentir que estàs tan moix —va dir l’Hermione, que parlava fermament al bruixot, qui provava d’explicar els seus problemes. Calia aturar-lo abans que arribés al carrer—. Té, un caramel·let.

—Eh? Ah, no, gràcies…

—Hi insisteixo! —va dir l’Hermione agressivament, movent la bossa de caramels davant dels seus nassos. Força alarmat, el bruixot en va agafar un.

L’efecte va ser instantani. Al moment que el caramel va tocar-li la llengua, el petit bruixot va començar a vomitar tan exageradament que no es va adonar que l’Hermione li arrencava un feix de cabells de la coroneta.

—Ai, fill! —va dir ella, mentre el bruixot regava de vòmits el carreró—. Potser hauries de demanar festa, avui!

—No… no! —es va contenir i va fer una arcada, tot provant de seguir caminant malgrat que no s’aguantava dret—. Hi he… avui… hi he d’anar…

—Però quina bajanada! —va dir l’Hermione, esglaiada—. No pots presentar-te a la feina en aquest estat… Hauries d’anar a Sant Mungo perquè et facin una ullada.

El bruixot es va desplomar de quatre potes, sense alè, provant d’arribar gatejant al carrer principal.

—Que no pots anar a treballar, així! —va cridar l’Hermione.

Al final va semblar que l’home ho acceptava. Ajudant-se de l’Hermione, fastiguejada, per posar-se dret, va giravoltar i es va esvair, no deixant res més que la bossa que en Ron li havia pispat de les mans mentre se n’anava i algunes restes de vòmit.

—Ecs —va dir l’Hermione aguantant-se la faldilla del vestit per no tocar la bassa de vòmits—. Estabornir-lo hauria estat més net.

—Sí —va dir en Ron, emergint de la capa i amb la bossa del bruixot a la mà—, però segueixo pensant que tota una pila de cossos inconscients hauria cridat encara més l’atenció. I quin amor que sent pel seu treball, no? Au, passa’ns els cabells i la poció.

Dos minuts més tard, es plantava davant d’ells un Ron tan baix i amb aspecte de fura com aquell bruixot malalt, i portant el vestit blau marí que havia dut plegat dins la bossa.

—És estrany que avui no el dugués, oi? Tant que semblava voler anar a treballar… De totes maneres, segons la targeta del darrere, em dic Reg Cattermole.

—Ara, espera’t aquí —va dir l’Hermione a en Harry, que encara estava sota la Capa d’Invisibilitat—, i tornarem amb uns quants cabells per a tu.

Va haver d’esperar deu minuts, però a en Harry li van semblar eterns, amagat tot sol en aquell corredor ple de vòmits al costat de la porta que amagava la Mafalda estabornida. A la fi, en Ron i l’Hermione van tornar a aparèixer.

—No sabem qui és —va dir l’Hermione, oferint uns quants cabells negres i arrissats a en Harry—, però se n’ha hagut d’anar cap a casa amb una nasohemorràgia horrible! Té; és força alt, així que et caldrà un vestit més gros…

Va treure un joc de vestits antics que en Kreacher havia netejat i planxat per a ells, i en Harry es va retirar per prendre’s la poció i canviar-se.

Un cop completa aquella transformació tan dolorosa, en Harry feia més de metre vuitanta, pel que deduïa dels seus braços musculats i robusts. També duia barba. Tot guardant la Capa d’Invisibilitat i les ulleres dins del vestit nou, va retrobar-se amb en Ron i l’Hermione.

—Carai, quina por —va dir en Ron, estirant el coll per mirar en Harry, ara més alt que ell.

—Agafa una fitxa de les de la Mafalda —va dir l’Hermione a en Harry—, i afanyem-nos, que són gairebé les nou.

Van sortir del corredor tots tres junts. Cinquanta metres enllà d’aquella voravia plena de gom a gom, hi havia unes baranes negres flanquejant dos trams d’escala, un amb un cartell on posava «senyors» i l’altre, «senyores».

—Ens veiem d’aquí un moment, doncs —va dir l’Hermione nerviosament, i va trontollar baixant les escales sota el cartell de «senyores».

En Harry i en Ron es van unir a un grup d’homes vestits de manera estranya que es dirigia cap al que semblaven uns lavabos públics subterranis normals i corrents, enrajolats d’un blanc i negre llardós.

—Bon dia, Reg! —va cridar un altre bruixot de vestit blau marí mentre entrava dins d’una cabina de vàter tot inserint la seva fitxa daurada per una obertura de la porta—. Com ens han fotut amb això, eh? On s’és vist fer-nos anar a treballar d’aquesta manera? Qui es pensen que s’hi escolarà? En Harry Potter?

El bruixot va riure estrepitosament pel seu propi acudit. En Ron va respondre amb un somriure forçat.

—Sí —va dir—. Quina burrada, eh?

I en Harry i ell van entrar a vàters adjacents.

D’esquerra a dreta, a en Harry li arribava el so d’estirar la cadena. Es va ajupir i va mirar per la retxillera de sota la porta de la cabina, just a temps de poder veure un parell de botes que pujaven a dins del vàter del costat. Va mirar a l’esquerra i va veure en Ron fent-li l’ullet.

—Ens hem de tirar pel vàter? —va xiuxiuejar.

—Això sembla —li va contestar en Harry, ben fluixet però amb una veu profunda i greu.

Tots dos es van aixecar. Sentint-se totalment ridícul, en Harry va pujar a dins la tassa del vàter.

De sobte va saber que havia fet el correcte; malgrat que semblava estar dret dins l’aigua, les sabates, els peus i el vestit romanien força eixuts. Va allargar la mà, va estirar la cadena i, un instant més tard, va vessar una curta cascada i en Harry va emergir en una llar de foc de dins la Conselleria d’Afers Màgics.

Va aixecar-se amb penes i treballs; tenia més cos del que estava acostumat. El gran atri semblava més fosc del que en Harry recordava. Abans, una font daurada omplia el centre del vestíbul, emetent llampades brillants de llum sobre el terra de fusta polida i les parets. Ara dominava l’escena una estàtua gegant de pedra negra. Feia força basarda; era una vasta escultura d’un bruixot i una bruixa asseguts en trons ornadament esculpits, amb els ulls abaixats mirant els treballadors de la Conselleria que sortien expel·lits de les llars de foc sota seu. A la base de l’estàtua hi havia, gravades amb lletres enormes, les paraules: «LA MÀGIA MANA».

En Harry va rebre un fort cop darrere les cames. Un altre bruixot acabava de sortir disparat de la llar de foc que tenia al darrere.

—Vols fer el favor de sortir del m…?! Ah, perdona, Runcorn.

Ben espantat, aquell bruixot, que tenia unes entrades considerables, va afanyar-se a allunyar-se’n. Semblava que en Harry personificava un home, en Runcorn, força intimidador.

—Eeei! —va fer una veu. Va mirar al seu voltant i va veure una bruixa com un tap de bassa i el bruixot amb aspecte de fura de Manteniment Màgic fent-li senyals al costat de l’estàtua. En Harry va accelerar per anar a trobar-los.

—Tot bé, doncs? —va mussitar l’Hermione a en Harry.

—No; continua embotit dins un porc —va dir en Ron.

—Ui, sí, quina gràcia… És horrible, oi? —va dir-li ella a en Harry, que estava contemplant l’estàtua—. Has vist sobre què estan asseguts?

En Harry s’hi va fixar més i es va adonar que allò que havia pensat que eren trons decoradament tallats eren, de fet, monticles de gent esculpida: centenars i centenars de cossos nus, d’homes, de dones, de nens, tots amb cares força estúpides i lletges, retorçats i apinyats tots junts per sostenir el pes dels bruixots vestits tan elegantment.

—Muggles —va xiuxiuejar l’Hermione—. Al lloc que els pertoca… Au, va; anem tirant.

Es van afegir al riu de bruixes i bruixots que es dirigia cap a les portes daurades del fons del vestíbul, mirant a banda i banda tan poc sospitosament com podien; però no hi havia ni rastre de la distintiva figura de la Dolors Umbridge. Van travessar les portes i van arribar a una sala més petita, on es formaven cues enfront de vint reixes daurades que allotjaven el mateix nombre d’ascensors. Amb prou feines s’havien atansat a l’ascensor més proper quan una veu va dir:

—Cattermole!

Van mirar al seu voltant i a en Harry se li va regirar l’estómac. Un dels Cavallers de la Mort que havia presenciat la mort d’en Dumbledore avançava a gambades cap a ells. Els treballadors de la Conselleria que tenien al costat van callar de cop, capcots; en Harry podia sentir com els creixia la por. La cara amenaçadora i amb aire de brutalitat d’aquell home contrastava amb el seu esplèndid i majestuós vestit, brodat amb fil d’or abundant. Alguns d’entre la multitud aplegada al voltant dels ascensors van llagotejar:

—Bon dia, Yaxley!

En Yaxley els va ignorar.

—Vaig demanar que algú de Manteniment Màgic s’encarregués del meu despatx, Cattermole. Encara hi plou.

En Ron va mirar al seu voltant com si esperés que algú altre hi intervingués, però ningú no va dir res.

—Al seu despatx… hi plou? No… no és gaire bo, que hi plogui, no?

En Ron va deixar anar un riure nerviós. A en Yaxley se li van dilatar les pupil·les.

—Ho trobes divertit, Cattermole? Et fa gràcia?

Un parell de bruixes es van separar de la cua de l’ascensor i se’n van allunyar apressuradament.

—No —va dir en Ron—, no, és clar…

—Ets conscient que estic a punt de baixar a interrogar la teva dona, Cattermole?

De fet, estic força sorprès que no siguis ja escales avall sostenint la mà de la teva dona mentre espera. Ja la ignores, eh? Força encertat, suposo. El pròxim cop, pensa-t’ho bé i casa’t amb una pura sang.

L’Hermione havia deixat anar un petit esgarip d’horror. En Yaxley se la va mirar. Ella va estossegar dèbilment i es va girar.

—Doncs… em… —va balbucejar en Ron.

—Però —va dir en Yaxley— si la meva dona estigués acusada de ser sang de fang (tot i que jo mai no em podria casar amb cap dona que carregués amb aquesta immundícia) i el cap del Departament de Bruixijustícia m’encomanés una feina, la meva prioritat seria acomplir-la, Cattermole. M’entens?

—Sí —va murmurar en Ron.

—Fes-ho, doncs, Cattermole; i si el meu despatx no està ben eixut d’aquí una hora, l’estatus de sang de la teva dona estarà encara en més dubte del que ja ho està.

La reixa daurada que tenien al costat es va obrir sorollosament. Amb un assentiment i un somriure desagradable cap a en Harry, de qui evidentment esperava que apreciés un tractament com aquell vers en Cattermole, en Yaxley va fer cap a un altre ascensor. En Harry, en Ron i l’Hermione van entrar al seu, però ningú no els va seguir: era com si els demés pensessin que estaven infectats. Les reixes es van cloure amb un soroll metàl·lic i l’ascensor va començar a pujar.

—Què faig? —va demanar tot d’una en Ron als altres dos, afligit—. Si no m’hi presento, la meva dona… Vull dir, la dona d’en Cattermole…

—Vindrem amb tu, hem de mantenir-nos units… —va començar a dir en Harry, però en Ron va negar febrilment.

—Seria una bogeria, no tenim gaire temps. Vosaltres dos, trobeu l’Umbridge; jo m’ho manegaré amb el despatx d’en Yaxley… Però com faig que pari de ploure?

—Prova el Finite incantatem —va disparar l’Hermione—, això hauria d’aturar la pluja si es tracta d’una maledicció o un malefici; sinó, és que alguna cosa falla amb algun encanteri atmosfèric, cosa que serà més difícil d’arreglar, així que, com a mesura provisional, prova de fer servir l’Impervius per protegir les seves pertinences…

—Torna-ho a dir, a poc a poc… —va dir en Ron, remenant-se les butxaques desesperadament per trobar una ploma, però en aquell moment l’ascensor es va aturar estrepitosament.

Una veu incorpòria femenina va dir:

—Quarta planta. Departament de Regulació i Control d’Éssers Màgics, amb els despatxos de les seccions de Bèsties, Ens i Esperits, el Comitè d’Enllaç amb els Gòblins i l’Agència d’Assessorament sobre Plagues.

Les reixes es van córrer de nou, deixant entrar un parell de bruixots i diversos avions de paper de lila pàl·lid que van estar rondant el llum del sostre de l’ascensor.

—Bon dia, Albert —va dir un home de patilles poblades, que va somriure a en Harry. Va donar un cop d’ull a en Ron i a l’Hermione mentre l’ascensor tornava a pujar tot grinyolant; l’Hermione ara murmurava frenèticament a en Ron per explicar-li totes les instruccions. El bruixot es va inclinar cap a en Harry, mirant de reüll, i li va mormolar—: En Dirk Creswell, eh? Del Comitè d’Enllaç amb els Gòblins? Molt bona, Albert. Estic força convençut que em quedaré amb el seu lloc!

Va fer l’ullet. En Harry li va tornar el somriure, desitjant que fos suficient.

L’ascensor es va aturar i les reixes es van tornar a obrir un cop més.

—Segona planta. Departament de Bruixijustícia, amb els despatxos de la Direcció General de Control de l’Ús Indegut de la Màgia, la Unitat d’Aurors i els Serveis d’Administració del Wizengamot —va fer la veu de bruixa incorpòria.

En Harry va veure com l’Hermione li donava un copet a en Ron, que va sortir de l’ascensor seguit per altres bruixots, deixant tots sols en Harry i l’Hermione. Tot d’una que la porta daurada va ser tancada, l’Hermione va dir:

—Pensant-ho bé, Harry, crec que hauria d’anar amb ell; no crec que sàpiga què cal fer i, si l’agafen, tot se…

—Primera planta. Conselleria d’Afers Màgics i Atenció al Personal.

Les reixes daurades van tornar a obrir-se i l’Hermione va fer un crit sufocat.

Davant seu s’alçaven quatre persones, dues d’elles immerses en una conversació: un bruixot de cabells llargs amb un vestit negre i daurat magnífic, i una bruixa com un tap de bassa i amb cara de gripau que duia un llaç de vellut sobre els seus cabells curts i que s’aferrava una carpeta al pit.





13. El Comitè de Registre dels Fills de Muggles




—Ah, Mafalda! —va dir l’Umbridge, mirant l’Hermione—. L’ha enviada en Travers, oi?

—S… sí! —va carrisquejar l’Hermione.

—Molt bé, ho farà d’allò més bé —l’Umbridge va dirigir-se al bruixot de negre i daurat—. Aquest problema està resolt, senyor conseller. Si poden prescindir de la Mafalda a l’oficina de registres, podrem començar immediatament —va consultar la seva carpeta—. Deu persones, avui, i una d’elles és la dona d’un treballador de la Conselleria! Vaja, vaja, fins i tot aquí… al cor de la Conselleria! —va entrar a l’ascensor darrere l’Hermione, i les van seguir els dos bruixots que havien estat escoltant la conversa de l’Umbridge amb el conseller—. Baixarem directament, Mafalda; trobarà tot allò que necessiti a la sala del tribunal. Bon dia, Albert, no baixa?

—Sí, és clar —va dir en Harry amb la profunda veu d’en Runcorn.

En Harry va sortir de l’ascensor. La reixa daurada es va tancar amb un soroll metàl·lic darrere d’ell. Fent un cop d’ull per sobre la seva espatlla, en Harry va veure la cara ansiosa de l’Hermione que es perdia de vista, flanquejada per un bruixot a banda i banda i amb el llaç negre de vellut que l’Umbridge duia al cap que li arribava a l’alçada de l’espatlla.

—Què el porta per aquí, Runcorn? —va demanar el nou conseller d’Afers Màgics. Els llargs cabells negres i la barba els tenia vinçats de platejat, i un front gran i prominent feia ombra sobre els seus ulls brillants, cosa que a en Harry li recordava un cranc buscant per sota una roca.

—Necessitava parlar un moment amb… —en Harry va dubtar durant una fracció de segon— l’Arthur Weasley. M’han dit que era a la primera planta.

—Ah —va dir en Pius Thicknesse—. L’han enxampat en contacte amb un indesitjable?

—No —va dir en Harry amb la gola seca—. No, res d’això.

—Ah, bé. És només qüestió de temps —va dir en Thicknesse—. Si li he de dir la veritat, per mi els traïdors a la sang són pitjors que els sang de fang. Que passi un bon dia, Runcorn.

—Igualment, senyor conseller.

En Harry va quedar-se mirant com en Thicknesse s’allunyava pel passadís de gruixudes catifes. Tan bon punt el conseller va haver desaparegut de la vista, en Harry va treure la Capa d’Invisibilitat de sota la seva túnica negra i pesant, se la va tirar per sobre i es va dirigir passadís enllà en la direcció oposada. En Runcorn era tan alt que en Harry es veia obligat a caminar ajupit per assegurar-se que els seus grans peus estaven amagats.

El pànic li regirava l’estómac. Mentre passava una porta brillant de fusta rere una altra, cadascuna amb una petita placa amb el nom del propietari i el càrrec que exercia, el poder de la Conselleria, amb la seva complexitat i la seva impenetrabilitat, requeia de tal manera sobre seu que el pla que havia ideat tan curosament juntament amb en Ron i l’Hermione les darreres quatre setmanes semblava ridículament infantil.

Havien concentrat tots els seus esforços a aconseguir entrar sense que els detectessin, i no s’havien aturat a pensar ni un moment què farien si es veien obligats a separar-se.

Ara, l’Hermione estava involucrada en procediments legals, els quals s’allargarien indubtablement durant hores i hores; en Ron estava lluitant per produir màgia que en Harry estava segur que anava més enllà del que ell sabia fer, amb la llibertat d’una dona depenent possiblement dels seus resultats, i ell, en Harry, s’estava passejant pel pis superior quan sabia perfectament bé que la seva presa acabava de baixar amb l’ascensor.

Va deixar de caminar, es va recolzar contra la paret i va intentar decidir què fer.

El silenci es va apoderar d’ell: no hi havia bullici, ni converses, ni passes lleugeres; els passadissos de catifes liles estaven tan silenciosos que semblava que s’hagués conjurat el sortilegi ensordidor sobre aquell lloc.

«El seu despatx ha de ser aquí dalt», va pensar en Harry.

Li semblava d’allò més improbable que l’Umbridge guardés les joies al despatx, però, per altra banda, li semblava una insensatesa no buscar-hi per assegurar-se’n. Es va encaminar de nou pel passadís, pel qual no passava ningú excepte un bruixot amb les celles arrufades que murmurava instruccions a una ploma que levitava davant d’ell, gargotejant en un tros de pergamí.

Ara parant atenció als noms de les portes, en Harry va girar una cantonada. A mig camí del següent corredor es va trobar amb un espai ampli i obert on una dotzena de bruixes i bruixots seien en files de pupitres petits, no gaire diferents dels de l’escola, tot i que molt més polits i lliures de pintades. En Harry es va aturar per mirar-los, ja que l’efecte era força hipnòtic. Tots agitaven i feien girar les varetes alhora, i tot de quadrats de paper de colors anaven volant en totes direccions com petits estels de color rosa. Al cap d’uns segons, en Harry es va adonar que els procediments seguien un ritme, que tots els papers formaven el mateix patró i després d’uns quants segons més es va adonar que el que estava mirant era la creació de pamflets, que els quadrats de paper eren pàgines que, en ajuntar-se, es plegaven i se’ls aplicava màgia, deixant-les caure en piles al costat de cada bruixa o bruixot.

En Harry es va acostar sense fer soroll, tot i que els treballadors estaven tan concentrats en el que feien que dubtava que notessin el so d’una passa esmorteïda sobre una catifa, i va agafar un pamflet complet de la pila de darrere una bruixa jove. El va examinar sota la Capa d’Invisibilitat. La seva portada rosa estava gravada amb un títol daurat:


ELS SANG DE FANG

i els perills que suposen per a una societat pacífica de sang pura



Sota el títol hi havia el dibuix d’una rosa vermella amb una cara somrient com un beneit al mig dels pètals, estrangulada per una mala herba verda amb ullals i celles arrufades.

No hi havia el nom de l’autor en el pamflet, però, altra vegada, les cicatrius del dors de la seva mà dreta li van formiguejar mentre ho examinava. Llavors, la jove bruixa de darrere ell va confirmar la seva suposició quan va dir, encara agitant i fent girar la vareta:

—Algú sap si la mala pècora s’estarà tot el dia interrogant els sang de fang?

—Vés amb compte —va dir-li el bruixot del seu costat, fent una ullada al seu voltant amb nerviosisme. Una de les seves pàgines li va relliscar i va caure a terra.

—Què passa, ara té també orelles màgiques, a més de l’ull?

La bruixa va dirigir la vista cap a la porta brillant de caoba davant l’espai ple de fabricants de pamflets; en Harry també va mirar cap allà, i la ràbia va augmentar dins seu com si hi tingués una serp. On hi hauria hagut un espiell en una porta principal muggle, hi havia encastat en la fusta un gran ull rodó amb un iris blau i brillant… Un ull que era terriblement familiar per a qualsevol persona que hagués conegut l’Alàstor Murri.

Per una fracció de segon en Harry va oblidar d’on era i què estava fent: fins i tot va oblidar que era invisible. Es va dirigir directament cap a la porta per examinar l’ull, que no es movia, sinó que mirava cegament cap endavant, com congelat, paralitzat. A la placa de sota s’hi llegia:

Dolors Umbridge

Sotssecretària titular del conseller



A sota hi havia una placa lleugerament més brillant on s’hi podia llegir:


Cap del Comitè de Registre dels Fills de Muggles

En Harry es va girar per mirar la dotzena de fabricants de pamflets: tot i que estaven concentrats en la seva feina, suposava que difícilment no s’adonarien que la porta d’un despatx buit s’obria davant d’ells. Per tant, es va treure d’una butxaca interior un estrany objecte que tenia cames petites que es movien i un cos negre semblant a un clàxon.

Posant-se a la gatzoneta sota la Capa, va col·locar el reclam xisclaire a terra, que es va esmunyir a l’instant per sota les cames de les bruixes i els bruixots de davant seu. Una estona més tard, durant la qual en Harry va esperar amb la mà sobre el pom de la porta, hi va haver un soroll fort i una gran quantitat de fum negre que onejava d’una cantonada. La bruixa jove de la fila de davant va cridar; pertot queien pàgines roses, i els seus companys saltaven, buscant pel seu voltant la font que havia provocat allò. En Harry va girar el pom de la porta, va entrar al despatx de l’Umbridge, i va tancar la porta al seu darrere.

Se sentia com si hagués retrocedit en el temps. L’habitació era exactament com el despatx de l’Umbridge a Hogwarts: cortines d’encaix, panys i flors seques cobrien cada superfície. Les parets tenien els mateixos plats ornamentals, cadascun amb un gatet viu en colors i decorat amb llaços, fent saltets i jugant amb una moneria repugnant.

L’escriptori estava cobert amb una tela amb volants florejada. Darrere l’ull de l’Ull-foll Murri, un accessori telescòpic permetia a l’Umbridge espiar els treballadors a l’altre costat de la porta. En Harry va fer-hi un cop d’ull i va veure que encara estaven reunits al voltant del reclam xisclaire. Va arrencar el telescopi de la porta, deixant-hi un forat, i en va treure l’ull màgic, tot guardant-se’l a la butxaca. Després, es va girar per mirar l’habitació de nou, va aixecar la seva vareta i va murmurar:

—Appropinquet, medalló.

No va passar res, però era el que ja s’esperava; sens dubte l’Umbridge ho sabia tot, sobre encanteris protectors i maleficis. Per tant, es va afanyar fins darrere l’escriptori i va començar a obrir tots els calaixos. Va veure-hi plomes i llibretes i cel·lo màgic; clips encantats que s’enroscaven com serps sortint del seu calaix, dins del qual se’ls havia de fer tornar a entrar; una decoradíssima capseta de blonda plena de gomes i pinces de recanvi per als cabells; però ni rastre del medalló.

Darrere l’escriptori hi havia un arxivador, i en Harry va començar a buscar-hi.

Com l’arxivador d’en Filch a Hogwarts, estava ple de carpetes, cadascuna etiquetada amb un nom. No va ser fins que en Harry va arribar al calaix de més avall que alguna cosa el va distreure de la seva recerca: l’arxiu del senyor Weasley. El va treure i el va obrir:

ARTHUR WEASLEY

Estatus de sang: Sang pura, però amb inacceptables tendències a favor dels muggles. Membre conegut de l’Orde del Fènix.

Família: Esposa (sang pura), set fills, els dos més joves a Hogwarts. Faci’s notar: El fill més jove és ara mateix a casa, amb malaltia greu; els inspectors de la Conselleria ho han confirmat.

Estatus de seguretat: RASTREJAT. Tots els seus moviments estan sent controlats. Forta possibilitat que l’Indesitjable Número U hi contacti (ha estat amb la família Weasley prèviament).



—«L’Indesitjable Número U» —va murmurar en Harry en veu baixa mentre tornava la carpeta del senyor Weasley al seu lloc i tancava el calaix. Tenia la idea que sabia qui era, i encara en va estar més segur quan es va posar dret i va donar una ullada al despatx cercant nous llocs on amagar coses i va veure a la paret un pòster en el qual sortia ell mateix amb les paraules «INDESITJABLE NÚMERO U» estampades sobre el pit. Una petita nota rosa hi estava clavada, amb el dibuix d’un gatet a un cantó. En Harry s’hi va apropar per llegir-la i veure què hi havia escrit l’Umbridge: «Cal castigar-lo».

Més enfadat que mai, va procedir a posar la mà al fons dels gerros i cistells de flors seques, però no el va sorprendre gaire que el medalló no fos allà. Va donar una última ullada al despatx i el seu cor li va fer un salt. En Dumbledore l’estava mirant des d’un petit mirall rectangular, col·locat damunt una prestatgeria de darrere l’escriptori.

En Harry va travessar l’habitació corrents i el va agafar, però en el moment que el tocava es va adonar que allò no era un mirall. En Dumbledore estava somrient malencònicament des de la portada d’un llibre resplendent. En Harry no s’havia adonat d’immediat de l’escriptura cursiva verda que tenia sobre el seu barret: «La vida i mentida d’Albus Dumbledore», ni de l’escriptura més petita sobre el seu pit: «per Rita Skeeter, autora del “best-seller” Armando Dippet: mestre o idiota?».

En Harry va obrir el llibre aleatòriament i va veure una fotografia de pàgina sencera de dos nois adolescents, tots dos rient sense moderació agafats per les espatlles.

En Dumbledore, ara amb els cabells llargs fins als colzes, s’havia deixat créixer una barba curta que recordava el barbó d’en Krum, que tant havia molestat en Ron. El noi que reia en silenciosa diversió al costat d’en Dumbledore tenia un aire que semblava eufòric i salvatge. Els seus cabells daurats li queien en rissos sobre les espatlles. En Harry es va demanar si seria en Dux de jove, però abans que pogués comprovar el peu de foto, la porta del despatx es va obrir.

Si en Thicknesse no hagués estat mirant per sobre la seva espatlla en entrar, en Harry no hauria estat a temps de posar-se la Capa d’Invisibilitat a sobre. Tot i això, va pensar que en Thicknesse podria haver vist momentàniament algun moviment, perquè per uns segons es va quedar força callat, mirant amb curiositat cap al lloc on en Harry s’acabava d’esvanir. Potser decidint que tot el que havia vist era en Dumbledore gratant-se el nas a la portada del llibre, ja que en Harry l’havia col·locat ràpidament sobre la prestatgeria, en Thicknesse finalment va caminar cap a l’escriptori i va apuntar la seva vareta cap a la ploma preparada al tinter. Aquesta, va sortir disparada i va començar a escriure una nota per a l’Umbridge. Molt lentament, sense quasi gosar respirar, en Harry va sortir fora del despatx a l’espai obert que hi havia darrere.

Els fabricants de pamflets encara estaven fent pinya al voltant del reclam xisclaire, el qual continuava ululant feblement mentre deixava anar fum. En Harry es va afanyar pel passadís mentre la bruixa jove deia:

—Em jugaria el que fos que ha arribat aquí des d’Encanteris Experimentals; són tan despistats… Recordeu aquell ànec verinós?

Tornant ràpidament cap als ascensors, en Harry va repassar les seves opcions.

Mai no havia estat molt probable que el medalló fos allà a la Conselleria, i no hi havia esperança de treure-li a l’Umbridge la seva localització mentre estigués asseguda en una sala plena de gent. La seva prioritat ara havia de ser marxar de la Conselleria abans que els descobrissin, ja ho intentarien de nou un altre dia. La primera cosa a fer era trobar en Ron, i després ja pensarien en alguna manera de treure l’Hermione de la sala del tribunal.

L’ascensor era buit, quan va arribar. En Harry hi va saltar a dins i es va treure la Capa d’Invisibilitat mentre començava a descendir. Amb gran alleujament per part seva, quan es va aturar a la segona planta, va entrar a l’ascensor un Ron ben moll i amb uns ulls ben oberts.

—Bon… Bon dia —va quequejar a en Harry mentre l’ascensor es tornava a posar en marxa.

—Ron, sóc jo, en Harry!

—Harry! Caram, havia oblidat l’aspecte que tenies… Com és que l’Hermione no és amb tu?

—Ha hagut de baixar a les sales del tribunal amb l’Umbridge, no se n’ha pogut deslliurar, i…

Però, abans que en Harry pogués acabar, l’ascensor es va aturar de nou. Les portes es van obrir i el senyor Weasley va entrar-hi, parlant amb una bruixa vella que tenia els cabells rossos estirats tan cap amunt que semblava un formiguer.

—… Puc entendre el que em dius, Wakanda, però em temo que jo no puc participar en…

El senyor Weasley va callar de cop; s’havia adonat que hi havia en Harry. Era molt estrany tenir el senyor Weasley mirant-lo amb tanta aversió. Les portes de l’ascensor es van tancar i els quatre van baixar lentament un cop més.

—Oh, hola, Reg —va dir el senyor Weasley, mirant al seu voltant a causa del so de la túnica d’en Ron mentre gotejava—. No interrogaven la teva dona, avui? Eh… què t’ha passat? Per què vas tan moll?

—Al despatx d’en Yaxley hi està plovent —va dir en Ron. Va parlar a l’espatlla del senyor Weasley, i en Harry estava segur que li feia por que el seu pare pogués reconèixer-lo si es miraven directament als ulls—. No ho podia parar, així que m’han enviat a buscar en Bernie… Pillsworth, em sembla que m’han dit.

—Sí, ha estat plovent a un munt de despatxos, últimament —va dir el senyor Weasley—. Has provat Meteorologo retracto? A en Bletchley li va anar bé.

—Meteorologo retracto? —va sospirar en Ron—. No, no l’he provat. Gràcies, p… Vull dir, gràcies, Arthur.

Les portes de l’ascensor es van obrir; la bruixa vella amb el cap de formiguer va marxar i en Ron la va seguir fins que es va perdre de vista. En Harry va fer la intenció de seguir-lo, però es va trobar el pas bloquejat quan en Percy Weasley va entrar a l’ascensor, amb el seu nas enganxat en uns papers que estava llegint.

No va ser fins que les portes es van tancar de nou amb un soroll metàl·lic que en Percy es va adonar que estava en un ascensor amb el seu pare. Va aixecar la vista, va veure el senyor Weasley, es va posar vermell com un pebrot, i va marxar de l’ascensor en el moment que les portes es van tornar a obrir. Per segona vegada, en Harry va intentar sortir, però aquest cop es va trobar el pas bloquejat pel braç del senyor Weasley.

—Un moment, Runcorn.

Les portes de l’ascensor es van tancar i mentre baixaven un altre pis, el senyor Weasley va dir:

—He sentit que tenies informació sobre en Dirk Cresswell.

En Harry tenia la impressió que la ira del senyor Weasley no era tan sols deguda al fet d’haver-se creuat amb en Percy. Va decidir que la millor opció era fer-se el despistat.

—Perdó? —va dir.

—No fingeixis, Runcorn —va dir el senyor Weasley ferotgement—. Vas localitzar el bruixot que va falsificar el seu arbre familiar, oi?

—Jo… I què, si ho vaig fer? —va dir en Harry.

—Que en Dirk Cresswell és deu vegades millor bruixot que tu —va dir el senyor Weasley amb calma, mentre l’ascensor baixava encara més avall—. I, si sobreviu a Azkaban, hauràs de respondre davant d’ell, per no dir davant la seva dona, els seus fills, i els seus amics…

—Arthur —el va interrompre en Harry—, saps que t’estan investigant, oi?

—És una amenaça, Runcorn? —va dir el senyor Weasley, apujant el to de veu.

—No —va dir en Harry—. És un fet! Estan vigilant cadascun dels teus moviments…

Les portes de l’ascensor es van obrir. Havien arribat a l’atri. El senyor Weasley va donar a en Harry una mirada càustica i va sortir de l’ascensor. En Harry es va quedar allà dret, sacsejat. Va desitjar estar fent-se passar per algú altre que no fos en Runcorn…

Les portes de l’ascensor es van tornar a tancar.

En Harry va treure la Capa d’Invisibilitat i se la va posar. Intentaria treure l’Hermione pel seu compte mentre en Ron s’ocupava del despatx on plovia. Quan les portes es van obrir, va sortir a un passadís de pedra il·luminat per torxes molt diferent als passadissos amb panells de fusta o catifes dels pisos de dalt. Quan l’ascensor va tornar a fer soroll, en Harry va tremolar lleugerament, mirant cap a la distant porta negra que marcava l’entrada al Departament de Misteris.

Va sortir de l’ascensor; la seva destinació no era la porta negra, sinó l’entrada que recordava a mà esquerra i que era a tocar d’un tram d’escales que baixava cap a les sales del tribunal. La seva ment es va omplir de possibilitats mentre les baixava: encara li quedaven un parell de reclams xisclaires; però, potser seria millor simplement trucar a la porta de la sala, entrar com a Runcorn i preguntar si podia parlar un moment amb la Mafalda? Per suposat, no sabia si en Runcorn era suficientment important com per a fer això i sortir-se’n, i, fins i tot en el cas que ho aconseguís, que l’Hermione no reaparegués podria provocar que la busquessin abans no haguessin marxat de la Conselleria…

Perdut en els seus pensaments, no va copsar immediatament l’estrany fred que l’envaïa com si estigués endinsant-se en la boira. A cada passa que donava, feia més i més fred; un fred que li arribava al fons del coll i omplia els seus pulmons. I llavors va sentir aquell arrabassador sentiment de desesperació, de desesperança, omplint-lo, expandint-se dins seu…

«Demèntors», va pensar. I, quan va arribar al peu de les escales i va girar a la dreta, va veure una escena espantosa. El fosc corredor fora de les sales del tribunal era ple de figures altes i amb capes negres, amb els rostres completament amagats, amb la seva respiració pausada com a únic so en aquell lloc. Els paralitzats fills de muggles que eren allà per a ser interrogats seien amuntegats i tremolant en bancs durs de fusta. La majoria d’ells amagaven les seves cares i les seves mans, potser en un intent instintiu de protegir-se de les cobdicioses boques dels demèntors. Alguns estaven acompanyats per les seves famílies, altres seien sols. Els demèntors s’anaven movent amunt i avall davant d’ells, i el fred, la desesperança i la desesperació del lloc van caure sobre en Harry com una maledicció…

«Lluita-hi», es va dir a si mateix, però sabia que no podria conjurar un patronus allà sense revelar-se a l’instant. Així doncs, es va moure cap endavant tan silenciosament com va poder, i amb cada passa que donava l’entumiment semblava apoderar-se del seu cervell; però es va forçar a pensar en l’Hermione i en Ron, que el necessitaven.

Passar entre les altes figures encaputxades era terrorífic: les cares sense ulls amagades sota les seves caputxes es giraven mentre passava, i estava segur que el notaven; notaven, potser, una presència humana que encara tenia una mica d’esperança, alguna possibilitat de recuperar-se…

I llavors, de manera abrupta i sorprenent entremig del silenci congelat, una de les portes de les masmorres a l’esquerra del passadís es va obrir de cop i uns crits van ressonar a fora.

—No, no, sóc sang barrejada, de debò que us ho dic! El meu pare era bruixot, ho era, comproveu-ho: Arkie Alderton, és un bon i conegut fabricant d’escombres voladores; comproveu-ho, us dic… Traieu-me les mans de sobre, traieu-me les mans de sobre…

—És l’últim avís —va dir la veu suau de l’Umbridge, amplificada màgicament de manera que se sentia clarament per sobre dels crits desesperats de l’home—. Si s’hi resisteix, serà sotmès al petó del demèntor.

Els crits de l’home es van apagar, però tot de gemecs secs van ressonar pel passadís.

—Traieu-lo fora —va dir l’Umbridge.

Dos demèntors van aparèixer al llindar de la porta de la sala del tribunal, amb les mans podrides i plenes de crostes agafant els avantbraços d’un bruixot que semblava que s’estigués desmaiant. Es van esquitllar passadís enllà amb l’home i la foscor que duien amb ells els va fer desaparèixer de la vista.

—El següent… Mary Cattermole —va cridar l’Umbridge.

Una dona petita es va aixecar; estava tremolant de cap a peus. Els seus cabells foscos estaven recollits en un monyo, i portava una túnica llarga i senzilla. Tenia la cara completament pàl·lida. Quan va passar entre els demèntors, en Harry va veure que s’estremia.

Ho va fer instintivament, sense cap tipus de pla, perquè va odiar el fet de veure-la entrar a les masmorres tota sola. Així, quan la porta es va començar a tancar, en Harry es va esmunyir a la sala del tribunal darrere ella.

No era la mateixa sala en què havia estat interrogat per ús indegut de la màgia.

Aquesta era molt més petita, tot i que el sostre era igual d’alt; donava la claustrofòbica sensació d’estar atrapat al fons d’un pou profund.

Allà hi havia més demèntors, propagant la seva aura congelada per tot el lloc; estaven drets com sentinelles sense cara a les cantonades més altes de l’elevada plataforma. Allà, darrere una balustrada, seia l’Umbridge, amb en Yaxley a un costat, i l’Hermione, amb la cara tan pàl·lida com la de la senyora Cattermole, a l’altre. Al peu de la plataforma hi havia un gat platejat de pèl llarg que anava amunt i avall, amunt i avall, i en Harry es va adonar que era allà per a protegir els acusadors de la desesperació que emanava dels demèntors, i no pas per a protegir els acusats.

—Segui —va dir l’Umbridge amb la seva veu suau i mel·líflua.

La senyora Cattermole va avançar entrebancant-se fins a la solitària cadira al mig del terra davant la plataforma. En el moment que s’hi va asseure, unes cadenes es van tancar als braços de la cadira i la van immobilitzar.

—Vostè és la Mary Elizabeth Cattermole? —va demanar l’Umbridge.

La senyora Cattermole tan sols va assentir tremolosa amb el cap.

—Casada amb en Reginald Cattermole del Departament de Manteniment Màgic?

La senyora Cattermole va arrencar a plorar.

—No sé on és, s’havia de trobar aquí amb mi!

L’Umbridge la va ignorar.

—Mare de la Maisie, l’Ellie i l’Alfred Cattermole? —la senyora Cattermole va gemegar més fort que mai.

—Estan espantats, pensen que potser no tornaré a casa…

—Estalviï’ns-ho —li va deixar anar en Yaxley—. Els mocosos dels sang de fang no ens desperten simpatia.

Els gemecs de la senyora Cattermole van ofegar les passes d’en Harry quan, amb molta cura, es va anar acostant cap a les escales que duien a l’elevada plataforma. En el moment en què va passar pel lloc on el patronus en forma de gat patrullava, va sentir el canvi de temperatura: allà era càlida i confortable. El patronus, n’estava segur, era de l’Umbridge, i brillava amb tanta intensitat perquè estava molt contenta, allà, al seu lloc, aplicant les retorçades lleis que havia ajudat a escriure. Lentament i amb molta precaució, va anar vorejant la plataforma per darrere l’Umbridge, en Yaxley i l’Hermione, i va asseure’s en una cadira darrere d’aquesta. Estava preocupat per si feia saltar l’Hermione. Va pensar en la possibilitat de llançar el sortilegi ensordidor sobre l’Umbridge i en Yaxley, però el simple fet de murmurar la paraula Exsurdo podria alarmar l’Hermione. Llavors, l’Umbridge va aixecar la veu per dirigir-se a la senyora Cattermole, i en Harry va aprofitar l’oportunitat.

—Sóc al teu darrere —va xiuxiuejar-li a l’Hermione a cau d’orella.

Tal com s’havia imaginat, va saltar tan violentament que quasi va tombar el tinter amb el qual se suposava que estava registrant l’entrevista, però tant l’Umbridge com en Yaxley estaven concentrats en la senyora Cattermole, així que no se’n van adonar.

—Se li ha confiscat una vareta quan ha arribat a la Conselleria, avui, senyora Cattermole —deia l’Umbridge—. Un pam i un dit, fusta de cirerer, nucli de pèl d’unicorn. Reconeix aquesta descripció?

La senyora Cattermole va assentir, netejant-se els ulls amb la màniga.

—Podria dir-nos, si us plau, a quina bruixa o bruixot li va prendre aquesta vareta?

—P-prendre? —va gemegar la senyora Cattermole—. No la vaig p-prendre a ningú. La vaig c-comprar quan tenia onze anys. Em… em… em va escollir.

Plorava més fort que abans.

L’Umbridge va deixar anar una rialla suau i infantil que va fer que a en Harry li vinguessin ganes d’atacar-la. Es va inclinar cap endavant sobre la balustrada, per observar millor la seva víctima, i una cosa daurada també es va inclinar i es va balancejar en el buit: era el medalló.

L’Hermione ho havia vist; va deixar anar un petit crit, però l’Umbridge i en Yaxley, concentrats encara en la seva presa, estaven sords respecte a tota la resta.

—No —va dir l’Umbridge—. No, no ho crec, això, senyora Cattermole. Les varetes només escullen bruixes i bruixots. Vostè no és una bruixa. Aquí tinc les respostes al qüestionari que li va ser enviat… Mafalda, passi-me-les.

L’Umbridge va estirar una petita mà: s’assemblava tant a un gripau, en aquells moments, que en Harry es va sorprendre força de no veure membranes entre els seus dits fofos. Les mans de l’Hermione tremolaven de la commoció. Va buscar en una pila de documents col·locats a la cadira del seu costat i, finalment, va treure un feix de fulls amb el nom de la senyora Cattermole.

—És… és bonic, Dolors —va dir, assenyalant el penjoll que brillava sobre els plecs de la brusa de l’Umbridge.

—Què? —va replicar l’Umbridge, abaixant la vista—. Oh, sí… una vella relíquia familiar —va dir, donant uns copets al medalló que descansava sobre el seu ample pit—. La S és de Selwyn… Estic emparentada amb els Selwyn… De fet, hi ha poques famílies de sang pura amb les qui no estigui emparentada… Una pena —va continuar en veu més alta, mirant per sobre el qüestionari de la senyora Cattermole— que no es pugui dir el mateix de vostè. Professió dels pares: verdulaires.

En Yaxley se’n va mofar. A baix, el pelut gat platejat patrullava amunt i avall, i els demèntors continuaven drets a les cantonades.

Va ser la mentida de l’Umbridge el que va fer que a en Harry li pugés la sang al cervell i oblidés tota precaució: que el medalló que ella havia agafat com a suborn d’un petit criminal fos utilitzat per reforçar les seves credencials de sang pura… Va aixecar la vareta, sense ni tan sols preocupar-se de mantenir-la oculta sota la Capa d’Invisibilitat, i va dir:

—Desmaius!

Hi va haver un esparpell de llum vermella; l’Umbridge va caure i va picar amb el front contra la punta de la balustrada: els papers referents a la senyora Cattermole li van caure de la falda a terra i, a sota, el gat platejat que rondava per allà va desaparèixer.

Un aire congelat els va copejar com un vent en direcció contrària: en Yaxley, confós, va mirar al seu voltant buscant la causa del problema i va veure la mà sense cos d’en Harry i la vareta que li apuntava. Va intentar treure la seva pròpia vareta, però era massa tard.

—Desmaius!

En Yaxley va caure al terra i hi va quedar ajagut mig cargolat.

—Harry!

—Hermione, si penses que m’hauria d’haver quedat allà assegut i deixar que ella fingís…

—Harry, la senyora Cattermole!

En Harry es va donar la volta, traient-se la Capa d’Invisibilitat. Més avall, els demèntors s’havien mogut de les cantonades; s’estaven dirigint cap a la dona encadenada a la cadira. Ja fos perquè el patronus s’havia esvaït o perquè notaven que els seus caps havien perdut el control, semblaven haver abandonat la contenció. La senyora Cattermole va deixar anar un terrible crit de por quan una mà viscosa i amb crostes la va agafar per la barbeta i va inclinar-li el cap enrere.

—Expecto patronum!!!

El cérvol platejat va sortir disparat de la punta de la vareta d’en Harry i va saltar cap als demèntors, que van recular i es van fondre de nou entre les fosques ombres. La llum del cérvol, més poderosa i càlida que la protecció del gat, omplia tota la masmorra mentre galopava per l’habitació.

—Agafa l’horricreu! —va dir en Harry a l’Hermione.

Va córrer escales avall, desant la Capa d’Invisibilitat a la seva motxilla, i es va acostar a la senyora Cattermole.

—Tu? —va dir en un murmuri, mirant-lo a la cara—. Però… però en Reg va dir que tu vas ser un dels qui va presentar el meu nom perquè m’interroguessin!

—Això vaig fer? —va barbotejar en Harry, tibant de les cadenes que immobilitzaven els braços de la senyora Cattermole—. Bé, doncs he canviat d’idea. Diffindo! —no va passar res—. Hermione, com em desfaig d’aquestes cadenes?

—Espera, estic intentant una cosa aquí dalt…

—Hermione, estem envoltats de demèntors!

—Ho sé, Harry, però si es desperta i el medalló no hi és… necessito duplicar-lo… Geminio! Així… això hauria d’enganyar-la…

L’Hermione va córrer escales avall.

—Aviam… Laxem!

Les cadenes van fer un soroll metàl·lic i van retrocedir cap als braços de la cadira. La senyora Cattermole semblava tan espantada com ho estava abans.

—No ho entenc —va xiuxiuejar.

—Sortirà d’aquí amb nosaltres —va dir en Harry, posant-la dempeus—. Vagi a casa, agafi els seus fills i fugi, fugi del país si ho ha de fer. Disfressin-se i marxin. Ja ha vist com és això, aquí no aconseguirà res que s’assembli a un procés just.

—Harry —va dir l’Hermione—, com aconseguirem sortir d’aquí amb tots aquests demèntors de fora la porta?

—Amb patronus —va dir en Harry, apuntant al seu amb la vareta. El cérvol va alentir el pas i va caminar, encara brillant intensament, cap a la porta—. Tants com puguem aconseguir; fes el teu, Hermione.

—Expec… Expecto patronum —va dir l’Hermione. No va passar res.

—És l’únic encanteri amb el qual té problemes —va explicar-li en Harry a una senyora Cattermole completament perplexa—. Ja és mala sort, la veritat… Au, va, Hermione.

—Expecto patronum!

Una llúdriga platejada va sortir disparada de la punta de la vareta de l’Hermione i va nedar per l’aire amb elegància per unir-se al cérvol.

—Anem —va dir en Harry, i va guiar l’Hermione i la senyora Cattermole cap a la porta.

Quan els patronus van sortir de la masmorra, hi va haver crits de sorpresa de la gent que esperava a fora. En Harry va mirar al seu voltant: els demèntors reculaven a banda i banda d’ells, retornant a la foscor, dispersant-se davant les criatures platejades.

—S’ha decidit que tots vostès hauran de tornar a casa i amagar-se amb les seves famílies —va dir en Harry als nascuts de muggles que s’estaven esperant, que estaven atordits per la llum dels patrons i encara s’encongien lleugerament de por—. Surtin del país si poden. Simplement, allunyin-se el màxim possible de la Conselleria. És la… eh… la nova postura oficial. Ara, si segueixen els patronus, podran marxar des de l’atri.

Van aconseguir pujar per les escales de pedra sense ser vistos; però, quan s’acostaven als ascensors, en Harry va començar a tenir dubtes. Si apareixien a l’atri amb un cérvol platejat, amb una llúdriga flotant al seu costat, i unes vint persones, la meitat d’elles acusades per ser nascudes de muggles, no podia evitar sentir que atraurien una atenció indesitjada. Acabava d’arribar a aquella conclusió poc volguda quan l’ascensor es va aturar fent un soroll metàl·lic davant d’ells.

—Reg! —va cridar la senyora Cattermole, i es va llençar als braços d’en Ron—. En Runcorn m’ha deixat marxar, ha atacat l’Umbridge i en Yaxley i ens ha dit a tots que marxem del país. Crec que el millor és que ho fem, Reg, de debò. Anem a casa, agafem els nens i… Per què estàs tan moll?

—És aigua —va barbotejar en Ron, desfent-se de l’abraçada—. Harry, saben que hi ha intrusos dins la Conselleria, han dit alguna cosa sobre un forat a la porta del despatx de l’Umbridge… Calculo que tenim uns cinc minuts si… El patronus de l’Hermione es va esvair fent un espetec quan es va girar cap a en Harry amb una expressió d’horror a la cara.

—Harry, si ens atrapen aquí…

—No ho faran si ens movem ràpid —va dir en Harry. Es va adreçar al silenciós grup que tenien rere seu, que l’estaven observant—. Qui té vareta?

Aproximadament la meitat va aixecar la mà.

—D’acord, tots els qui no tinguin vareta necessiten quedar-se amb algú que sí que en tingui. Hem de ser ràpids perquè no ens puguin aturar. Anem.

Van aconseguir ficar-se ben junts en dos ascensors. El patró d’en Harry es va quedar de sentinella fins que les portes daurades es van tancar i els ascensors van començar a pujar.

—Vuitena planta —va dir la freda veu de la bruixa—. Atri.

A l’instant, en Harry va saber que estaven en un embolic. L’atri era ple de gent que anava de xemeneia en xemeneia, segellant-les.

—Harry! —va cridar l’Hermione—. Què farem…?

—Quiets! —va dir en Harry amb veu de tro, i la poderosa veu d’en Runcorn va ressonar per tot l’Atri: els bruixots que segellaven les xemeneies es van quedar paralitzats—. Segueixin-me —va xiuxiuejar a l’estol de fills de muggles atemorits, que es van moure en grup, guiats per en Ron i l’Hermione.

—Què passa, Albert? —va dir el mateix bruixot que s’estava quedant calb que abans havia seguit en Harry des de la xemeneia. Semblava nerviós.

—Aquest grup ha de sortir abans que segelleu les sortides —va dir en Harry amb tota l’autoritat que va poder reunir.

El grup de bruixots de davant es van mirar els uns als altres.

—Ens han dit que segellem totes les sortides i no deixem sortir ningú…

—M’estàs contradient? —va deixar anar en Harry—. Vols que faci que examinin el teu arbre genealògic com vaig fer amb el d’en Dirk Cresswell?

—Perdó! —va dir el bruixot quasi calb, retrocedint—. No volia dir res, Albert, però pensava… pensava que se’ls havien endut per a interrogar-los i…

—La seva sang és pura —va dir en Harry, i la seva profunda veu va ressonar d’una manera impressionant pel vestíbul—. Més pura que la de molts de vosaltres, he de dir. Marxeu tots —va dir als fills de muggles, que es van afanyar cap a les xemeneies i van començar a esvair-se per parelles. Els bruixots de la Conselleria es van fer enrere, alguns amb semblant confús, altres espantats i ressentits. I llavors…— Mary!

La senyora Cattermole va mirar per sobre la seva espatlla. En Reg Cattermole de debò, que ja no vomitava però estava pàl·lid i lànguid, acabava de sortir corrents de l’ascensor.

—R… Reg?

Va mirar el seu marit i després en Ron, que ho maleïa tot amb força.

El bruixot quasi calb els va mirar amb la boca oberta, girant el cap ridículament d’un Reg Cattermole a l’altre.

—Ei… què està passant? Què és això?

—Segelleu la sortida! Segelleu-la!!!

En Yaxley havia sortit de sobte d’un altre ascensor i corria cap al grup que hi havia davant les xemeneies, per les quals tots els nascuts de muggles, excepte la senyora Cattermole, s’havien esvaït. Quan el bruixot quasi calb va aixecar la seva vareta, en Harry va aixecar un enorme puny i el va copejar, enviant-lo volant pels aires.

—Estava ajudant a escapar els fills de muggles, Yaxley! —va cridar en Harry.

Els companys del bruixot quasi calb van començar un avalot, que en Ron va aprofitar per a agafar la senyora Cattermole; la va empènyer dins la xemeneia que encara estava oberta i van desaparèixer. Confós, en Yaxley va mirar d’en Harry al bruixot copejat, mentre el veritable Reg Cattermole cridava:

—La meva dona! Qui era aquell que estava amb la meva dona? Què està passant?

En Harry va veure com en Yaxley girava el cap, veient que un indici de la veritat es dibuixava en aquella cara brutal.

—Anem! —va cridar en Harry a l’Hermione; la va agafar de la mà i van saltar junts dins la xemeneia mentre el malefici d’en Yaxley passava per sobre el cap d’en Harry. Van girar durant uns segons abans de sortir disparats cap a uns lavabos, dins d’una cabina de vàter. En Harry va obrir la porta: en Ron estava dret davant els lavabos, encara debatent-se amb la senyora Cattermole.

—Reg, no entenc…

—Deixi’m, no sóc el seu marit, ha de marxar a casa!

Al vàter de darrere seu es va sentir un soroll. En Harry va mirar al seu voltant; en Yaxley acabava d’aparèixer.

—Anem!!! —va cridar en Harry. Va agafar l’Hermione de la mà i en Ron pel braç i van girar sobre si mateixos. La foscor se’ls va empassar, amb la sensació d’estar comprimits per faixes, però alguna cosa anava malament… la mà de l’Hermione semblava escapar-se de la seva subjecció…

Es va preguntar si s’asfixiaria; no podia respirar ni veure-hi, i les úniques coses sòlides al món eren el braç d’en Ron i els dits de l’Hermione, els quals, lentament, li anaven relliscant…

I llavors va veure la porta del número dotze de la plaça Grimmauld, amb el seu picaporta en forma de serp; però, abans que pogués alenar, hi va haver un crit i una resplendor de llum lila: la mà de l’Hermione el va agafar de sobte, com unes tenalles, i, altra vegada, tot es va tornar fosc.





14. El pispa




En Harry va obrir els ulls i es va trobar enlluernat per una lluentor d’or i verd. No tenia ni idea de què havia passat, només sabia que jeia sobre quelcom que semblava fulles i branques. Lluitant per respirar, ja que se sentia els pulmons aixafats, va parpellejar i va adonar-se que allò que l’enlluernava era la llum del sol que penetrava a través de la capçada de fulles molt per damunt seu. Aleshores, un objecte es va remoure prop de la seva cara. Es va posar de quatre potes, preparat per a encarar-se a alguna criatura petita i salvatge; però va veure que l’objecte era el peu d’en Ron. Mirant al seu voltant, en Harry va veure que tant ells com l’Hermione estaven estirats en un bosc, aparentment sols.

El primer que va pensar en Harry va ser que es trobaven al Bosc Prohibit, i per un moment, tot i que sabia que seria estúpid i perillós que apareguessin als terrenys de Hogwarts, el seu cor va fer un salt només de pensar d’esmunyir-se a través dels arbres fins a la cabana d’en Hagrid. De qualsevol manera, en el poc temps que va passar des que en Ron va deixar anar un lent gemec fins que en Harry va començar a arrossegar-se cap a ell, en Harry va adonar-se que no eren al Bosc Prohibit: els arbres semblaven més joves i estaven més ben repartits, i el terra era més clar.

Va anar fins a l’Hermione, que també estava de quatre potes, al cap d’en Ron.

En el moment que els seus ulls van fixar-se en l’esquena d’en Ron, es va oblidar de la resta de coses que li passaven pel cap: en Ron tenia tot el costat esquerre ple de sang i la seva cara destacava, per la tonalitat blanc grisós, sobre el terra ple de fulles. L’efecte de la poció de la mutació començava a desaparèixer, i en Ron estava en un entremig de Cattermole i d’ell mateix: els cabells cada vegada se li tornaven més i més pèl-rojos i la seva cara tornava a guanyar el color que havia perdut.

—Què li ha passat?

—S’ha trostrinxat —va dir l’Hermione, amb els seus dits ja atrafegats a la màniga d’en Ron, on la sang era més humida i fosca.

En Harry s’ho va mirar horroritzat mentre ella obria la samarreta d’en Ron tot estripant-la. Ell sempre havia pensat que trostrinxar-se era quelcom còmic, però allò…

Va notar que se li regiraven les entranyes quan l’Hermione va deixar nua la part superior del braç d’en Ron, on faltava un tros de carn, tan netament tallada com si s’ho hagués fet amb ganivet.

—Harry, ràpid, a la meva bossa hi ha una ampolleta que hi posa «essència de dictam»…

—A la bossa… d’acord…

En Harry va córrer fins al punt on l’Hermione havia aterrat, va agafar la bossa i hi va posar la mà per buscar-ho. Objecte rere objecte se li presentava immediatament pel seu tacte: va palpar els lloms de cuir dels llibres, les mànigues de llana d’algun jersei, soles de sabates…

—Afanya’t!

Va agafar la vareta del terra i va apuntar cap a les profunditats de la bossa màgica.

—Appropinquet, dictam!

Un pot petit de color marró va sortir de la bossa; el va agafar i es va apressar a tornar cap on eren l’Hermione i en Ron, que tenia els ulls entretancats i dels quals ja només se’n podia veure una franja blanca entremig de les parpelles.

—S’ha desmaiat —va dir l’Hermione, també força pàl·lida. Ja no s’assemblava a la Mafalda, però els seus cabells encara tenien algunes clapes grises—. Destapa’m això, Harry, que em tremolen les mans.

En Harry va retorçar el tap fins que va destapar l’ampolleta, l’Hermione la va agafar i va tirar tres gotes de poció sobre la ferida sagnant. Un fum verdós va sorgir cap amunt i, quan es va aclarir, en Harry va veure que l’hemorràgia se li havia aturat. La ferida ara semblava de dies anteriors; la pell nova ja havia cobert tot el tros tallat.

—Ostres! —va dir en Harry.

—És tot el que em sento segura de fer —va dir l’Hermione tremolosa—. Hi ha més sortilegis que el guaririen del tot, però no els vull provar perquè els puc fer malament i causar més mal… Ja ha perdut massa sang…

—Com s’ha ferit? Vull dir —en Harry va moure el cap, intentant aclarir-se, trobar un sentit a allò que acabava de passar—. Per què estem aquí? Em pensava que tornàvem a la plaça Grimmauld!

L’Hermione va respirar profundament. Semblava que estigués a punt de plorar.

—Harry, no crec que puguem tornar-hi.

—Què vols dir…?

—Quan hem desaparès, en Yaxley m’ha agafat, i no me n’he pogut desfer, era massa fort, i encara m’estava agafant quan hem arribat a la plaça Grimmauld, i després… Bé, penso que ha vist la porta, i s’ha pensat que ens paràvem allà, així que m’ha deixat d’agafar fort, i he aconseguit desfer-me d’ell i us he portat fins aquí instantàniament!

—Però llavors, on és, ell? Espera… Vols dir que és a la plaça Grimmauld? Però hi pot entrar?

Els seus ulls brillaven de les llàgrimes que contenien mentre va assentir amb el cap.

—Harry, crec que ara sí que pot. Jo… jo l’he forçat que em deixés anar mitjançant l’encanteri de la repulsió, però llavors ja l’havia posat dins la protecció de l’encanteri de la fidelitat. Des de la mort d’en Dumbledore hem estat els guarda-secrets, així que suposo que li dec haver revelat el secret, oi?

No hi havia motiu per a fingir: en Harry estava convençut que l’Hermione tenia raó. Va ser un cop molt dur: si en Yaxley podia entrar a casa seva, de cap manera hi podrien tornar. En aquells moments hi podria estar portant altres Cavallers de la Mort fent-los aparetre. Encara que la casa fos fosca i poc agradable, havia estat l’únic refugi segur i, ara que en Kreacher era més feliç i amistós, ja era per a ells com una llar. Amb una fiblada de recança que no tenia res a veure amb el menjar, en Harry es va imaginar l’elf domèstic preparant el bistec i el pastís de ronyó que ni ell ni en Ron ni l’Hermione tastarien mai.

—Harry, ho sento! Ho sento molt!

—No siguis ruca, no ha estat culpa teva! Si de cas, ha estat culpa meva…

En Harry va posar-se la mà a la butxaca i en va treure l’ull de l’Ull-foll.

L’Hermione es va apartar, mirant-lo horroritzada.

—L’Umbridge el va col·locar a la porta del seu despatx per espiar la gent. No el podia deixar allà… Però d’aquesta manera han sabut que hi havia intrusos.

Abans que l’Hermione pogués respondre, en Ron va remugar i va obrir els ulls.

Encara tenia la cara d’un to grisós i li brillava per la suor.

—Com et trobes? —va xiuxiuejar l’Hermione.

—Fatal —li va contestar en Ron amb veu ronca, fent una ganyota en notar-se el braç adolorit—. On som?

—Som al bosc on es va celebrar la final del Mundial de Quidditch —va dir l’Hermione—. Volia algun lloc allunyat i ocult i aquest ha estat …

—… el primer lloc que se t’ha passat pel cap —va acabar en Harry, mirant als voltants d’aquell lloc aparentment desert. No va poder evitar recordar el que havia passat l’ultima vegada que havien aparès al primer lloc que havia pensat l’Hermione; com els Cavallers de la Mort els havien pogut trobar en qüestió de minuts. Havia estat mitjançant la legilimència? Sabien en Voldemort o els seus seguidors, fins i tot ara, on els havia portat l’Hermione?

—Creus que hauríem de continuar avançant? —va preguntar en Ron a en Harry i, per la cara d’en Ron, en Harry va saber que havia estat pensant el mateix que ell.

—No ho sé pas…

En Ron encara estava pàl·lid i suat. No havia fet cap intent d’aixecar-se i semblava que encara estava massa dèbil per a fer-ho. La possibilitat de moure’l era intimidant.

—Romanguem aquí, de moment —va dir en Harry.

Alleugerida, l’Hermione es va alçar.

—On vas? —li va preguntar en Ron.

—Si ens quedem aquí, hauríem de posar alguns encanteris protectors als voltants —va contestar i, alçant la seva vareta, va començar a caminar formant un gran cercle al voltant d’en Harry i d’en Ron, xiuxiuejant encantaments a cada pas que feia. En Harry va veure petites pertorbacions en l’aire que l’envoltava. Semblava com si l’Hermione hagués conjurat un vent càlid al voltant de la clariana.

—Salvio hexia… Protego totalum… Repello muggletum… Exsurdo… Podries treure la tenda Harry?…

—La tenda?

—De la bossa!

—De la… Ah, és clar —va dir en Harry.

Aquest cop no es va molestar a buscar, sinó que va utilitzar un altre encantament atraient. La tenda va sortir en forma d’un munt de teles, cordes i pals, i en Harry la va reconèixer, en part per l’olor de gat, com la tenda on havien dormit la nit de la final del Mundial de Quidditch.

—Em pensava que era d’en Perkins, de la Conselleria? —va preguntar mentre començava a desembullar els claus de la tenda.

—Sembla ser que ja no la vol més, té un lumbago terrible —va dir l’Hermione, ara fent una figura molt complicada de vuit moviments amb la vareta—, així que el pare d’en Ron va dir que me la podia emportar en préstec. Erecto! —va afegir, apuntant amb la seva vareta cap a les teles deformades. Les lones es van elevar enlaire i es van col·locar en la posició exacta just davant d’en Harry, de les mans sobresaltades del qual va saltar-ne una tija de ferro que va aterrar amb un cop sord a l’extrem d’una corda de la tenda.

—Cave inimicum —va acabar l’Hermione, fent un gest dramàtic al cel—. Això és tot el que sé fer. Al menys ara sabrem si s’acosten. Però no us puc garantir que mantingui fora en Vol…

—No en diguis el nom! —en Ron la va tallar amb veu aspra.

En Harry i l’Hermione es van mirar l’un a l’altre.

—Ho sento —va dir en Ron, queixant-se una mica mentre s’incorporava per mirar-los—, però es que és com una… una maledicció o una cosa així. El podem anomenar Innominable, sisplau?

—En Dumbledore deia que la por a un nom… —va començar en Harry.

—Per si no te n’has adonat, company, anomenar l’Innominable pel seu nom no li va servir de gaire a en Dumbledore, al final —li va etzibar en Ron com a resposta—. Tan sols… Tan sols intenteu mostrar una mica de respecte cap a l’Innominable, d’acord?

—Respecte? —va repetir en Harry, però l’Hermione li va llençar una mirada d’advertència; aparentment, no podria discutir amb en Ron mentre aquest estigués en un estat tan dèbil.

En Harry i l’Hermione van mig portar, mig arrossegar, en Ron fins a l’entrada de la tenda. L’interior estava tal com en Harry el recordava: un pis petit, amb lavabo i una petita cuina. Va apartar una butaca vella d’una empenta i van disposar en Ron amb compte al llit de baix de la llitera. Fins i tot aquest petit recorregut havia deixat en Ron més pàl·lid, i una vegada ja l’havien acomodat amb el coixí, va tancar els ulls i no va parlar durant una bona estona.

—Faré una mica de te —va dir l’Hermione sense alè, traient una tetera i tasses des de les profunditats de la seva bossa, dirigint-se cap a la cuina.

En Harry va trobar la beguda calenta tan adient com l’aigua de foc el dia de la mort de l’Ull-foll; semblava que consumís una mica la por que tenia dins del seu pit.

Després d’un minut o dos, en Ron va trencar el silenci.

—Què penseu que els ha passat, als Cattermole?

—Amb una mica de sort, hauran pogut marxar —va dir l’Hermione, agafant la seva tassa calenta per reconfortar-se—. Si el senyor Cattermole ha estat capaç de pensar una mica, deu haver transportat la senyora Cattermole mitjançant l’aparetratge paral·lel i ara deuen estar fugint del país amb els seus fills. Això és el que en Harry li ha dit que fessin.

—Ostres, espero que s’hagin pogut escapar —va dir en Ron, recolzant-se de nou als coixins. Semblava que el te li havia fet un bon efecte; començava a recuperar una mica de color—. M’ha fet l’efecte que en Reg Cattermole no és gaire espavilat, per la manera que tothom em parlava quan era ell. Déu meu, espero que ho hagin aconseguit… Si tots dos acaben a Azkaban per culpa nostra…

En Harry va mirar l’Hermione i la pregunta que havia estat a punt de formular, sobre si el fet que la senyora Cattermole no tingués vareta li impediria que pogués aparetre amb el seu marit, se li va morir a la gola. L’Hermione mirava com en Ron es preocupava per la vida dels Cattermole, i hi havia tanta tendresa en la seva expressió que en Harry es va sentir com si l’hagués sorprès en el moment que li feia un petó.

—Així què, el tens? —va preguntar-li en Harry, en part per recordar-li que ell estava allà.

—Si tinc… Si tinc què? —va dir l’Hermione, amb un petit sobresalt.

—Per què acabem de passar per tot això? Pel medalló! On és, el medalló?

—El teniu? —va cridar en Ron, aixecant-se una mica sobre el coixí—. Mai ningú no em diu res! Ostres, ho podríeu haver mencionat!

—Ens estàvem escapant dels Cavallers de la Mort per salvar les nostres vides, no? —va dir l’Hermione—. És aquí.

I es va treure el medalló de dins de la butxaca i el va passar a en Ron.

Era tant gran com un ou de gallina, i estava decorat amb una S, feta de pedretes verdes, que centellejava amb la llum difosa que travessava el sostre de la tenda.

—Hi ha alguna possibilitat que algú l’hagi destruït des que el va tenir per últim cop en Kreacher? —va preguntar en Ron amb esperança—. És a dir, sabem segur que encara és un horricreu?

—Crec que sí que ho és, encara —va dir l’Hermione, agafant-lo i mirant-lo detingudament—. Hi hauria algun senyal, si hagués estat destruït màgicament.

Li va passar a en Harry, que li va donar voltes entre els seus dits. El medalló estava en perfecte estat, pristí. Recordava els trossos del diari un cop destruït l’horricreu, i com es va partir la pedra de l’anell quan en Dumbledore el va destruir.

—Crec que en Kreacher tenia raó —va dir en Harry—. Haurem de descobrir com obrir aquesta cosa abans de poder-la destruir.

La consciència sobtada d’allò que estava sostenint, d’allò que vivia dins les petites portes daurades, va colpir en Harry mentre parlava. Fins i tot després de tots els esforços per trobar-lo, va sentir el violent impuls de tirar-lo tan lluny d’ell com pogués.

En recuperar el control un altre cop, va intentar obrir-lo amb els dits, després va provar l’encanteri que l’Hermione havia fet servir per obrir la porta de l’habitació d’en Regulus. Ni d’una manera ni de l’altra no es va obrir. Va tornar el medalló a en Ron i a l’Hermione, que van fer tot el que van poder per obrir-lo, però no van tenir més èxit que ell.

—Però ho sentiu, oi? —va preguntar en Ron silenciosament, mentre el tenia tancat al seu puny.

—Què vols dir?

En Ron li va passar l’horricreu a en Harry. Després d’un minut o dos, en Harry va pensar que ja sabia a què es referia en Ron. Era la sang que li passava per les venes, el que sentia, o era alguna cosa que bategava dins del medalló, com un minúscul cor metàl·lic?

—Què farem amb això? —va preguntar l’Hermione.

—Tenir-lo en un lloc segur fins que descobrim com destruir-lo —va respondre en Harry, i, tot i que no ho volia pas, se’l va penjar al voltant del coll, amagant-se’l sota la samarreta, vora el saquet que li havia donat en Hagrid.

—Crec que hauríem de fer torns per vigilar fora de la tenda —va afegir mirant l’Hermione, aixecant-se i estirant-se—. I també hem de pensar com aconseguirem menjar. Tu et quedes aquí —va afegir ràpidament quan va veure que en Ron s’intentava aixecar i es tornava d’un color verd d’allò més desagradable.

Amb el dolentoscopi que li havia regalat l’Hermione pel seu aniversari sobre la taula de la tenda, en Harry i l’Hermione es van passar la resta del dia fent torns de vigilància. De totes formes, però, el dolentoscopi va restar en silenci i immòbil tot el dia, i ja fos pels encanteris protectors i repel·lents de muggles que l’Hermione havia posat al voltant de la tenda, o perquè rarament hi havia gent que s’aventurés per aquella zona; el seu tros de bosc es mantenia desert, sense tenir en compte els ocelles ni els esquirols que hi habitaven. A la tarda no hi va haver canvis; en Harry va encendre la vareta quan va substituir l’Hermione a les deu, i va alçar la vista mirant l’escenari desèrtic, veient els ratpenats que volaven molt per sobre seu, visibles en l’únic tros de cel que es veia des de la seva posició.

Ara tenia gana i se sentia una mica marejat. L’Hermione no havia guardat menjar dins la bossa màgica, ja que havia donat per suposat que tornarien a la plaça Grimmauld aquella nit, així que no tenien res per a menjar excepte uns quants bolets que l’Hermione havia anat a collir d’entre els arbres més propers a la tenda i que havia cuit en un cassó. Després d’un parell de cullerades, en Ron va deixar la seva part amb cara d’estar marejat i en Harry va continuar menjant únicament per no ferir els sentiments de l’Hermione.

El silenci que els envoltava va ser trencat per uns sorolls estranys que sonaven com a branquetes trencant-se, i en Harry va pensar que eren sorolls típics causats per animals i no per persones, però així i tot va agafar la vareta amb força i es va preparar.

La seva panxa, que ja li feia sorolls a causa de la petita ració de bolets, se li regirava per la inquietud.

Havia pensat que se sentiria eufòric quan aconseguissin l’horricreu, però no se sentia així; mentre seia observant aquella foscor de la qual la seva vareta només n’il·luminava una petita part, tan sols notava patiment per allò que passaria a continuació. Era com si hagués estat avançant ferotgement fins aquell punt durant les últimes setmanes, mesos, fins i tots anys, i ara, que ja havia arribat al final abrupte, semblava que ja no li quedessin opcions.

Hi havia altres horricreus, en algun lloc, però no tenia ni la més remota idea d’on podien ser. Ni tan sols sabia què eren. I mentrestant, no sabia com destruir el que havien trobat, l’horricreu que ara li penjava del coll i li reposava sobre el pit. Curiosament, no absorbia la calor que desprenia el seu cos sinó que es mantenia fred com si l’acabessin de treure de l’aigua congelada. De tant en tant en Harry pensava, o s’imaginava, que podia sentir el dèbil batec al costat del seu.

Més pressentiments impossibles de descriure el van envair mentre estava assegut a la foscor. Va intentar resistir-se i expulsar-los del seu cap, però tot i això seguien allà.

«Cap dels dos pot viure mentre visqui l’altre». En Ron i l’Hermione, ara parlant amb veu baixa darrere seu, dins la tenda, podien marxar si volien, ell no. A en Harry li semblava, mentre estava assegut intentant controlar la seva por i el seu cansament, que l’horricreu sobre el seu pit estava marcant el temps que li quedava… «És una idea estúpida», es deia a ell mateix, «no pensis això»…

La cicatriu li començava a fer mal una altre vegada. Tenia por d’estar provocant aquella situació, amb aquells pensaments, i intentava dirigir-los cap a una altra banda.

Va pensar en el pobre Kreacher, que els devia estar esperant a casa i es devia haver trobat amb en Yaxley. L’elf s’estaria callat o xerraria tot el que sabia als Cavallers de la Mort? En Harry volia creure que en Kreacher havia canviat aquell últim mes i que ara li seria lleial, però qui sap què passaria, ara? Què passaria si els Cavallers de la Mort el torturaven? Li van venir al cap imatges terribles i va intentar expulsar-les del seu cap, perquè no hi havia res que ell pogués fer per al pobre Kreacher; ell i l’Hermione ja havien decidit no fer-li l’encantament atraient per por que fos seguit per algun treballador de la Conselleria d’Afers Màgics. No podien confiar que la manera d’aparetre dels elfs estigués lliure del mateix error que havia portat en Yaxley fins a la plaça Grimmauld agafat al braç de l’Hermione.

La cicatriu d’en Harry li cremava. Va pensar que hi havia moltes coses que no sabien: en Llopin tenia raó sobre el fet que veurien màgia que no coneixien i que mai no s’haguessin pogut imaginar que existís. Per què en Dumbledore no els n’havia explicat més? Es pensava que hi hauria temps; que ell viuria anys, segles, potser, com el seu amic Nicolas Flamel? Si era així, estava equivocat… L’Snape ho havia vist… L’Snape, la serp adormida, que l’havia atacat a dalt de la torre…

I en Dumbledore havia caigut… Caigut…

—Dóna-me-la, Gregorovitch.

La veu d’en Harry era alta, clara i freda, i la seva vareta estava apuntant a davant seu amb una mà blanca de dits llargs. L’home a qui apuntava estava en suspensió enmig del cel de cap per avall, encara que no hi havia cordes que l’aguantessin, i estava balancejant-se, lligat de manera invisible i inquietant amb les extremitats enroscades sobre el seu cos i amb la cara al nivell de la d’en Harry, vermella a causa de tota la sang que li havia pujat al cap. Tenia uns cabells blanc pur, i una barba espessa: semblava un pare Noel lligat.

—Jo no tenirr, jo no tenirr! Fa tzer fa moltz anyz, robarr-me-la fan!

—No menteixis a en Voldemort, Gregorovitch. Lord Voldemort sempre sap quan el menteixen.

Les pupil·les de l’home penjat, eren molt grans, dilatades a causa de la por i semblaven fer-se més grans, cada vegada més, fins que el color negre va envair en Harry per complet…

Ara en Harry es dirigia corrents a través d’un passadís, seguint l’estela del cos del corpulent Gregorovitch, que agafava una torxa i l’alçava; en Gregorovitch va entrar a dins d’una habitació al final del passadís, i la torxa va il·luminar el que semblava ser un taller: trossos de fusta i or que brillaven dins d’una gran banyera, i allà, a l’ampit de la finestra, seia, com un ocell gegant, un noi de cabells daurats. En la dècima de segon que el llum el va il·luminar, en Harry va veure la satisfacció expressada en la seva cara atractiva, però llavors l’intrús va llançar un malefici estabornidor amb la seva vareta i va caure netament de l’ampit de la finestra amb un esclat de riure.

En Harry es va trobar precipitant-se per a tornar a l’interior d’aquelles pupil·les dilatades com túnels, i es va fixar un altre cop amb la cara d’en Gregorovitch presa per la por.

—Qui era el lladre, Gregorovitch? —va dir la veu greu i freda.

—No tzaberr, no tzabut mai, un home jove… No… Tzi uz plau… Tzi uz plau!!!

El crit va continuar i continuar fins que una llum verda…

—Harry!

Va obrir els ulls, esbufegant i amb el front bategant-li. S’havia desmaiat al costat de la tenda, havia anat relliscant per la tela i ara estava estirat al terra. Va aixecar la vista cap a l’Hermione, els cabells foscos de la qual tapaven el petit tros de cel que veien entre les branques més altes dels arbres.

—No ha estat res, només un somni —va dir ell, incorporant-se ràpidament i intentant respondre la mirada de fúria de l’Hermione amb una d’innocència—. Em dec haver quedat adormit, ho sento.

—Sé que ha estat la cicatriu! Ho sé per la cara que fas! Estaves mirant l’interior d’en Vol…

—No diguis aquest nom! —va dir la veu enfadada d’en Ron des de les profunditats de la tenda.

—D’acord —va replicar l’Hermione—, dins el cap de l’Innominable, llavors!

—Jo no volia que passés! —va dir en Harry—. Ha estat un somni! Tu pots controlar el que somies, Hermione?

—Si haguessis après oclumència…

Però en Harry no estava interessat a començar a barallar-se; volia discutir el que acabava de veure.

—Ha trobat en Gregorovitch, Hermione, i crec que l’ha mort, però abans de matar-lo li ha llegit el pensament i ho he vist…

—Crec que serà millor que acabi jo el torn de vigilància si estàs tan cansat que t’has adormit —va dir l’Hermione fredament.

—Puc acabar el meu torn!

—No, es veu a tres quilòmetres que estàs esgotat. Vés a dormir.

L’Hermione es va deixar caure a l’entrada de la tenda, amb cara de tossuda.

Enfadat, però volent evitar una baralla, va tornar cap a dins de la tenda.

En Ron encara tenia la cara pàl·lida, i va treure el cap de la llitera de baix. En Harry va escalar fins a la de dalt, es va estirar i va mirar cap a la lona negra que els feia de sostre. Al cap d’uns minuts, en Ron va començar a parlar amb veu baixa perquè l’Hermione, que estava a l’entrada, no els sentís.

—Què està fent, l’Innominable?

En Harry va tancar els ulls per tal d’intentar recordar cada detall i després va començar a explicar-ho fluixet a la foscor.

—Ha trobat en Gregorovitch. El tenia lligat, i l’estava torturant.

—Com se suposa que en Gregorovitch li ha de fer una nova vareta, si el tenia lligat?

—Ni idea… és estrany, no?

En Harry va tancar els ulls, pensant amb tot el que havia vist i sentit. Com més coses recordava, menys sentit hi trobava… En Voldemort no havia fet cap comentari sobre la vareta d’en Harry, cap sobre les varetes bessones, cap perquè en Gregorovitch li fabriqués una nova vareta més poderosa per a derrotar la d’en Harry…

—Volia alguna cosa d’en Gregorovitch —va dir en Harry, amb els ulls encara tancats—. Li ha demanat que la hi donés, però en Gregorovitch deia que la hi havien robada… I després… Després…

Va recordar com ell, com en Voldemort, havia entrat a través dels ulls d’en Gregorovitch dins la seva memòria…

—Ha llegit la ment d’en Gregorovitch, i he vist un noi jove a l’ampit de la finestra que li ha llençat un malefici a en Gregorovitch i ha saltat, de manera que ha desaparegut. Ho va robar, va robar el que sigui que l’Innominable està buscant. I crec… crec que l’he vist en algun lloc.

En Harry desitjava tornar a veure la cara somrient d’aquell noi. El robatori havia tingut lloc feia molts anys, tal com defensava en Gregorovitch. Per què el petit lladre li resultava familiar?

Els sorolls del bosc no se sentien des de dins la tenda; tot el que en Harry sentia era la respiració d’en Ron. Passats uns minuts, en Ron va mormolar:

—Has pogut veure què guardava, el lladre?

—No… Devia ser alguna cosa petita.

—Harry? —Les molles del llit de fusta d’en Ron van grinyolar quan es va canviar de posició—. Harry, no creus que l’Innominable va darrere d’alguna cosa per transformar-la en horricreu?

—No ho sé —va dir en Harry lentament—. Pot ser, però no seria perillós, per a ell, fer-se’n un altre? No va dir l’Hermione que havia posat la seva ànima al límit?

—Sí, però potser ell no ho sap.

—Sí… pot ser —va dir en Harry.

Havia estat segur que en Voldemort estava buscant la manera de solucionar el problema de les varetes bessones, que intentava aconseguir una solució del vell fabricant de varetes… I així i tot l’havia mort, aparentment sense haver-li preguntat res sobre les varetes.

Què estava intentant trobar, en Voldemort? Per què, amb la Conselleria d’Afers Màgics i amb tot el món màgic als seus peus, es trobava tan lluny, intentant aconseguir un objecte que en Gregorovitch havia posseït una vegada i que li havia estat robat per un lladre desconegut?

En Harry encara podia veure la cara del jove ros, alegre i salvatge; tenia un aire de triomfador, semblant al d’en Fred i en George. S’havia llençat daltabaix de la finestra com un ocell, i en Harry sabia que l’havia vist abans, però no queia a on… Amb en Gregorovitch mort, era l’alegre lladre qui ara corria perill, i els pensaments d’en Harry es van dirigir cap a ell, mentre començaven a sonar els roncs d’en Ron a la llitera de sota i ell cada vegada estava més adormit.





15. La venjança del goblin




L’endemà, ben de matí, en Harry va sortir de la tenda abans que els altres dos es llevessin per buscar, al bosc que els envoltava, l’arbre més vell, nuós i resinós que va poder trobar. Quan hi va ser, en la foscor, va enterrar l’ull de l’Ull-foll Murri i va senyalar-ne la localització amb una creu petita i imperfecta que va marcar amb la vareta a l’escorça de l’arbre. No era gran cosa, però en Harry sabia que l’Ull-foll hauria preferit mil vegades allò abans que el seu ull estigués enganxat a la porta de la Dolors Umbridge. Llavors, va tornar cap a la tenda per esperar que es despertessin els altres dos i poder parlar sobre què farien a continuació.

En Harry i l’Hermione van acordar que era millor no estar-se gaire temps a un mateix lloc, i en Ron va estar-hi d’acord, amb l’única condició que en el proper campament poguessin abastar un bon entrepà de pernil. Així doncs, l’Hermione va treure els encanteris que havia posat al voltant de la clariana mentre en Harry i en Ron eliminaven tota marca i senyal del terra que pogués indicar que havien acampat allà.

Llavors, van desaparetre per fer cap als afores d’un poblet amb mercat.

Tan bon punt van tenir la tenda plantada a resguard en un bosquet i van estar envoltats per tot d’encanteris protectors acabats de conjurar, en Harry es va aventurar a anar, sota la Capa d’Invisibilitat, a buscar provisions. Ara bé, no va funcionar com s’esperava, ja que encara no havia entrat al poble que va notar un fred antinatural, una boirina que descendia, i un enfosquiment sobtat del cel que va fer aturar en Harry com si s’hagués quedat petrificat.

—Però si pots fer uns patronus magnífics! —va protestar en Ron quan en Harry va arribar a la tenda amb les mans buides, sense alè i només amb ànim de murmurar una sola paraula: «demèntors».

—No he… No l’he pogut conjurar —va panteixar, amb la mà al costat, que li feia punxades de dolor—. No… No m’ha vingut…

Les expressions de consternació i decepció en les cares d’en Ron i l’Hermione el van fer sentir avergonyit. Havia estat una experiència pròpia d’un malson, veure els demèntors en la distància i adonar-se, mentre el fred li paralitzava els pulmons i un crit distant li omplia les orelles, que no era capaç de donar-se protecció a ell mateix.

Desenganxar-se del lloc on s’havia quedat petrificat i posar-se a córrer li havia pres tot la força de voluntat que li quedava, i va haver de deixar els demèntors invidents flotant per entre els muggles, que, si bé no els veien, sens dubte devien sentir la desesperació que aquelles criatures sembraven anessin on anessin.

—Així que no tenim menjar.

—Calla, Ron —li va etzibar l’Hermione—. Harry, què ha passat? Per què creus que no has pogut conjurar el patronus? Ahir el vas poder fer perfectament!

—No ho sé…

Va enfonsar-se en una de les butaques velles d’en Perkins, sentint-se cada cop més humiliat. Tenia por que dins seu fallés alguna cosa. Semblava que del dia anterior ençà hagués transcorregut molt de temps. Avui se sentia com quan tenia tretze anys, quan va ser l’únic de tot el Hogwarts Express que es va desmaiar.

En Ron va clavar una puntada de peu a la pota de la cadira.

—Què? —va cridar a l’Hermione—. Em moro de gana! I tot el que he pogut menjar des que quasi em moro dessagnat és un parell de bolets verinosos!

—Vés-te-n’hi tu, doncs, a lluitar contra els demèntors —va dir en Harry, punyent.

—Ja ho faria, però tinc el braç en un cabestrell, per si no te n’havies adonat!

—Perquè et convé.

—Què diantres vols dir, amb…?

—És clar! —va dir l’Hermione, fent-se un cop al front amb el palmell de la mà i fent-los caure tots dos en un silenci expectant—. Harry, dóna’m el medalló! Va, corre —va dir, impacientment, picant-lo amb els dits perquè no reaccionava—. L’horricreu, Harry, encara el dus posat!

Va estendre la mà i en Harry va passar la cadena d’or per sobre del seu cap. Tan bon punt va deixar d’estar en contacte amb la pell d’en Harry, es va sentir lliure i estranyament lleuger. No s’havia ni adonat que estava xafat ni que hi havia alguna cosa pesada que li premia l’estómac fins que les dues sensacions van desaparèixer.

—Et sents millor? —va preguntar l’Hermione.

—Sí, molt millor!

—Harry —va dir, ajupint-se davant seu i fent servir el tipus de veu que associava amb visitar els malalts terminals—, no creus que hagis estat posseït, oi que no?

—Què? No! —va dir a la defensiva—. Recordo tot el que hem fet mentre l’he dut, i no me’n recordaria, si hagués estat posseït, oi? La Ginny em va explicar que hi havia moments que no recordava res de res.

—Mmm… —va dir l’Hermione, mirant el pesant medalló—. Potser no l’hauríem de dur sobre nostre. El podem guardar a la tenda.

—De cap manera deixarem l’horricreu en qualsevol lloc —va sentenciar en Harry amb fermesa—. Si el perdem o si ens el roben…

—D’acord, d’acord —va dir l’Hermione, i se’l va posar al voltant del coll de manera que li quedés amagat pel coll de la camisa—; però farem torns per a dur-lo, així no caldrà que ningú el dugui gaire estona seguida.

—Molt bé —va dir en Ron amb irritació—, i ara que hem decidit això, podem aconseguir, sisplau, una mica de menjar?

—D’acord, però haurem d’anar en algun altre lloc per buscar-lo —va dir l’Hermione, mirant de reüll en Harry—. És absurd que ens quedem aquí ara que sabem que hi ha demèntors passejant-se pels voltants.

Al final van acabar per passar la nit en un camp remot que pertanyia a una granja aïllada, d’on van poder aconseguir ous i pa.

—No és robar, això, oi? —va preguntar l’Hermione amb veu preocupada mentre devoraven ous remenats amb torrades—. No, si hem deixat diners sota el galliner, oi?

En Ron va posar els ulls en blanc.

—Apa, Fegmione, no’t procupiz tant, ’elaxa’t! —va dir amb la boca plena.

I, sens dubte, va ser molt més fàcil relaxar-se quan van estar confortablement ben alimentats: van oblidar la discussió sobre els demèntors i van riure, aquell vespre, i en Harry es va sentir alegre, fins i tot esperançat, mentre feia la primera de les tres guàrdies de la nit.

Aquell va ser el primer encontre amb la realitat que un estómac ple significa bon humor i un de buit comporta renyines i mal humor. En Harry va ser a qui això li va arribar menys de nou, ja que havia patit períodes d’allò més famèlics a casa dels Dursley. L’Hermione va suportar prou bé aquelles nits que no aconseguien furgar res més que fruits del bosc o galetes ràncies, si bé el seu temperament era potser una mica més brusc que de costum i els seus silencis eren molt severs. En Ron, en canvi, havia estat acostumat a tenir sempre tres àpats deliciosos cada dia, ja fos per cortesia de la seva mare o dels elfs domèstics de Hogwarts, i la seva fam el feia irracional i irascible.

Quan la falta de menjar coincidia amb el torn d’en Ron de dur l’horricreu, era més desagradable que mai.

—I què hem de fer, ara? —era la tornada que repetia ara i adés. No semblava que tingués cap idea, però esperava que en Harry i l’Hermione se li presentessin amb plans mentre ell seia i engolia les poques reserves de menjar. Així doncs, en Harry i l’Hermione perdien inútilment hores i hores intentant decidir on podrien trobar els altres horricreus i com destruirien el que ja tenien, però les seves converses es tornaven cada cop més repetitives, ja que no aconseguien informació nova.

Com que en Dumbledore havia dit a en Harry que creia que en Voldemort havia amagat els horricreus en llocs importants per a ell, recitaven contínuament, en una mena de lletania avorrida fins a l’extenuació, aquelles localitzacions que sabien que en Voldemort hi havia viscut o les havia visitades. L’orfenat, on havia nascut i crescut; Hogwarts, on havia estat educat; Borgin i Burkes, on havia treballat després de l’escola, i Albània, on havia passat els seus anys d’exili, eren els llocs que formaven la base de les seves especulacions.

—Sí, això mateix, anem a Albània. Amb una tarda ja tindrem escorcollat tot un país sencer —va dir en Ron amb sarcasme.

—No, a Albània no hi pot haver res. Abans d’anar a l’exili ja havia fet cinc dels seus horricreus, i en Dumbledore estava convençut que la serp era el sisè —va dir l’Hermione—. Sabem que la serp no és a Albània, sol ser sempre amb en Vol…

—No us he demanat que féssiu el favor de parar de dir aquest nom?!

—D’acord! La serp sol ser sempre amb l’Innominable, content?!

—No especialment.

—No el veig amagant res a Borgin i Burkes —va dir en Harry, que ja ho havia dit uns quants cops abans, però ho va repetir per trencar el desagradable silenci—. En Borgin i en Burkes eren experts en objectes de màgia negra, haurien reconegut un horricreu de seguida.

En Ron va badallar deliberadament. Reprimint el fort desig de tirar-li alguna cosa, en Harry va seguir:

—Continuo creient que en devia haver amagat algun a Hogwarts.

L’Hermione va sospirar.

—Però en Dumbledore l’hauria trobat, Harry!

En Harry va repetir l’argument que recolzava la seva teoria.

—En Dumbledore va dir davant meu que no s’atreviria a dir que conegués tots els secrets de Hogwarts. Us dic que si hi ha un lloc que en Vol…

—Eh!

—L’Innominable, doncs! —va cridar en Harry, empipat fins a l’extrem—. Si hi ha un lloc que sigui realment important per a l’Innominable, aquest és Hogwarts!

—Au, va… —se’n va riure en Ron—. La seva escola?

—Sí, la seva escola! Va ser la seva primera casa, el lloc on representava que era especial, que ho significava tot, per a ell, i després que marxés…

—Estàs parlant de l’Innominable, oi? Oi que sí? —va demanar en Ron.

S’estirava la cadena de l’horricreu que duia al voltant del coll, i en Harry va sentir el desig d’agafar-lo i escanyar-lo.

—Ens vas dir que l’Innominable va demanar a en Dumbledore que li donés feina, després d’acabar els estudis —va dir l’Hermione.

—Sí —va dir en Harry.

—I en Dumbledore va pensar que només volia tornar per intentar trobar alguna cosa, segurament un altre objecte d’algun fundador per convertir-lo en un altre horricreu?

—Exacte —va dir en Harry.

—Però no va aconseguir la feina, oi? —va dir l’Hermione—. Per això mai no va aconseguir trobar l’objecte del fundador ni amagar-lo a l’escola!

—D’acord —va dir en Harry, donant-se per vençut—, oblideu Hogwarts.

Ja que no tenien més pistes, van viatjar a Londres i, amagats sota la Capa d’Invisibilitat, van buscar l’orfenat on havia crescut en Voldemort. L’Hermione es va esquitllar dins una biblioteca i va descobrir, a partir dels arxius, que havien enderrocat l’edifici feia anys. En Harry, en Ron i l’Hermione van visitar la localització on hauria de ser, però no van trobar-hi res més que un bloc d’oficines.

—Podríem intentar excavar els fonaments… —va suggerir l’Hermione, amb poc entusiasme.

—No hi hauria amagat un horricreu, aquí —va dir en Harry. Ho havia sabut ja des del principi: l’orfenat era el lloc del qual en Voldemort havia estat determinat a escapar-se, per la qual cosa mai no hi hauria amagat una part de la seva ànima. En Dumbledore havia ensenyat a en Harry que en Voldemort cercava l’esplendor i el misticisme a l’hora d’escollir els amagatalls per a la seva ànima, i aquella cantonada grisa i llardosa de Londres era l’indret més diferent que es podia imaginar respecte a Hogwarts, la Conselleria o un edifici com Gringotts, el banc dels bruixots, amb les seves portes d’or i el terra de marbre.

Tot i no tenir cap altra idea, van continuar avançant pels camps anglesos, plantant la tenda cada nit en un lloc diferent per seguretat. Cada matí s’asseguraven que havien esborrat totes les pistes de la seva presència i marxaven de nou cap a un punt igualment isolat i retirat, aparetent en altres boscos, en escletxes ombrívoles d’un penya-segat, en aiguamolls morats, en vessants coberts d’argelaga i, un cop, en una cova protegida i amb el terra ple de còdols. Cada dotze hores aproximadament, es passaven l’horricreu de l’un a l’altre com si estiguessin immersos al joc de la bomba, més pervers i a càmera lenta, com si temessin que s’acabés el compte enrere perquè sabien que la recompensa seria dotze hores de por incrementada i ansietat.

A en Harry li continuava fent mal la cicatriu, cosa que passava cada vegada més sovint, va adonar-se, quan duia l’horricreu. De vegades no podia evitar reaccionar al dolor.

—Què has vist? —preguntava en Ron, sempre que veia que en Harry feia una ganyota de dolor.

—Una cara —responia sempre en Harry—. La mateixa cara, la del lladre que va robar a en Gregorovitch.

I en Ron girava cua, sense esforçar-se a dissimular la seva decepció. En Harry sabia que en Ron esperava notícies de la seva família o de la resta de l’Orde del Fènix, però, al cap i a la fi, en Harry no era una televisió aèria; només podia veure què pensava en Voldemort al mateix moment que ho pensava i no podia canviar de canal al seu gust.

Semblava ser que en Voldemort pensava llargament en el jove desconegut de la cara alegre, el nom i el parador del qual, en Harry n’estava segur, en Voldemort no els coneixia millor que ell. Encara que la cicatriu li continués cremant i el noi alegre i ros continués nedant de manera temptadora en la seva memòria, va aprendre a amagar qualsevol senyal de dolor o malestar, ja que els altres dos no mostraven res més que impaciència quan mencionava el lladre. I no els en podia culpar, ja que estaven massa desesperats per descobrir alguna cosa sobre els horricreus.

A mesura que els dies es van anar tornant en setmanes, en Harry començava a sospitar que en Ron i l’Hermione mantenien converses sense i sobre ell. Uns quants cops els havia vistos que paraven de parlar de manera abrupta quan en Harry entrava a la tenda; i dues vegades se’ls va trobar accidentalment, una mica més enllà, amb els caps junts i parlant ràpid, i les dues vegades van callar en adonar-se que se’ls apropava i s’afanyaven a fer veure que estaven ocupats recollint llenya o aigua.

En Harry no podia evitar preguntar-se si havien acceptat d’anar al que ara semblava un viatge absurd i incoherent perquè pensaven que hi havia algun pla secret que els explicaria quan arribés l’hora. En Ron no s’esforçava gens a amagar el seu mal humor, i en Harry començava a témer que també l’Hermione estigués decebuda pel seu mal lideratge. Desesperat, va intentar pensar en més localitzacions possibles per als horricreus, però només se li acudia Hogwarts i, com que cap dels altres el veia com a probable, no va continuar proposant-lo.

La tardor va envoltar les ruralies a mesura que hi anaven avançant: ara havien de plantar la tenda sobre un llit de fulles caigudes. Les boires pròpies del temps van barrejar-se amb aquelles que sembraven els demèntors, i el vent i la pluja es van afegir als seus problemes. El fet que l’Hermione fos cada vegada millor identificant els bolets comestibles no compensava, però, la seva solitud continuada, la falta de companyia d’algú altre o la seva ignorància total sobre què passava pel que feia a la guerra contra en Voldemort.

—La meva mare —va dir en Ron, una nit, mentre seien en una riba d’un riu, a Gal·les— pot fer que aparegui menjar del no-res.

Va clavar la forquilla, de mal humor, en els grumolls del peix grisós i carbonitzat del seu plat. En Harry va mirar automàticament el coll d’en Ron i va veure-hi brillar, com havia esperat, la cadena daurada de l’horricreu. Va aconseguir vèncer l’impuls de cridar a en Ron, l’actitud del qual milloraria lleugerament quan se li acabés el temps de dur el medalló.

—La teva mare no pot fer aparèixer el menjar del no-res —va dir l’Hermione—. Ningú no ho pot fer. El menjar és la primera de les cinc excepcions principals a la llei de Gamp de la transfiguració elemen…

—Va, fes el favor de parlar en algun idioma comprensible, sisplau —va dir en Ron, traient-se una espina d’entre les dents.

—És impossible aconseguir menjar bo del no-res! El pots atraure si saps on és, el pots transformar i pots incrementar-ne la quantitat si ja en tens una mica…

—Ah, no cal que et molestis a incrementar això, és fastigós —va dir en Ron.

—En Harry ha pescat el peix i jo l’hi he fet el millor que he sabut fer! M’he adonat que sempre sóc jo la que acaba cuinant el menjar, suposo que és perquè jo sóc la noia!

—No, és perquè se suposa que ets la millor en màgia! —va respondre-li en Ron.

—Demà te n’ocupes tu, de cuinar, Ron! Ja trobaràs tu solet els ingredients i els intentaràs encantar fins que surti alguna cosa que valgui la pena menjar, jo ja seuré aquí, faré mala cara i remugaré, així veuràs com…

—Calleu! —va dir en Harry, posant-se dempeus d’un salt i alçant totes dues mans—. Calleu d’una vegada!

L’Hermione semblava indignada.

—Com pots estar amb ell, si amb prou feines cuina mai…

—Hermione, calla, que sento algú!

S’esforçava per sentir alguna cosa, amb les mans encara alçades per avisar-los que no parlessin. Va mirar el dolentoscopi, però no es movia.

—Vas posar l’Exsurdo sobre nostre, oi? —va xiuxiuejar a l’Hermione.

—Els vaig fer tots —va contestar-li amb la veu baixa—, l’Exsurdo, l’encanteri repel·lent de muggles i els encanteris mimetitzadors, tots. En principi, no ens haurien de sentir ni de veure, siguin qui siguin.

Els sons de peus raspant el terra barrejats amb els de les pedres desplaçades i els cruixits de les branques en trencar-se els van anunciar que unes quantes persones baixaven pel pendent empinat i arbrat que descendia cap a la riba estreta on en Harry, en Ron i l’Hermione tenien plantada la tenda. Van alçar la vareta, en expectativa. Els encanteris que havien posat al voltant seu haurien de ser suficients, en aquella foscor quasi absoluta, per a protegir-los de la vista tant dels muggles com dels bruixots i bruixes normals. Si eren Cavallers de la Mort, llavors potser les seves defenses serien posades a prova, per primer cop, per les Forces del Mal.

Les veus van anar incrementant en volum, però no en intel·ligibilitat, a mesura que el grup d’homes arribava a la riba. En Harry va calcular que els propietaris d’aquelles veus devien ser a menys de sis metres d’ells, però la cascada del riu li feia impossible estar-ne segur. L’Hermione va agafar ràpidament la seva bossa de mà i va començar a remenar-ne l’interior, fins que al cap d’un moment va treure’n tres orelles extensibles i en va donar una a en Harry i una a en Ron, que ràpidament es van introduir els extrems de cada corda de color carn a les orelles i van posar els altres extrems a l’entrada de la tenda.

En pocs segons, en Harry va sentir la veu cauta d’un home.

—Hi hauria d’haver una mica de salmó, oi? O creieu que encara no és la temporada? Appropinquet, salmó!

Es van sentir diversos esquitxos i el so típic d’un peix xocant contra la carn.

Algú va grunyir apreciativament. En Harry va posar-se l’orella extensible encara més a dintre de la seva pròpia: per sobre el murmuri del riu sentia més veus, però no parlaven en anglès o en cap idioma humà que hagués sentit mai. Era una llengua aspra i poc melòdica, un reguitzell de sons secs i guturals, i semblava que hi hagués dos interlocutors, un que tenia la veu més greu i reposada que l’altre.

A l’altre cantó de la lona, un foc va cobrar vida, i un seguit de grans ombres van passar entre la tenda i les flames. Els va arribar per l’aire l’olor deliciosa i temptadora del salmó que s’estava coent i van sentir el dringar i els cops estridents dels coberts als plats i el primer home va parlar de nou.

—Griphook, Gornuk, teniu.

«Gòblins!», va vocalitzar l’Hermione a en Harry, que va assentir.

—Gràcies —van dir els gòblins a l’uníson, en anglès.

—Així que tots tres sou fugitius, també. Des de quan? —va preguntar una veu nova, tranquil·la i agradable que era vagament familiar a en Harry, que s’imaginava el propietari de la veu com un home de panxa grossa i cara alegre.

—Sis setmanes… o set, me n’he oblidat —va dir l’home cansat—. Em vaig trobar amb en Griphook un dels primers dies i al cap de poc ens vam unir amb en Gornuk. És agradable tenir una mica de companyia —hi va haver una pausa, en la qual es va sentir el so dels ganivets sobre els plats i el dels gots en ser alçats i posats de nou al terra—. Què et va fer fugir, a tu, Ted? —va continuar l’home.

—Sabia que venien a buscar-me —va dir el Ted de la veu tranquil·la, i en Harry es va adonar de cop i volta de qui era: el pare de la Tonks—, i vaig sentir que els Cavallers de la Mort eren per la zona on visc la setmana passada, així que vaig decidir que el millor seria escapar-me. Vaig rebutjar registrar-me com a fill de muggles per principis, així que sabia que seria qüestió de temps que hagués de fugir. La meva dona estarà bé, que és de sang pura. I llavors, em vaig trobar en Dean aquí, fa… què, pocs dies, oi?

—Sí —va dir una altra veu, i en Harry, en Ron i l’Hermione es van mirar els uns als altres, en silenci però dintre seu emocionats, ja que havien reconegut la veu d’en Dean Thomas, el seu company de Gryffindor.

—Fill de muggles, eh? —va preguntar el primer home.

—No n’estic segur —va dir en Dean—. El meu pare va deixar la meva mare quan jo era petit. No tinc cap prova que fos un bruixot, però.

Va caure el silenci entre ells, trencat només pel so dels coberts.

—T’he de dir, Dirk, que estic sorprès d’haver-te trobat —va dir la veu d’en Ted—. Content, però sorprès. Deien les males llengües que t’havien capturat.

—I és veritat, que em van capturar —va dir en Dirk—. Estava a mig camí cap a Azkaban quan vaig escapar-me, després d’estabornir en Dawlish i pispar-li l’escombra. Va ser més fàcil del que et puguis imaginar, no crec que estigui en plenes facultats, ara mateix. Potser l’han confós amb la màgia de la fal·làcia. Si és així, m’agradaria donar la mà a la bruixa o bruixot que ho ha fet: segurament em va salvar la vida.

Hi va haver una altra pausa, en la qual va espetegar el foc i el riu va rugir.

—I què hi feu, vosaltres dos, escapant-vos? —va trencar el silenci la veu d’en Ted de nou—. Pensava… eh… Em feia la impressió que, al cap i a la fi, els gòblins donàveu suport a l’Innominable.

—T’has format una impressió falsa —va dir el goblin de la veu més aguda—. Nosaltres no hi prenem partit, aquesta és una guerra de bruixots.

—I com és que us amagueu?

—Ho he considerat prudent —va dir el goblin de la veu profunda—. Després d’haver rebutjat el que considerava una petició impertinent, vaig poder observar que la meva seguretat personal perillava.

—Què et van demanar fer? —va preguntar en Ted.

—Tasques impròpies de la dignitat de la meva raça —va respondre un goblin, amb la veu més rasposa i menys humana en dir-ho—. No sóc un elf domèstic. —I tu, Griphook?

—Per raons similars —va dir el goblin de la veu aguda—. Gringotts ja no es troba sota el control absolut de la meva raça. I jo no penso reconèixer un bruixot com a amo.

Va afegir alguna cosa a sota veu en el llenguatge dels gòblins, i en Gornuk va riure.

—Quina broma ha fet? —va preguntar en Dean.

—Ha dit —va contestar en Dirk— que hi ha algunes coses que els bruixots tampoc no reconeixen.

Hi va haver un silenci curt.

—No li veig la gràcia.

—Vaig permetre’m una petita venjança abans de marxar —va dir en Griphook en anglès.

—Bon home… Bon goblin, volia dir —va arreglar en Ted de seguida—. No devies pas aconseguir tancar un Cavaller de la Mort en una de les velles cambres cuirassades de Gringotts, suposo?

—Si ho hagués fet, l’espasa no l’hauria ajudat a escapar-se —va respondre en Griphook. En Gornuk va riure de nou i fins i tot en Dirk va riure per sota el nas.

—En Dean i jo seguim perdent-nos alguna cosa —va dir en Ted.

—I també s’ho perd en Severus Snape, tot i que ell no ho sap —va dir en Griphook, i els dos gòblins van esclafir a riure maliciosament.

Dins la tenda, en Harry es contenia la respiració per l’emoció: ell i l’Hermione es van mirar, escoltant tan atentament com van poder.

—No t’ha arribat a les orelles, Ted? —va preguntar en Dirk—. Allò dels nens que van intentar robar l’espasa de Gryffindor del despatx de l’Snape a Hogwarts?

En Harry es va sentir com si un corrent elèctric el travessés, tot sotragant-li cada nervi mentre romania quiet al punt on era com si hi hagués quedat arrelat.

—No en tenia ni idea —va respondre en Ted—. No va sortir, en el Profètic, oi?

—Difícilment hi hauria sortit —va dir contenint-se el riure en Dirk—. A mi m’ho va dir en Griphook, que al seu temps li ho va dir en Bill Weasley, que treballa al banc. Una dels qui van intentar aconseguir l’espasa era la germana petita d’en Bill.

En Harry va mirar en Ron i l’Hermione, que s’aferraven amb tanta força a les orelles extensibles com si es tractés de la seva pròpia vida.

—Juntament amb dos amics, va entrar al despatx de l’Snape i va trencar l’urna de vidre on sembla ser que hi guardava l’espasa. L’Snape els va atrapar mentre intentaven esmunyir-se escales avall.

—Mare meva, que Déu se n’apiadi —va dir en Ted—. Què pensaven, que podrien utilitzar l’espasa contra l’Innominable? O contra l’Snape mateix?

—Sigui el que sigui que pensessin fer-ne, l’Snape va decidir que l’espasa no estava segura on era —va dir en Dirk—, així que un parell de dies més tard, tan bon punt va tenir el vistiplau de l’Innominable, m’imagino, la va enviar a Londres perquè la guardessin a Gringotts en lloc de Hogwarts.

Els gòblins es van posar a riure de nou.

—Continuo sense veure-hi la gràcia —va dir en Ted.

—És una falsificació —va dir amb veu ronca en Griphook.

—L’espasa de Gryffindor!

—Oh, sí. És una còpia, una còpia excel·lent, és veritat, però és feta per bruixots. L’espasa original va ser forjada fa segles per gòblins i tenia certes qualitats que només les armes manufacturades per gòblins posseeixen. Sigui on sigui l’espasa genuïna de Gryffindor, el que és segur és que no és en una cambra del banc Gringotts.

—Ja ho veig… —va dir en Ted—; i suposo que no et vas molestar en explicar-ho als Cavallers de la Mort?

—No vaig veure cap motiu per a haver-los de molestar amb la informació —va dir en Griphook, vanitós, i ara en Ted i en Dean es van unir al riure d’en Gornuk i en Dirk.

A l’interior de la tenda, en Harry va tancar els ulls, esperant que algú preguntés allò que necessitava que li responguessin, i fins al cap d’un minut, que en va semblar deu, en Dean no va complaure’l. En Dean (va recordar en Harry, sentint una sotragada) també havia estat sortint amb la Ginny durant un temps.

—Què els va passar, a la Ginny i a la resta? Els qui van intentar robar-la?

—Ah, se’ls va castigar, i cruelment —va dir en Griphook amb indiferència.

—Però es troben bé? —va preguntar en Ted ràpidament—. Vull dir que l’últim que els cal ara als Weasley és un altre fill ferit, oi que no?

—No van patir res greu, pel que m’ha arribat —va dir en Griphook.

—Sort per a ells —va dir en Ted—. És clar que amb els antecedents de l’Snape, suposo que han d’estar contents de ser vius.

—Et creus aqueixa història, doncs, Ted? —va preguntar en Dirk—. Creus que l’Snape va matar en Dumbledore?

—És clar que sí —va dir en Ted—. Estant com estàs aquí, no creuràs que en Potter hi va tenir alguna cosa a veure?

—És difícil saber què creure, darrerament —va murmurar en Dirk.

—Conec en Harry Potter —va dir en Dean—, i crec que és el de debò. «L’Elegit», o com li vulguin dir.

—Sí, hi ha molta gent que li agradaria creure que ho és, fill —va dir en Dirk—. Jo el primer. Però on és? Ha fugit, sembla ser. Sabeu, si conegués alguna cosa que nosaltres no sabem o si hi hagués alguna cosa especial en ell, estaria lluitant obertament i reunint la resistència, en lloc d’amagar-se. I ja sabeu que el Profètic va presentar un cas força complet contra seu…

—El Profètic? —va burlar-se’n en Ted—. Vols que et menteixin, si llegeixes encara aquesta porqueria, Dirk. Si vols fets, intenta llegir El Tafaner.

De sobte, es va sentir una explosió d’ofecs i arcades, seguit d’uns quants cops. A jutjar pel so, en Dirk s’havia empassat una espina.

—El Tafaner? Aquell diariot llunàtic d’en Xeno Lovegood? —va barbotejar finalment.

—No és tan llunàtic, últimament —va dir en Ted—. Li hauries de fer una ullada. En Xeno publica tot allò que el Profètic ignora. No va fer ni una sola menció als garrinots banyarrugats en tot l’últim número. Ara, quant de temps el deixaran seguir així, no ho sé pas. Però en Xeno diu, a la portada de cada número, que qualsevol bruixot que estigui en contra de l’Innominable hauria de fer, d’ajudar en Harry Potter, la seva prioritat primera.

—És difícil ajudar un noi que ha desaparegut de la capa de la terra —va dir en Dirk.

—Sí, però el fet que no l’hagin capturat encara és un èxit immens —va dir en Ted—. Amb molt de gust seguiria els seus consells. És el que estem intentant fer, no, continuar lliures?

—Sí, és clar, en això tens raó —va dir en Dirk, amb pesar—. Amb la Conselleria al complet i tots els seus informadors buscant-lo, qualsevol esperaria que ja l’haurien atrapat. Qui diu, però, que no l’han capturat ja i mort sense publicar-ho?

—Oh, no diguis això, Dirk —va mormolar en Ted.

Hi va haver una llarga pausa emplenada pel so de les forquilles i els ganivets.

Quan van tornar a parlar va ser per discutir si haurien de dormir a la riba o retirar-se al bosc del pendent de la muntanya. Finalment van decidir que els arbres els amagarien millor, així que van apagar el foc, van enfilar-se per la costa i les seves veus van anar afluixant-se fins desaparèixer del tot.

En Harry, en Ron i l’Hermione van enrotllar les orelles extensibles. En Harry, que cada cop li havia costat més romandre en silenci mentre escoltaven d’amagat, ara es trobava incapaç de dir res que no fos:

—La Ginny… L’espasa…

—Ja ho sé! —va dir l’Hermione.

Va córrer com una esperitada cap a la petita bossa de mà i, aquest cop, hi va enfonsar el braç fins a l’espatlla.

—Aquí —va dir amb les dents closes, i va treure alguns cosa que, evidentment, era al fons de la bossa. A poc a poc, va anar apareixent l’angle d’un marc ornat d’un quadre. En Harry va córrer a ajudar-la. Van treure el retrat buit d’en Phineas Nigellus de la bossa de mà de l’Hermione, que li apuntava amb la vareta, preparada per a realitzar un encanteri quan calgués.

—Si algú va intercanviar l’espasa vertadera per la falsa, ho va fer al despatx d’en Dumbledore —va panteixar, mentre recolzava el quadre contra la paret de la tenda—. En Phineas Nigellus ho devia veure, està penjat just davant de l’urna que contenia l’espasa!

—A no ser que dormís —va dir en Harry, però també s’aguantava la respiració mentre l’Hermione s’agenollava davant la lona buida del quadre, apuntant amb la vareta directament al centre.

—Eh… Phineas? —va fer l’Hermione, aclarint-se la gola—. Phineas Nigellus?

No va passar res.

—Phineas Nigellus? —va dir l’Hermione de nou—. Professor Black? Si us plau, podríem parlar amb vostè? Si us plau?

—El «si us plau» sempre ajuda —va dir una veu freda i sarcàstica, i en Phineas Nigellus es va introduir en el seu retrat. Immediatament, l’Hermione va cridar:

—Obscuro! —i va aparèixer una bena negra sobre els ulls foscos i intel·ligents d’en Phineas Nigellus, tot fent-lo pegar un cop amb el marc i cridar de dolor:

—Què…? Com goseu…? Què representa que…?

—Em sap molt de greu, professor Black —va dir l’Hermione—, però és una precaució necessària!

—Treu-me aquest afegitó fastigós de seguida! Treu-me’l, et dic! Estàs arruïnant una gran obra d’art! On sóc? Què passa?

—No importa on siguem —va dir en Harry, i en Phineas Nigellus va quedar-se quiet de cop i volta, abandonant de sobte els seus intents d’escrostonar-se la bena pintada.

—És possible que aquesta sigui la veu del fugitiu senyor Potter?

—És possible —va dir en Harry, amb la certesa que això mantindria l’interès d’en Phineas Nigellus—. Et volem fer un parell de preguntes… sobre l’espasa de Gryffindor.

—Ah… —va dir en Phineas Nigellus, girant ara el cap a banda i banda per aconseguir veure en Harry—. Sí. Aquella nena nècia va actuar de la manera més imprudent que…

—No parlis així de la meva germana —va dir en Ron toscament. En Phineas Nigellus va alçar les celles amb desdeny.

—Qui més hi ha? —va preguntar, girant el cap a cantó i cantó—. El teu to de veu em desplau! La noia i els seus amics van actuar de la manera més temerària! Robar al director de l’escola!

—No robaven pas —va dir en Harry—. L’espasa no és de l’Snape.

—L’espasa pertany a l’escola del professor Snape —va dir en Phineas Nigellus—. Quin dret té exactament la noia Weasley sobre l’espasa? Es va merèixer que la castiguessin, així com l’idiota d’en Longbottom i la raritat de la Lovegood!

—En Neville no és un idiota i la Luna no és una raritat —va dir l’Hermione.

—On sóc? —va repetir en Phineas Nigellus, començant a lluitar amb la bena dels ulls un altre cop—. On m’heu dut? Per què m’heu tret de la casa dels meus avantpassats?

—Això no importa, ara! Com va castigar l’Snape la Ginny, en Neville i la Luna? —va preguntar en Harry de seguida.

—El professor Snape els va enviar al Bosc Prohibit perquè ajudessin el talòs d’en Hagrid.

—En Hagrid no és un talòs! —va dir l’Hermione amb veu aguda.

—I l’Snape es va pensar que seria un càstig —va dir en Harry—, però la Ginny, en Neville i la Luna s’ho degueren passar d’allò més bé, amb en Hagrid. El Bosc Prohibit… S’han enfrontat a coses molt pitjor que el Bosc Prohibit! Ja veus!

Se sentia alleugerit: s’havia imaginat que els haurien fer mil horrors, el Malefici del Suplici com a mínim.

—El que volíem saber, professor Black, és si mai ningú… eh… ha tret l’espasa, abans? Potser l’han treta per netejar-la o… o per alguna altra cosa?

En Phineas Nigellus va interrompre de nou la seva lluita per alliberar-se els ulls i va deixar anar una rialla.

—Fills de muggles… —va dir, marcant cada paraula—. Les armes fetes per gòblins no requereixen que les netegin, beneita. L’argent dels gòblins repel·leix la brutícia mundana, amarant tan sols el que l’enforteix.

—No digui beneita a l’Hermione —va dir en Harry.

—M’estic afartant que se’m contradigui —va dir en Phineas Nigellus—. Potser és hora de tornar al despatx del director?

Encara amb la bena als ulls, va començar a buscar a les palpentes dins el seu marc, intentant trobar el camí per a sortir del retrat i tornar al de Hogwarts. En Harry va tenir una inspiració sobtada.

—En Dumbledore! Ens podria dur en Dumbledore?

—Com dius? —va preguntar en Phineas Nigellus.

—El retrat del professor Dumbledore… No ens el podria portar amb vostè, dins el seu retrat?

En Phineas Nigellus va girar la cara en direcció a la veu d’en Harry.

—Pel que es veu no només els fills de muggles són uns ignorants, Potter. Els retrats de Hogwarts es poden intercanviar en els marcs, però no poden viatjar fora del castell llevat de per visitar un altre retrat seu. En Dumbledore no pot venir amb mi, i després del tracte que he rebut a les vostres mans, t’asseguro que no tornaré pas!

Una mica decebut, en Harry va mirar en Phineas mentre tornava als intents d’abandonar el marc.

—Professor Black —va dir l’Hermione—, ens podria explicar, si us plau, quan va ser l’últim cop que es va treure l’espasa de l’urna? Abans que la Ginny la tragués, em refereixo…

En Phineas va esbufegar amb impaciència.

—Crec que l’últim cop que vaig veure que l’espasa de Gryffindor abandonés la seva urna de vidre va ser quan el professor Dumbledore la va fer servir per trencar i obrir un anell.

L’Hermione es va girar de cop per mirar en Harry. Cap d’ells no es va atrevir a dir res més en presència d’en Phineas Nigellus, que finalment va aconseguir trobar la sortida.

—Doncs bé, bona nit —va dir, rondinant, i va començar a desaparèixer de la vista. Només li quedava la vora del barret al quadre quan en Harry el va cridar de cop i volta.

—Esperi! Va explicar a l’Snape el que va veure?

En Phineas Nigellus va tornar a treure el cap al retrat.

—El professor Snape té coses més importants a fer que preocupar-se per les múltiples excentricitats de l’Albus Dumbledore! Adéu, Potter!

I va desaparèixer del tot, sense deixar res darrere seu tret del seu fons tèrbol.

—Harry! —va cridar l’Hermione.

—Ja ho sé! —va respondre en Harry. Incapaç de contenir-se, va clavar un cop de puny enlaire. Era més del que s’havia atrevit a esperar que hauria sentit. Va començar a caminar amb grans passes per tota la tenda, amunt i avall, amb la sensació que podria córrer una milla. Ni tan sols tenia gana, ja. L’Hermione va encabir el retrat d’en Phineas Nigellus dins la seva bossa de mà, va deixar la bossa de banda i va alçar una cara somrient cap a en Harry.

—L’espasa té el poder de destruir els horricreus! Les fulles fetes per gòblins absorbeixen només allò que les enforteix! Harry, l’espasa està impregnada de verí de basilisc!

—I en Dumbledore no me la va donar perquè encara la necessitava, la volia utilitzar contra el medalló…

—… I es devia adonar que no deixarien que l’heretessis si la posava al testament…

—… Així que fa fer-ne una còpia…

—… i va posar la falsa a l’urna de vidre…

—… i va deixar la de debò… On?

Es van mirar l’un a l’altre. En Harry va notar com si la resposta pengés invisiblement de l’aire per sobre seu, temptadorament a prop. Per què no li ho havia explicat, en Dumbledore? O bé sí que li ho havia dit, però en Harry no se n’havia adonat en aquell moment precís?

—Pensa! —va xiuxiuejar l’Hermione—. Pensa! On la podria haver deixada?

—A Hogwarts no —va dir en Harry, caminant amunt i avall de nou.

—En algun lloc de Hogsmeade? —va suggerir l’Hermione.

—A Can Alfred? —va dir en Harry—. Mai no hi va ningú…

—Però l’Snape sap com s’hi entra, hauria estat una mica arriscat, no creus?

—En Dumbledore confiava en l’Snape —va recordar-li en Harry.

—No prou per dir-li que havia intercanviat les espases —va respondre l’Hermione.

—És veritat, tens raó! —va dir en Harry, i es va sentir més alegre pel simple fet de pensar que en Dumbledore pogués tenir alguna reserva, encara que fos feble, pel que feia a la lleialtat de l’Snape—. Així, hauria pogut amagar l’espasa lluny de Hogsmeade?

Què en penses, Ron? Ron?

En Harry va mirar al seu voltant. Durant un instant va pensar, desconcertat, que en Ron havia abandonat la tenda, però llavors es va adonar que en Ron jeia en l’ombra en una de les lliteres de baix, immòbil.

—Ah, us heu recordat de mi, veig! —va dir.

—Què?

En Ron va esbufegar mentre mirava cap avall des de la llitera de dalt.

—Feu, feu, no deixeu que us amargui la diversió.

Perplex, en Harry va mirar l’Hermione buscant ajuda, però ella va fer que no amb el cap, aparentant estar tan sorpresa com ell.

—Què passa? —va preguntar en Harry.

—Què passa? Res, no passa —va dir en Ron, negant-se encara a mirar en Harry—. No segons vosaltres, com a mínim.

Es van sentir cops a la lona del sostre. Havia començat a ploure.

—Doncs és evident que passa alguna cosa —va dir en Harry—. Escup-ho, vols fer el favor?

En Ron va abaixar les cames llargues del llit i es va asseure. Semblava mesquí, gens com era ell.

—Molt bé, ja ho escupo. No esperis que em posi a fer bots simplement perquè hi hagi una altra remaleïda cosa que haguem de trobar. Afegeix-ho simplement a la llista de coses que no saps.

—Que no sé? —va repetir en Harry—. Que «jo» no sé?

Plop, plop, plop: la pluja era cada cop més forta i les gotes cada vegada més grosses, i picaven sobre el llit de fulles que els envoltava i el riu brogia en la foscor. El pànic va mitigar l’alegria d’en Harry: en Ron li havia dit exactament allò que havia sospitat i temut que pensava.

—No és que no m’ho estigui passant pipa —va dir en Ron—, amb el braç destrossat, res per a menjar i congelant-me l’esquena cada nit. Tan sols esperava que, després d’haver estat fent voltes unes quantes setmanes, hauríem aconseguit alguna cosa.

—Ron —va dir l’Hermione, però ho va dir amb la veu tan baixa que en Ron podria haver fet veure que no l’havia sentida, amb la pluja que ara tamborinava amb tanta força sobre la tenda.

—Em creia que sabies a què t’exposaves —va dir en Harry.

—Ja, jo també m’ho pensava.

—Així, quina part no compleix amb les teves expectatives? —va preguntar en Harry. Ara l’enuig li venia en defensa seva—. Creies que ens estaríem en hotels de cinc estrelles? Que trobaríem un horricreu cada dia? Que tornaries a casa la mama per Nadal?

—Pensàvem que sabies el que et feies! —va cridar en Ron, posant-se dempeus, i aquestes paraules van clavar-se en en Harry com ganivets que cremen—. Crèiem que en Dumbledore t’havia dit què havies de fer! Pensàvem que tenies un pla de debò!

—Ron! —va dir l’Hermione, ara clarament audible per sobre la pluja que retronava a la lona superior de la tenda, però en Ron la va ignorar de nou.

—Doncs em sap greu defraudar-vos —va dir en Harry, intentant mantenir la veu tranquil·la, tot i que va notar que li sortia una veu buida, inadequada—. He estat honest amb vosaltres des del principi, us vaig dir tot el que m’havia explicat en Dumbledore. I per si no us n’heu adonat, hem trobat un horricreu…

—Sí, i estem tan a prop de desempallegar-nos-en com ho estem de trobar-ne la resta! Res a la maleïda vista, en altres paraules!

—Treu-te el medalló, Ron —va dir l’Hermione, amb la veu més alta que de normal—. Sisplau, treu-te’l. No parlaries així si no l’haguessis estat duent tot el dia.

—Sí, sí que hi parlaria —va dir en Harry, que no volia excuses per a en Ron—. És que penseu que no me n’he adonat, que parleu a la meva esquena? Penseu que no ho havia endevinat, que pensàveu això?

—Harry, no…

—No diguis mentides! —va cridar-li en Ron—. Tu també ho deies, deies que estaves decebuda, que pensaves que en Harry tenia una mica més per on començar que…

—No ho vaig dir així! Harry, no ho vaig dir! —va cridar.

La pluja copejava la tenda, l’Hermione tenia llàgrimes recorrent-li les galtes i l’emoció de feia uns minuts s’havia esvaït com si mai no hagués tingut lloc, com un efímer castell de focs que havia esclatat i mort a continuació, deixant res més que foscor, humitat i fred. L’espasa de Gryffindor estava amagada i no sabien on, i ells no eren més que tres adolescents l’únic èxit dels quals era que encara no havien mort.

—I com és que continueu aquí? —va preguntar en Harry.

—A mi, que m’escorcollin —va respondre en Ron.

—Vés-te’n a casa, doncs —va dir en Harry.

—Sí, doncs potser ho faig! —va cridar en Ron, i va fer unes quantes passes cap a en Harry, que no va recular—. No has sentit què han dit pel que fa a la meva germana? Però a tu tant se te’n dóna, oi? Si tan sols es tracta del Bosc Prohibit, a en Harry «n’he-vistes-de-pitjors» Potter no li importa ni el pet d’una rata, què li pot haver passat! Doncs a mi sí que m’importa, d’acord? Aranyes gegants i més bogeries…

—Tan sols ha dit… que era amb la resta; eren amb en Hagrid!

—No sóc ruc, tant se te’n fum! I pel que fa a la resta de la família, «l’últim que els cal ara als Weasley és un altre fill ferit», ho has sentit?

—Sí, jo…

—No t’has molestat a preocupar-te pel que pugui significar, però?

—Ron! —va dir l’Hermione, interposant-se a la força entre tots dos—. No crec que vulgui dir que hagi passat res de nou, res que no sapiguem. Pensa, Ron, que en Bill ha estat marcat per la batalla i té moltes cicatrius, molta gent deu haver vist ja que en George ha perdut una orella, i en teoria tu en aquests moments et trobes al llit esperant la mort de pigotellosi aguda, segur que es referia a això…

—Ah, sí que n’estàs convençuda! Molt bé, doncs llavors no me’n preocuparé més. No hi ha problema per a vosaltres dos, oi, ja que els vostres pares estan sans i estalvis fora del pas…

—Els meus pares són morts! —va cridar en Harry.

—I els meus podrien anar pel mateix camí! —va xisclar en Ron.

—Doncs, vés-te’n!!! —va rugir en Harry—. Torna a caseta, fes veure que t’has recuperat de la teva pigotellosi i la mama et podrà alimentar fins que estiguis ben tipet i…

En Ron va fer un moviment sobtat: en Harry va reaccionar, però abans que cap de les dues varetes no estigués fora la butxaca dels seus propietaris, l’Hermione ja havia alçat la seva pròpia.

—Protego! —va cridar, i un escut invisible els va separar a ella i en Harry en un cantó i en Ron a l’altre. Tots tres van haver de retrocedir unes passes per la força de l’encanteri, i en Harry i en Ron es van mirar a través de la barrera transparent com si es veiessin per primera vegada. En Harry va notar que desprenia un odi corrosiu envers en Ron: alguna cosa entre ells dos s’havia trencat.

—Deixa l’horricreu —va dir en Harry.

En Ron es va passar la cadena pel cap i va tirar l’horricreu en una cadira que tenia a la vora. Es va dirigir a l’Hermione.

—Què fas?

—Què vols dir?

—Et quedes o què?

—Jo… —semblava angoixada—. Sí… sí, em quedo. Ron, vam dir que acompanyaríem en Harry, vam dir que l’ajudaríem.

—Ja ho entenc. El prefereixes a ell.

—Ron, no… Sisplau, torna, torna!

Es va veure impedida pel seu propi encís d’Ègida, i amb el que va tardar per treure’l, en Ron ja havia sortit d’una revolada cap a la negra nit. En Harry es va quedar quiet i en silenci, sentint-la sanglotar i cridar el nom d’en Ron per entre els arbres.

Al cap d’uns minuts va tornar, amb els cabells xops enganxats a la cara.

—Se n-n-n’ha anat! Ha d-d-desaparès!

Es va deixar caure en una cadira, es va arraulir i va començar a plorar.

En Harry se sentia atordit. Es va acotar, va recollir l’horricreu i se’l va lligar al voltant del coll. Va agafar les flassades del llit d’en Ron i les va llançar sobre l’Hermione. Llavors, va pujar al seu llit i va romandre-hi quiet, mirant el sostre de lona fosc i escoltant el so de la pluja que tamborinava sobre la tenda.





16. El Cau d’en Goldric




Quan en Harry es va llevar l’endemà, van passar uns segons abans que recordés què havia ocorregut el dia anterior. Va desitjar, infantilment, que tot hagués estat un somni, que en Ron encara estigués allà i mai no hagués marxat. Però en girar el cap sobre la seva coixinera va poder veure el llit buit d’en Ron. Semblava que hi hagués un mort, per la manera com atreia la seva mirada. En Harry va baixar del seu llit d’un salt, mantenint la vista apartada del d’en Ron. L’Hermione, que ja estava ocupada a la cuina, no va desitjar-li un bon dia, sinó que va desviar la mirada quan ell va entrar.

«Ha marxat», es va dir en Harry a si mateix. «Ha marxat». S’ho havia d’anar repetint mentre es dutxava i es vestia, com si pensés que repetint-ho es podria insensibilitzar d’aquella commoció. «Ha marxat i no tornarà». I era la veritat, en Harry ho sabia, perquè els encanteris de protecció feien impossible que, una vegada hagués abandonat el lloc, en Ron els pogués tornar a trobar. Ell i l’Hermione van esmorzar en silenci. Els ulls de l’Hermione estaven inflamats i vermells; semblava que no hagués dormit. En acabat, van empaquetar les coses com de costum, però l’Hermione anava molt més lenta que les altres vegades, com si volgués que passés el temps. En Harry sabia per què volia allargar l’estada a la vora del riu; ja l’havia vista diverses vegades amb la mirada en alerta i en Harry estava segur que s’enganyava a ella mateixa pensant que sentia passes a través de la pesada pluja, però cap figura pèl-roja no va aparèixer entre els arbres. Cada cop que en Harry la imitava i mirava al voltant (no podia evitar tenir una mica d’esperança) i no veia res més que el bosc escombrat per la pluja, una altra petita part de fúria explotava dins seu.

Podia sentir en Ron dient: «Pensàvem que sabies el que et feies!». Va acabar d’empaquetar amb un nus a l’estómac.

Al seu costat, el riu enfangat creixia ràpidament, i aviat es desbordaria de la riba.

S’havien retardat una hora llarga respecte al que haurien trigat a aixecar el campament en condicions normals. Finalment, després d’haver reorganitzat completament tres vegades l’equipatge en la bossa de mà brodada, l’Hermione va semblar incapaç de trobar més raons per a retardar-se, i ella i en Harry es van agafar de les mans i van desaparetre, reapareixent sobre una ventosa falda de muntanya coberta de brucs. A l’instant en què van arribar, l’Hermione va deixar anar la mà d’en Harry i s’hi va allunyar, asseient-se finalment sobre una gran roca. Es va tapar la cara amb les mans i, amb el colzes sobre els genolls, es va començar a convulsar per causa del que en Harry sabia que eren sanglots. La va observar, suposant que havia d’anar-hi i consolar-la, però alguna cosa el retenia lligat on era. Per dintre se sentia fred i encongit: novament, veia l’expressió desdenyosa a la cara d’en Ron. En Harry se’n va allunyar a grans passes, tot travessant el bruc, caminant en un gran cercle al voltant d’una Hermione distreta i conjurant els encanteris que acostumava a fer ella per assegurar la seva protecció.

No van parlar d’en Ron en els següents dies. En Harry estava determinat a no tornar a dir el seu nom i l’Hermione semblava saber que seria inútil forçar el tema, tot i que, de vegades, de nit, quan pensava que ell dormia, en Harry podia sentir-la plorar.

Mentrestant, en Harry havia començat a treure el Mapa de Magatotis i l’examinava a la llum de la vareta. Estava esperant el moment en què el punt etiquetat d’en Ron pogués reaparèixer als passadissos de Hogwarts, provant que havia tornat a la comoditat del castell, protegit pel seu estatus de sang pura. Ara bé, en Ron no va aparèixer al mapa i, amb el temps, en Harry es va trobar traient-lo tan sols per observar el nom de la Ginny al dormitori de les noies, desitjant que la intensitat amb la que la mirava pogués entrar en el seu somni, que pogués saber que, d’alguna manera, estava pensant en ella, desitjant que es trobés bé.

De dia, es dedicaven a tractar de determinar les possibles localitzacions de l’espasa de Gryffindor, però com més parlaven dels llocs en els quals en Dumbledore la pogués haver amagada, més desesperada i menys atractiva es tornava la seva especulació. Ni trencant-se el cap pensant, en Harry no podia recordar que en Dumbledore hagués esmentat mai un lloc en el qual pogués amagar alguna cosa. Hi havia moments en què no sabia si estava més enfadat amb en Ron o amb en Dumbledore. «Pensàvem que sabies el que et feies… Crèiem que en Dumbledore t’havia dit què havies de fer… Pensàvem que tenies un pla de debò!».

No podia guardar-s’ho per a si mateix: en Ron tenia raó. En Dumbledore no li havia deixat pràcticament res. Havien descobert un horricreu, però no tenien mitjans per a destruir-lo. La resta continuaven sent tan inassolibles com ho havien estat sempre. La desesperança amenaçava d’enfonsar-lo. Ara vacil·lava, pensant en la seva presumpció en acceptar l’oferta dels seus amics d’acompanyar-lo en aquell viatge errant i sense sentit. No sabia res, no tenia idees, i estava en constant i dolorosa alerta a qualsevol indici que l’Hermione també anés a dir-li que ja n’havia tingut prou i que marxava.

Passaven moltes nits en un silenci quasi total, i l’Hermione va començar a treure el retrat d’en Phineas Nigellus i a col·locar-lo sobre una cadira, com si anés a omplir part del buit que en Ron havia deixat amb la seva marxa. Malgrat la seva prèvia advertència que no els tornaria a visitar mai més, en Phineas Nigellus no semblava capaç de resistir l’oportunitat de saber més sobre el que en Harry planejava, i consentia a reaparèixer, amb els ulls embenats, cada pocs dies. En Harry fins i tot s’alegrava de veure’l, perquè era companyia, encara que fos d’un tipus menyspreable i es burlés d’ells. Van saciar la seva ànsia de notícies sobre el que estava passant a Hogwarts, tot i que en Phineas Nigellus no fos un informador ideal. Venerava l’Snape, el primer director de Slytherin d’ençà que ell havia dirigit l’escola, i havien d’anar amb compte de no criticar ni fer preguntes impertinents sobre l’Snape, o en Phineas Nigellus abandonava instantàniament el retrat.

Tot i això, de tant en tant els deixava una mica d’informació. L’Snape semblava que s’havia d’enfrontar a un constant —encara que dèbil— motí d’un gran grup d’estudiants, a la Ginny li havien prohibit d’anar a Hogsmeade i l’Snape havia restablert el vell decret de l’Umbridge que prohibia les reunions de tres o més estudiants o la creació de qualsevol associació estudiantil no oficial. A partir d’aquestes notícies, en Harry va deduir que la Ginny, i, probablement, en Neville i la Luna amb ella, estaven fent tots els possibles per continuar amb l’Exèrcit d’en Dumbledore. L’escassetat de detalls, però, feia que en Harry tingués tantes ganes de veure la Ginny que se li regirava l’estómac només de pensar-hi, però també el feia pensar en en Ron una altra vegada, i en en Dumbledore, i fins i tot en Hogwarts, que havia trobat a faltar quasi tant com la seva ex-xicota. De fet, mentre en Phineas Nigellus parlava sobre les mesures de l’Snape, en Harry va experimentar un petit segon de bogeria en què es va imaginar simplement tornant a l’escola per unir-se a la desestabilització del règim de l’Snape, ben alimentat, amb un llit còmode i amb altres persones fent-se càrrec de tot. En aquell moment, semblava la perspectiva més meravellosa del món. Però després va recordar que ell era l’«Indesitjable Número U», que hi havia un preu de deu mil galions sobre el seu cap, i que caminar per Hogwarts aquells dies era tan perillós com fer-ho per la Conselleria d’Afers Màgics. Sense adonar-se’n, en Phineas Nigellus emfatitzava aquest fet deixant caure preguntes casuals sobre on eren en Harry i l’Hermione. Cada cop que feia això, l’Hermione el tornava a embolicar novament dins la bossa de mà, i en Phineas Nigellus refusava invariablement reaparèixer fins al cap d’uns dies d’aquests acomiadaments tan poc cerimoniosos.

El temps es va tornar més i més fred. No s’atrevien a quedar-se a cap lloc massa estona, de manera que, en lloc de quedar-se al sud d’Anglaterra, on el terra dur i congelat era el pitjor dels seus problemes, van continuar amunt i avall pel país, desafiant el vessant d’una muntanya, on l’aiguaneu va picar la tenda; un pantà ampli, on la tenda va ser inundada per aigua freda; i una illa diminuta enmig d’un llac escocès, on la neu va enterrar la meitat de la tenda durant la nit.

Ja havien començat a veure arbres de Nadal en algunes finestres de sales d’estar abans que una nit en Harry decidís suggerir, de nou, el que semblava la seva única ruta inexplorada i abandonada. Acabaven de menjar un àpat inusualment bo; l’Hermione havia estat en un supermercat sota la Capa d’Invisibilitat, deixant escrupolosament els diners en una caixa registradora oberta, abans de marxar, i en Harry va pensar que podria ser més persuasible que normalment, amb l’estómac ple d’espaguetis a la bolonyesa i peres en llauna. També havia previst de suggerir que es prenguessin unes hores de descans de portar l’horricreu, que ara penjava dels peus del llit del costat.

—Hermione?

—Mmm? —l’Hermione estava arraulida en una de les butaques enfonsades amb Els Contes de Bart el Bard. No podia imaginar quant temps més estaria enganxada al llibre, que era, al cap i a la fi, molt llarg, però evidentment encara estava desxifrant alguna cosa en ell, perquè Les beceroles del bon encantador estava obert i recolzat al braç de la butaca.

En Harry es va aclarir el coll. Se sentia exactament com en aquella ocasió, uns anys abans, en què havia preguntat a la professora McGonagall si podia anar a Hogsmeade de totes maneres, malgrat no haver persuadit els Dursley perquè signessin el seu permís.

—Hermione, he estat pensant i…

—Harry, em pots ajudar amb una cosa?

No semblava haver-lo escoltat. Es va inclinar davant d’ell i va passar-li Els Contes de Bart el Bard.

—Mira aquest símbol —va dir, assenyalant al capdamunt de la pàgina. Damunt del que en Harry suposava que era el títol de la història (sent incapaç de llegir textos rúnics, no en podia estar segur), hi havia un dibuix del que semblava un ull triangular amb la pupil·la creuada per una línia vertical.

—Mai no he fet Runes Antigues, Hermione.

—Ja ho sé, però això no és una runa i tampoc no es troba a Les beceroles del bon encantador. Tot aquest temps pensava que era el dibuix d’un ull, però ja no crec que ho sigui! Ha estat dibuixat amb tinta. Mira, algú ho va pintar, realment no és part del llibre.

Pensa, ho has vist mai abans?

—No… No, espera un moment —en Harry ho va mirar de més a prop—. No és el mateix símbol que duia el pare de la Luna penjat al coll?

—Això és el que també a mi m’havia semblat!

—Llavors és la marca d’en Grindelwald.

Ella el va mirar fixament, amb la boca oberta.

—Què?

—En Krum em va explicar…

Va tornar a explicar la història que en Viktor Krum li havia explicat al casament.

L’Hermione semblava sorpresa.

—La marca d’en Grindelwald? —Va mirar en Harry i després l’estrany símbol un altre cop—. Mai no havia sentit que en Grindelwald tingués una marca. No es menciona en res del que he llegit sobre ell.

—Bé, com he dit, en Krum creu que aquest símbol va ser tallat en una paret de Durmstrang i que en Grindelwald el va posar allà. Es va deixar caure a la vella butaca, arrufant les celles.

—Això és molt estrany. Si és un símbol de màgia negra, què està fent en un llibre d’històries per a nens?

—Sí, és estrany —va dir en Harry—. I se suposa que l’Scrimgeour l’hauria d’haver reconegut. Ell era conseller, hauria d’haver estat un expert en les Forces del Mal.

—Ja… Potser es va pensar que era un ull, com vaig fer jo. Totes les altres històries tenen petits dibuixos sobre els títols.

Va callar, però continuava examinant l’estranya marca. En Harry ho va intentar de nou.

—Hermione?

—Mmm?

—He estat pensant. Jo… vull anar al Cau d’en Goldric.

Va aixecar la vista cap a ell, però els seus ulls estaven desenfocats, i ell estava segur que encara pensava en la misteriosa marca del llibre.

—Sí —va dir ella—. Sí, he estat pensant en això, també. Realment, crec que hi hem d’anar.

—M’has sentit bé? —va demanar ell.

—És clar que t’he sentit. Vols anar al Cau d’en Goldric. Hi estic d’acord. Crec que sí que hi hauríem d’anar. Vull dir que no sé pas on més pot ser. Serà perillós, però com més hi penso més convençuda estic que deu ser allà.

—Eh… què deu ser allà? —va preguntar en Harry.

En sentir això, l’Hermione va semblar tan desconcertada com se sentia ell.

—Doncs l’espasa, Harry! En Dumbledore bé devia saber que hi voldries tornar! I és clar, al cap i a la fi, el Cau d’en Goldric és on va néixer Nícanor Gryffindor.

—De debò? Gryffindor va néixer al Cau d’en Goldric?

—Harry, has obert mai Història de la màgia?

—Eh… —va dir, somrient per primera vegada en mesos: tenia els músculs de la seva cara estranyament rígids—. Potser sí que el vaig obrir, ja saps, quan el vaig comprar… la primera…

—Doncs ja que el poble es diu així per ell, creia que ja hauries pogut establir la connexió tu solet.

—La connexió?

—Harry, de debò que no llegeixes mai? El segon nom de Nícanor Gryffindor és Goldric! —va dir l’Hermione. Sonava molt més com la vella Hermione que com la nova. En Harry mig esperava quasi que anunciés que se n’anava a la biblioteca—. Hi ha un apartat sobre el poble a Història de la màgia, mira…

Va obrir la seva bossa de mà i va remenar-hi una estona fins que finalment va treure un exemplar del seu antic llibre de text de l’escola: Història de la màgia, de Dolors Plorós. El va fullejar fins trobar la pàgina que volia.

Després de la signatura de la secció 13 de l’Acta de Secretisme de la Confederació Internacional de Bruixots el 1689, els bruixots es van haver d’amagar pel seu bé. Va ser normal, potser, que formessin les seves pròpies petites comunitats dins d’una altra comunitat. Alguns pobles petits i llogarets van atraure unes quantes famílies màgiques, que van romandre juntes per donar-se suport i protecció mútuament. Els pobles de Tinworth a Cornualla, Upper Flagely al comtat de Yorkshire, i Ottery St. Catchpole a la costa sud d’Anglaterra eren exemples de llars notables per a colles de famílies màgiques que vivien juntament amb muggles tolerants i, de vegades, confosos amb la màgia de la fal·làcia. El més cèlebre d’aquests llocs de residència mig màgics és, potser, el Cau d’en Goldric, el poble a l’oest del país on va néixer el gran bruixot Nícanor Goldric Gryffindor, i on Bowman Wright, un bruixot ferrer, va forjar la primera papallona daurada. El cementiri és ple dels noms d’antigues famílies màgiques i això explica, sens dubte, les inoblidables històries que han sorgit constantment dels voltants de la petita església durant molts segles.

—Tu i els teus pares no hi sou mencionats —va dir l’Hermione, tancant el llibre— perquè la professora Plorós no cobreix res més tard del segle XIX. Però, ho veus? El Cau d’en Goldric, Nícanor Goldric Gryffindor, l’espasa de Gryffindor; no creus que en Dumbledore devia esperar que fessis la connexió?

—Ah, sí…

En Harry no volia admetre que no havia pensat en absolut en l’espasa quan va suggerir que anessin al Cau d’en Goldric. Per ell, l’atractiu del poble restava en les tombes dels seus pares, en la casa on havia escapat de la mort i en la persona de Dolors Plorós.

—Recordes què va dir la Muriel? —va demanar, casualment.

—Qui?

—Ja saps —va vacil·lar. No volia dir el nom d’en Ron—. La tieta de la Ginny. Al casament. La que va dir que tenies uns turmells escanyolits.

—Ah —va dir l’Hermione.

Va ser un moment difícil: en Harry sabia que havia notat l’omissió del nom d’en Ron. Es va afanyar a dir:

—Va dir que la Dolors Plorós encara vivia al Cau d’en Goldric.

—La Dolors Plorós —va murmurar l’Hermione, passant el seu dit índex per sobre del nom amb relleu de la Dolors a la portada d’Història de la màgia—. Bé, suposo…

De cop i volta, va deixar anar un crit tan dramàtic que a en Harry se li va regirar completament l’estómac; va treure la seva vareta, mirant al voltant a l’entrada, mig esperant veure una mà forçant la solapa de l’entrada, però no hi havia res.

—Què passa? —va dir ell, mig enfadat, mig alleugerit—. Per què has fet això?

Pensava que havies vist un Cavaller de la Mort obrint la cremallera de la tenda, com a mínim.

—Harry, i si la Dolors té l’espasa? I si en Dumbledore la hi va confiar?

En Harry va considerar aquesta possibilitat. La Dolors devia ser una dona molt vella, ara, i segons la Muriel, estava una mica tocada de l’ala. Era possible que en Dumbledore hagués amagat l’espasa de Gryffindor amb ella? Si fos així, en Harry sentia que en Dumbledore s’havia arriscat massa: mai no li havia revelat que havia reemplaçat l’espasa amb una de falsa ni havia mencionat pas la seva possible amistat amb la Dolors. Tot i això, ara no era el moment de buscar dubtes a la teoria de l’Hermione, no quan ella estava sorprenentment decidida a complir el desig més esperat per en Harry.

—Sí, ho podria haver fet! Així doncs, anem al Cau d’en Goldric?

—Sí, però haurem de pensar-ho cuidadosament, Harry —es va asseure, i en Harry podia veure que la perspectiva de tornar a tenir un pla havia aixecat els seus ànims tant com a ell—. Necessitarem desaparetre junts sota la Capa d’Invisibilitat, per començar, i potser també serien sensats encanteris mimetitzadors, a no ser que creguis que val més que no ens arrisquem gens i fem servir poció de la mutació… En aquest cas, necessitarem aconseguir cabells d’algú. De fet, crec que seria millor si féssim això, Harry. Com més elaborada sigui la disfressa millor…

En Harry la va deixar parlar, assentint i mostrant-se d’acord cada cop que hi havia una pausa, però la seva ment havia marxat de la conversa. Per primera vegada des que havien esbrinat que l’espasa a Gringotts era falsa, se sentia emocionat.

Estava a punt d’anar a casa, de tornar al lloc on havia tingut una família. És al Cau d’en Goldric on, si no fos per en Voldemort, hauria crescut i passat cadascuna de les vacances d’escola. Podria haver convidat amics a casa seva… podria haver tingut germans i germanes, fins i tot… i hauria estat la seva mare la qui li hauria fet el pastís per al seu dissetè aniversari. La vida que havia perdut mai no li havia semblat tan real com en aquell moment, ara que sabia que estava a punt de veure el lloc on la hi havien usurpada. Després que l’Hermione hagués anat al llit aquella nit, en Harry va treure cuidadosament la seva motxilla de la bossa de mà de l’Hermione i, de dins, l’àlbum de fotografies que en Hagrid li havia donat feia temps. Per primera vegada en mesos, va examinar les velles fotografies dels seus pares, somrient i saludant-lo des de les imatges, que eren tot el que li quedava d’ells.

En Harry hauria marxat cap al Cau d’en Goldric l’endemà mateix, però l’Hermione tenia altres plans. Convençuda com estava que en Voldemort podia esperar que en Harry tornés al lloc on els seus pares van morir, estava decidida a marxar només després que s’haguessin assegurat que tenien les millors disfresses possibles. No va ser fins al cap d’una setmana ben bona —una vegada van haver obtingut furtivament cabells de muggles innocents que feien les seves compres de Nadal, i van haver intentat aparetre i desaparetre junts sota la Capa d’Invisibilitat— que l’Hermione va estar d’acord a fer el viatge.

Van aparetre al poble amagats en la foscor, així que ja era tard quan finalment es van prendre la poció de la mutació. En Harry es va transformar en un muggle calb de mitjana edat i l’Hermione en la seva muller, petita i tímida. La bossa de mà que contenia totes les seves possessions (excepte l’horricreu, que en Harry duia penjat al voltant del coll) va ser desada dins una butxaca interior de l’abric de botons de l’Hermione. En Harry va col·locar la Capa d’Invisibilitat sobre ells, i van tornar dins la sufocant foscor altra vegada.

Notant el cor bategant-li a la seva gola, en Harry va obrir els ulls. Estaven aturats, agafats de la mà, en un camí nevat sota un cel blau fosc, en el qual les primeres estrelles de la nit començaven a brillar dèbilment. Hi havia xalets a banda i banda del camí, a les finestres dels quals hi pampallugaven les decoracions de Nadal. A poc camí d’ells, la brillantor d’uns fanals daurades indicaven el centre del poble.

—I tota aquesta neu? —va mussitar l’Hermione, sota la Capa—. Per què no hi vam pensar, que podria nevar? Després de totes les nostres precaucions, deixarem petjades! Ens n’hem de desfer. Vés davant, jo ho faré.

En Harry no volia entrar al poble com un cavall de pantomima, intentant passar inadvertits mentre esborraven màgicament el seu rastre.

—Ens traurem la Capa —va dir en Harry, i, quan ella va fer cara d’espantada, va afegir—: Au, va, no semblem nosaltres i no hi ha ningú a la vora.

Es va amagar la Capa sota la jaqueta i van fer camí sense més impediments, amb l’aire glaçat tallant-los les cares així com passaven més xalets. Alguna d’aquelles cases podria haver estat aquella on havien viscut en James i la Lily, o on la Dolors Plorós vivia ara. En Harry mirava les portes principals, les teulades plenes de neu, i els porxos de les cases, desitjant poder-ne recordar algun, sabent dins seu que era impossible, que havia estat quan tenia poc més d’un any que havia deixat aquest lloc per sempre.

Ni tan sols estava segur de si podria veure la casa; no sabia què passava quan totes les persones que havien pres part de l’encanteri de la fidelitat morien. Llavors, el caminet per on passaven va girar a l’esquerra cap al cor del poble, i davant seu van veure una petita plaça.

Completament envoltats per llums de colors, al bell mig de la plaça semblava que hi havia un monument de guerra, en part tapat per un arbre de Nadal. Hi havia unes quantes botigues, una oficina de correus, un bar i una petita església, els vidres de les finestres de la qual estaven llençant una brillantor resplendent que creuava la plaça.

La neu aquí era compacta: era dura i relliscava en aquells llocs que la gent havia trepitjat durant tot el dia. Els habitants anaven passant per davant ells, amb les seves siluetes dèbilment il·luminades pels fanals. Sentien rialles i música pop i la porta del bar s’obria i es tancava constantment. Van sentir el començament d’una nadala dins la petita església.

—Harry, em sembla que és la nit de Nadal! —va dir l’Hermione.

—Ah sí?

Havien perdut el compte dels dies; no havien vist un diari des de feia setmanes.

—Estic convençuda que ho és —va dir l’Hermione, amb els ulls fixos en l’església—. Seran… seran allà, oi? El teu pare i la teva mare? Veig el cementiri, a l’altre cantó de l’església.

En Harry va sentir una esgarrifança més enllà de l’emoció. Era més aviat una sensació semblant a la por. Ara que hi eren tan a prop, es demanava què volia veure, després de tot. Potser l’Hermione sabia com se sentia, perquè el va agafar de la mà i va agafar el control per primer cop, arrossegant-lo amb ella. Tot i això, quan havien travessat la meitat de la plaça, va frenar en sec.

—Harry, mira! Estava assenyalant el monument. Així com havien passat, s’havia transformat.

En lloc d’un obelisc ple de noms, hi havia una estàtua de tres persones: un home amb cabells despentinats i ulleres, una dona amb uns cabells llargs i una cara amable i bonica, i un infantó assegut als braços de la seva mare. La neu cobria els seus caps com si fossin uns barrets blancs.

En Harry s’hi va acostar, contemplant les cares dels seus pares. No s’havia imaginat mai que hi hauria una estàtua… Que estrany que era veure’s representat en una pedra, un nadó feliç sense cicatriu al front…

—Anem —va dir en Harry, quan ja ho havia vist prou, i van tornar rumb a l’església. Així com van creuar el carrer, va girar el cap sobre la seva espatlla; l’estàtua s’havia tornat altra vegada un monument de guerra.

Els cants creixien augmentant de volum a mesura que s’aproximaven a l’església. A en Harry se li va encongir l’estómac, allò feia que es recordés força de Hogwarts, d’en Peeves cantant versions grolleres de nadales dins d’alguna armadura, dels dotze arbres de Nadal del Gran Saló, d’en Dumbledore portant un barret que havia guanyat en una bomba de Nadal, d’en Ron amb un jersei fet a mà…

Hi havia una portella a l’entrada del cementiri. L’Hermione la va empènyer tan silenciosament com va poder i hi van entrar. A cada costat del camí relliscós que duia a les portes de l’església, la neu era profunda i intacta. Van continuar avançant per la neu, deixant profundes petjades rere seu mentre caminaven pel voltant de l’edifici, mantenint-se a l’ombra, on no hi arribava la llum de les resplendents finestres.

Darrere l’església, sobresortien filera rere filera tombes cobertes d’una capa de color blau clar tacada de vermell enlluernador, daurat i verd allà on el reflex dels vitralls tocava la neu. Amb la mà agafant amb fermesa la vareta dins la butxaca de la jaqueta, en Harry es va dirigir cap a la tomba més propera.

—Mira, aquí hi ha un Abbott, podria ser algun parent llunyà de la Hannah!

—Abaixa el volum de veu —va pregar-li l’Hermione.

Van endinsar-se més i més en el cementiri, deixant fosques petjades a la neu darrere d’ells, aturant-se per examinar les paraules sobre antigues tombes i escorcollant cada dos per tres la foscor dels voltants per assegurar-se que estaven completament sols.

—Harry, aquí!

L’Hermione estava dues fileres de tombes més enllà i en Harry va haver de tornar cap a ella, amb el cor bategant acceleradament dins el seu pit.

—És…?

—No, però mira!

Estava assenyalant la pedra fosca. En Harry es va inclinar i va veure, sobre el granit congelat i cobert de líquens, les paraules «Kendra Dumbledore» i, una mica més avall de les seves dates de naixement i de mort, «i la seva filla Ariadna». També hi havia una cita:


On tens el tresor, hi tindràs el cor

Així doncs, la Rita Skeeter i la Muriel tenien part de raó. La família d’en Dumbledore havia viscut aquí, i part d’ella hi havia mort.

Veure la tomba era pitjor que el fet que li ho expliquessin. En Harry no podia evitar pensar que ell i en Dumbledore tenien les seves profundes arrels en aquest cementiri, i que en Dumbledore li ho hauria d’haver explicat, si bé mai no havia pensat que compartís aquesta connexió. Podrien haver visitat el lloc junts; per un moment, en Harry es va imaginar venint aquí amb en Dumbledore; el lligam que això hauria representat, quant hauria significat per a ell… Però semblava que, per en Dumbledore, el fet que les seves famílies descansessin una al costat de l’altra al mateix cementiri havia estat una coincidència gens important, irrellevant, potser per la feina que volia que fes en Harry.

L’Hermione estava observant en Harry, i ell estava agraït que la seva cara estigués amagada a l’ombra. Va llegir les paraules a la làpida, un cop més: «On tens el tresor, hi tindràs el cor». No entenia què volien dir aquestes paraules. Segurament les havia escollit en Dumbledore, com a membre més gran de la família, una vegada la seva mare havia mort.

—Estàs segur que mai no va mencionar…? —va començar l’Hermione.

—No —va dir en Harry en to sec—. Seguim buscant —i es va allunyar, desitjant no haver vist la tomba. No volia que el seu entusiasme s’entelés amb ressentiment.

—Aquí! —va cridar l’Hermione, una altra vegada, una mica més tard, en una part fora de la foscor—. Oh, no, perdona! Pensava que hi deia «Potter».

Estava fregant una pedra esllavissada i plena de molsa, examinant-la, arrufant lleugerament les celles.

—Harry, vine un moment.

No volia desviar-se enrere altra vegada, i només de mala manera va fer camí tornant enrere cap a ella, a través de la neu.

—Què vols?

—Mira això!

La tomba era extremadament vella, tan maltractada pel temps que en Harry difícilment podia llegir-ne el nom. L’Hermione va mostrar-li el símbol que hi havia a sota.

—Harry, és la marca del llibre!

Es va fixar en el lloc que ella assenyalava: la pedra estava tan desgastada que era difícil treure’n què hi estava gravat, tot i que semblava ser una marca triangular sota el nom il·legible.

—Sí… Podria ser…

L’Hermione va encendre la seva vareta i va apuntar-la al nom sobre la làpida.

—Hi diu «Ig… Ignotus», em sembla…

—Jo segueixo buscant els meus pares, d’acord? —va dir-li en Harry, tallant-la, i es va tornar a allunyar, deixant-la encongida al costat de la vella tomba.

De tant en tant reconeixia un cognom que, com Abbott, havia trobat a Hogwarts.

A vegades hi havia unes quantes generacions de la mateixa família màgica escrites sobre les tombes: en Harry podria dir, per les dates, que la majoria ja havien mort, o que els membres que quedaven s’havien mudat lluny del Cau d’en Goldric. Com més s’endinsava entre les tombes on anava, cada vegada que trobava una nova làpida sentia una mena de sacsejada d’aprensió, de pressentiment.

El silenci i la foscor van semblar tornar-se, tot d’una, més profunds. En Harry va mirar al seu voltant, preocupat, pensant en els demèntors, i es va adonar que les nadales s’havien acabat, que el bullici i l’agitació dels qui anaven a l’església s’anaven extingint així com feien camí de tornada a la plaça. Dins l’església s’acabaven d’apagar els llums.

Llavors, per tercera vegada, va arribar-li la veu de l’Hermione des de la foscor, definida i clara des d’uns metres més enllà.

—Harry, són aquí… just aquí.

I va saber pel seu to que aquesta vegada eren la seva mare i el seu pare: es va encaminar cap a ella, sentint quelcom pesant que li oprimia el pit, la mateixa sensació que havia tingut just després que en Dumbledore hagués mort, una aflicció que li pesava sobre el cor i els pulmons.

La tomba era tan sols dues fileres més enrere que la de la Kendra i l’Ariadna.

Era feta de marbre blanc, com la d’en Dumbledore, i això la feia fàcil de llegir, doncs semblava brillar en la foscor. En Harry no va necessitar agenollar-se o acostar-s’hi gaire per a llegir el que hi havia gravat a sobre:

JAMES POTTER

NASCUT EL 27 DE MARÇ DE 1960

MORT EL 31 D’OCTUBRE DE 1981

LILY POTTER

NASCUDA EL 30 DE GENER DE 1960

MORTA EL 31 D’OCTUBRE DE 1981

El darrer enemic destituït serà la mort.



En Harry va llegir les paraules lentament, com si pensés que només tindria una oportunitat per entendre’n el significat, i va llegir-ne l’última frase en veu alta:

—«El darrer enemic destituït serà la mort» —un pensament horrible li va venir al cap, i amb una mica de pànic—. Això no és una idea de Cavaller de la Mort? Per què és aquí?

—No vol dir batre la mort en el sentit que entenen els Cavallers de la Mort, Harry —va dir l’Hermione, amb veu gentil—. Significa… ja saps… viure més enllà de la mort. Viure després de la mort.

Però ells no vivien, pensava en Harry: se n’havien anat. Les paraules buides no podien disfressar el fet que les restes dels seus pares descansessin sota la neu i la pedra, indiferents, desconeguts. I li van arribar les llàgrimes abans que les pogués aturar, en un principi calentes per a després congelar-se a la seva cara, i quina era la raó per a netejar-les o pretendre-ho? Les va deixar caure, prement fort els llavis, abaixant la mirada a la neu espessa que amagava als seus ulls el lloc on la Lily i en James finalment descansaven; els seus ossos, segurament, potser ja convertits en pols; sense saber o importar-los que el seu fill viu estigués dret tan a prop, amb el cor encara bategant-li, viu gràcies al seu sacrifici i quasi desitjant, en aquells moments, que estigués dormint sota la neu amb ells.

L’Hermione li havia agafat la mà altra vegada i la hi estava estrenyent amb força. No podia mirar-la, però va estrènyer-la-hi també, agafant profundes ventades de l’aire de la nit, intentant mantenir la calma, intentant tornar-se a controlar. Hauria d’haver comprat alguna cosa per a donar-los, i no hi havia pensat, i cada planta al cementiri estava pansida i congelada. Però l’Hermione va aixecar la seva vareta, movent-la en cercle enlaire, i una garlanda de roses nadalenques va florir davant d’ells.

En Harry la va agafar i la va deixar sobre la tomba dels seus pares.

Tan aviat com es va posar dempeus va voler marxar. Pensava que no podria passar ni un moment més allà. Va passar el braç per sobre les espatlles de l’Hermione, i ella va posar els seus al voltant de la seva cintura, i es van girar en silenci allunyant-se per la neu, passant per davant la mare i la germana d’en Dumbledore, retornant a la fosca església i al reixat ocult.





17. El secret de la Dolors Plorós




—Atura’t, Harry.

—Què passa?

Acabaven d’arribar a la tomba del desconegut Abbott.

—Hi ha algú. Algú que ens vigila, ho sé. Allà, als arbustos.

Van quedar-se quiets, agafats l’un amb l’altre, mirant el dens negre dels arbustos que limitaven el cementiri. En Harry no hi va veure res.

—N’estàs segura?

—He vist com s’hi movia alguna cosa, posaria la mà al foc…

Es va deixar anar d’en Harry per tenir lliure la mà de la vareta.

—Semblem muggles —va remarcar en Harry.

—Muggles que acaben de deixar flors a la tomba dels teus pares! Harry, estic segura que hi ha algú, per aquí!

En Harry va pensar en el llibre d’Història de la màgia; es creia que el cementiri estava encantat. I si…? Però llavors va sentir un cruixit i va veure un remolí de neu caiguda de l’arbust que l’Hermione assenyalava amb el dit. Els fantasmes no podien moure la neu.

—És un gat —va dir en Harry, al cap d’un parell de segons—, o un ocell. Si hagués estat un Cavaller de la Mort, a hores d’ara ja seríem morts. Però sortim d’aquí i posem-nos la Capa de nou.

Més d’un cop van mirar enrere mentre sortien del cementiri. En Harry, que no se sentia tan optimista com pretenia semblar en tranquil·litzar l’Hermione, va alegrar-se d’arribar a la portella i al paviment relliscós. Es van posar un altre cop la Capa d’Invisibilitat per sobre seu. El bar estava més ple que abans; de l’interior en sortien diverses veus que cantaven la nadala que havien sentit mentre s’apropaven a l’església.

Per un moment, en Harry va estar a punt de suggerir que s’hi refugiessin, però abans que pogués dir res, l’Hermione va xiuxiuejar:

—Anem per aquí —i el va portar per un carreró estret que duia a fora del poble en la direcció oposada a aquella per la qual havien entrat. En Harry va poder albirar el punt on s’acabaven les casetes i on el camí voltava de nou cap al camp. Van caminar tan ràpid com van gosar, passant de llarg més finestres que centellejaven amb llums de tots colors i que deixaven entreveure, rere llurs cortines, els contorn foscos dels arbres de Nadal.

—Com trobarem la casa de la Dolors? —va preguntar l’Hermione, que tremolava una mica i mirava enrere cada dos per tres—. Harry? Què en penses? Harry?

El va estirar per la màniga, però en Harry no parava atenció. Estava mirant cap a la massa fosca que hi havia ben bé al final de la fila de cases. Es va posar a córrer, arrossegant l’Hermione, i ella va relliscar una mica en el gel.

—Harry…

—Mira… Mira-la, Hermione…

—No veig… Oh!

La podia veure: l’encanteri de la fidelitat devia haver mort juntament amb en James i la Lily. Les bardisses havien crescut salvatges en aquells setze anys que havien passat des que en Hagrid va treure en Harry de la runa que restava dispersa enmig de l’herba que ja els arribava fins la cintura. La major part de la casa continuava dempeus, tot i que estava completament coberta d’heura fosca i de neu, però li faltava el cantó dret del pis de dalt que, en Harry n’estava segur, era on el malefici havia estat disparat.

L’Hermione i ell eren a la porta, mirant les restes del que havia estat una caseta com les que la flanquejaven.

—Em pregunto per què mai ningú no l’ha reconstruïda —va xiuxiuejar l’Hermione.

—Pot ser que no es pugui reconstruir? —va respondre en Harry—. Potser és com les ferides fetes amb màgia negra, que no pots reparar el mal ocasionat?

Va esmunyir una mà fora de la Capa i va agafar amb força la reixa coberta de neu i d’allò més rovellada, no perquè la desitgés obrir, sinó per sostenir simplement alguna part de la casa.

—No deus voler pas entrar? Sembla perillós, podria… Oh, Harry, mira!

El contacte de la seva mà amb la reixa semblava que n’havia estat la causa. Es va alçar un cartell del terra davant mateix d’ells, amunt a través de l’embolic d’ortigues i males herbes, amunt com una flor estranya i de creixement veloç. En lletres platejades sobre la fusta, hi havia escrit:


En aquest indret, la nit del 31 d’octubre del 1981,

la Lily i en James Potter van perdre la vida.

El seu fill, en Harry, continua sent l’únic bruixot

que mai ha sobreviscut el Malefici de la Mort.

Aquesta casa, invisible als muggles, ha estat deixada

en el seu estat ruïnós com un monument als Potter

i com un recordatori de la violència

que va separar la seva família.



I al voltant d’aquelles paraules tan curosament escrites, hi havia gargots afegits per altres bruixes i bruixots que havien anat a veure el lloc on «el nen que va sobreviure» havia aconseguit sortir-se’n. Alguns només havien escrit els seus noms en tinta eterna, altres havien tallat les seves inicials sobre la fusta i n’hi havia que havien deixat missatges. Entre aquests darrers, els més recents, que brillaven intensament sobre el pas de setze anys de pintades màgiques, deien tots coses similars:


Bona sort, Harry, siguis on siguis

Si llegeixes això, Harry, sàpigues que tots estem amb tu!

Llarga vida a en Harry Potter!



—No haurien d’haver escrit sobre el cartell! —va dir l’Hermione, indignada. Però en Harry va somriure-li.

—És meravellós. M’alegro que ho hagin fet. Jo…

Va callar. Una figura lenta i silenciosa enfilava el camí coixejant cap a ells; la seva silueta es dibuixava amb el contrast dels llums brillants de la plaça llunyana. En Harry va pensar, tot i que era difícil jutjar-ho, que la figura era una dona. Es movia lentament; possiblement tenia por de relliscar en el terra nevat. El seu gep, la seva complexió i la seva manera de caminar arrossegant els peus feien la impressió que era molt vella. Van mirar en silenci com se’ls atansava. En Harry esperava veure si entraria en alguna de les cases que passava de llarg, però sabia, per instint, que no ho faria. A la fi, es va aturar a uns quants metres d’ells, i s’hi va quedar, dreta al mig de la carretera congelada, de cara a ells.

No li va caldre que l’Hermione li pessigués el braç. No hi havia ni la més remota possibilitat que aquella dona fos muggle: s’havia quedat palplantada mirant la casa que li hauria d’haver estat totalment invisible, si no era una bruixa. Però, fins i tot suposant que fos una bruixa, era un comportament estrany sortir una nit tan freda com aquella per mirar simplement unes ruïnes velles. D’altra banda, d’acord amb totes les normes de la màgia convencional, no tocava poder veure’ls en absolut ni a ell ni a l’Hermione. No obstant això, en Harry va tenir l’estranya sensació que sabia que eren allà, i que també sabia qui eren. Acabava d’arribar a aquella conclusió tan poc atractiva quan la dona va alçar una mà enfundada en un guant i els va indicar que se li acostessin.

L’Hermione es va fer a prop d’en Harry per sota la Capa, prement el braç contra el seu.

—Com ho sap?

En Harry va fer que no amb el cap. La dona els va tornar a fer un gest amb la mà, ara més vigorós. En Harry podia pensar en moltes raons per no obeir la crida, i així i tot les seves sospites pel que feia a la identitat de la dona creixien cada vegada més fortes mentre romanien encarats en el carrer desert.

Era possible que els hagués estat esperant tots aquells llargs mesos? Que en Dumbledore li hagués dit que s’esperés, que en Harry acabaria anant-hi? No era probable que hagués estat ella qui s’havia mogut a l’ombra en el cementiri i que els hagués seguit fins aquell punt? Fins i tot la seva habilitat per sentir la seva presència suggeria un poder semblant als d’en Dumbledore però que no havia vist mai abans.

Finalment, en Harry va obrir la boca per parlar, fent que l’Hermione deixés anar un crit esmorteït i pegués un bot.

—És vostè la Dolors?

La figura silenciosa va fer que sí amb el cap i els va tornar a fer un gest amb la mà perquè se li acostessin. Per sota la Capa, en Harry i l’Hermione van intercanviar mirades. En Harry va alçar les celles i l’Hermione va moure el cap imperceptiblement en senyal de nerviós assentiment.

Van caminar cap a la dona, que de seguida es va girar i se’n va tornar arrossegant els peus pel camí pel qual havien vingut. Els va conduir més enllà d’unes quantes cases i, finalment, va girar per una entrada. La van seguir pel camí d’entrada principal a través d’un jardí tan poc cuidat i tan crescut com el que acabaven d’abandonar. Va burxar una estona amb la clau a la porta buscant el pany, va obrir-la i va fer-se enrere per deixar-los passar.

Feia pudor, o potser era la seva casa, la que pudia. En Harry va arrufar el nas en passar per davant seu i es va treure la Capa. Ara que era vora seu, en Harry es va adonar com n’era, d’escanyolida. Inclinada per l’edat, amb prou feines li arribava al pit. La dona va tancar la porta rere seu, amb els nusets blaus i plens de taques per contrast amb l’escantellada paret; llavors, es va girar i va mirar en Harry a la cara. Tenia els ulls amb cataractes i enfonsats més enllà dels plecs de pell transparent, i tota la seva cara estava esquitxada de venetes i taques pròpies de l’edat. Es va preguntar si realment el devia poder veure; fins i tot en el cas que pogués, veuria el muggle calb de qui havia pres la identitat.

L’olor de vellúria, de pols, de roba bruta i de menjar ranci es va intensificar quan ella es va decantar un xal negre i desgastat, tot mostrant un cap de cabells blancs escassos a través dels quals se li podia veure sense problemes la closca.

—Dolors? —va repetir en Harry.

Ella va tornar a assentir amb el cap. En Harry va notar el medalló contra la seva pell. La cosa que hi havia a l’interior i que de vegades feia soroll o bategava s’havia despertat, i ara el podia sentir palpitant a través de la cadena daurada. Sabia, podia notar, que allò que el destruiria es trobava a prop?

La Dolors va caminar arrossegant els peus, apartant l’Hermione d’una empenta com si no l’hagués vista, i va desaparèixer dins el que semblava una sala d’estar.

—Harry, no ho acabo de veure clar —va xiuxiuejar l’Hermione.

—Mira com n’és, de menuda; crec que la podríem vèncer, si ho haguéssim de fer —va dir en Harry—. Escolta, t’ho hauria d’haver dit, ja sabia que no hi era tota. La Muriel va dir que estava tocada del bolet.

—Veniu! —va cridar la Dolors des de la següent habitació.

L’Hermione es va sobresaltar i va agafar en Harry pel braç.

—No passa res —va dir en Harry, tranquil·litzador, i va conduir-la a la sala d’estar.

La Dolors es balancejava per tota la sala il·luminant espelmes, però la sala encara estava molt fosca i, no cal dir-ho, d’allò més bruta. La pols gruixuda cruixia sota els seus peus i el nas d’en Harry va detectar, per sota l’olor d’humitat i de floridura, alguna cosa pitjor, com la pudor de la carn putrefacta. Es va preguntar quan devia ser l’últim cop que algú havia entrat a casa de la Dolors per comprovar si es podia abastir.

Semblava que havia oblidat també que podia fer màgia, ja que il·luminava maldestrament a mà les espelmes, de manera que el puny de la seva màniga estava constantment en perill que s’hi prengués foc.

—Deixi-m’ho fer a mi —va oferir-se en Harry, i li va prendre els llumins.

Ella se’l va quedar mirant mentre en Harry acabava d’encendre els blens de les espelmes que quedaven en els platets que hi havia per tota l’habitació, col·locats precàriament sobre piles de llibres i raconeres que estaven plenes de copes esquerdades i brutes.

L’última superfície damunt la qual en Harry va veure una espelma era una calaixera en què hi havia una gran quantitat de fotografies. Quan la flama va dansar vigorosament, el seu reflex va vacil·lar en el vidre i en la plata polsosos de les fotografies, i hi va veure una mica de moviment. Mentre la Dolors remenava maldestrament els tions del foc, en Harry va murmurar:

—Purgo.

La pols de les fotografies va esvanir-se, i va veure de seguida que en faltaven mitja dotzena, dels marcs més grans i més ornats. Es va preguntar si havia estat la Dolors qui les havia tretes, o bé algú altre. Llavors, una que hi havia al final de la col·lecció va cridar-li l’atenció, i se la va atansar.

Era el lladre dels cabells daurats i la cara alegre, el jove que havia vist a l’ampit de la finestra d’en Gregorovitch, somrient amb mandra des del marc platejat. I en Harry va recordar, instantàniament, on havia vist abans el noi: a La vida i mentida d’Albus Dumbledore, braç per braç amb l’adolescent Dumbledore, i allà mateix devia ser on eren totes les fotografies que faltaven: en el llibre de la Rita.

—Senyora… Senyoreta… Plorós? —va dir, amb la veu lleugerament tremolosa—. Qui és aquest? La Dolors era al bell mig de la sala, mirant com l’Hermione li encenia el foc.

—Senyoreta Plorós? —va repetir en Harry, i va fer una passa endavant, amb la fotografia entre les mans, mentre les flames s’encenien amb un esclat a la llar de foc. La Dolors va alçar el cap en sentir-lo i l’horricreu va bategar amb més rapidesa contra el seu pit. En Harry va preguntar-li, mostrant-li la fotografia—. Qui és aquesta persona?

Ella la va observar amb solemnitat i va tornar a mirar en Harry.

—Sap qui és? —va repetir, en una veu més pausada i forta que de normal—. Aquest home? El coneix? Sap com es diu?

La Dolors va limitar-se a mirar-lo vagament. En Harry va sentir una frustració horrible. Com havia desclòs els records de la Dolors Plorós, la Rita Skeeter?

—Qui és aquest home? —va repetir encara més fort.

—Harry, què fas? —va preguntar l’Hermione.

—Aquesta fotografia, Hermione, és el lladre, el lladre que va robar en Gregorovitch! Si us plau! —va dir a la Dolors—. Qui és?

Però ella tan sols se’l va quedar mirant.

—Per què ens ha demanat que vinguéssim amb vostè, senyora… senyoreta Plorós? —va preguntar l’Hermione, alçant també ella la veu—. Hi havia alguna cosa que ens volgués explicar?

Sense donar cap senyal d’haver sentit l’Hermione, la Dolors ara s’havia arrossegat unes quantes passes endavant cap a en Harry. Amb un petit moviment amb el cap, va tornar a mirar cap al vestíbul.

—Vol que marxem? —va preguntar-li en Harry.

Va repetir el gest, ara assenyalant-lo primer a ell i, després, a ella mateixa i el sostre.

—Ah… d’acord… Hermione, crec que vol que vagi al pis de dalt amb ella.

—Molt bé —va dir l’Hermione—. Anem.

Però en moure’s l’Hermione, la Dolors va fer que no amb el cap amb un vigor sorprenent, i va tornar a assenyalar primer en Harry i, després, a ella mateixa.

—Vol que hi vagi jo, amb ella, tot sol.

—Per què? —va dir l’Hermione, i la seva veu va sonar estrident i clara en l’estança il·luminada per la llum de les espelmes. La vella senyora va fer que no amb el cap un altre cop en sentir el soroll.

—Potser en Dumbledore li va dir que em donés l’espasa a mi, i només a mi?

—De debò creus que sap qui ets?

—Sí —va dir en Harry, mirant els ulls lletosos sobre els seus—. Crec que sí.

—Molt bé, d’acord, doncs. Però vés ràpid, Harry.

—La segueixo —va dir en Harry a la Dolors.

Va semblar entendre’l, perquè va dirigir-se arrossegant els peus fins a la porta.

En Harry va mirar enrere cap a l’Hermione amb un somriure tranquil·litzador, però no estava segur que l’hagués vist, ja que es trobava dreta abraçant-se a si mateixa al bell mig d’aquella sordidesa il·luminada per les espelmes, mirant vers la prestatgeria de llibres. Mentre sortia de la sala, sense ser vist ni per l’Hermione ni per la Dolors, es va esmunyir la fotografia amb marc de plata del lladre desconegut a la butxaca.

Les escales eren empinades i estretes: en Harry va estar quasi temptat de posar les mans a l’esquena geperuda de la Dolors per assegurar que no caigués enrere sobre seu, cosa que semblava d’allò més probable. Poc a poc i bleixant una mica, la Dolors va pujar fins al replà de dalt de tot, va girar a mà dreta i el va conduir cap a una habitació que tenia el sostre baix.

L’habitació era negra com el carbó i feia una pudor horrible: en Harry tan sols havia pogut discernir un orinal sobresortint de sota el llit abans que la Dolors tanqués la porta, i també això va ser empassat per la foscor.

—Lumos —va dir en Harry, i la punta de la seva vareta es va il·luminar, i va tenir un sobresalt: en aquells poc segons de foscor, la Dolors se li havia acostat, sense que ell la sentís.

—Ets en Potter? —va xiuxiuejar.

—Sí.

Ella va assentir amb el cap, lentament, solemnement. En Harry va sentir que l’horricreu li bategava amb més força i més ràpid que el seu propi cor: era una sensació desagradable i pertorbadora.

—Té alguna cosa per a mi? —va preguntar en Harry, però ella semblava distreta per la punta il·luminada de la seva vareta—. Té alguna cosa per a mi?

Llavors ella va tancar els ulls i una successió de coses van ocórrer en un tres i no-res: a en Harry la cicatriu va punxar-li dolorosament, l’horricreu va moure’s nerviosament de manera que la pitrera del seu jersei es va remoure, i l’habitació fètida i fosca es va dissoldre momentàniament. Va sentir que el cor li feia un salt d’alegria i va parlar en una veu freda i aguda:

—Agafa’l!

En Harry va balancejar-se sense moure’s del lloc: l’habitació fosca i pudent semblava tancar-se sobre seu un altre cop, i no sabia què acabava de passar.

—Té alguna cosa per a mi? —va preguntar per tercera vegada, més fort.

—Allà —va xiuxiuejar, assenyalant el racó. En Harry va alçar la vareta i va veure la silueta d’un tocador desordenat sota la finestra encortinada.

Aquest cop, ella no el va guiar. En Harry es va posar entre ella i el llit sense fer, amb la vareta preparada. No volia apartar la mirada d’ella.

—Què és? —va preguntar en arribar al tocador, ple del que semblava i pudia com roba bruta acaramullada.

—Allà —va dir, assenyalant el manyoc amorf.

I en el moment que va desviar la mirada, amb els ulls escodrinyant aquell desori embolicat per si veia una empunyadura d’espasa, un robí, ella va moure’s de manera estranya: va veure-ho de reüll, i el pànic va fer que es girés. L’horror el va paralitzar en veure com el cos vell de la Dolors s’enfonsava i una gran serp sortia d’allà on hi havia hagut el seu coll.

La serp va saltar-li a sobre mentre ell alçava la vareta, i la força de la mossegada al seu avantbraç va enviar la vareta disparada cap al sostre. La seva llum va oscil·lar vertiginosament per tota l’habitació i es va apagar. Llavors, la serp va etzibar-li amb la cua una fuetejada tan forta a l’estómac, que el va fer quedar momentàniament sense respiració. Va caure enrere sobre el tocador, sobre la pila de roba bruta…

Va rodolar pel terra, esquivant pels pèls la cua de la serp, que va impactar contra el tocador on havia estat un segon abans. Fragments de la superfície de vidre van ploure sobre seu mentre picava contra el terra. Des del pis de sota, es va sentir la veu de l’Hermione cridant:

—Harry?

No va poder reunir prou aire en els seus pulmons per a cridar-la de nou.

Aleshores, una massa pesada i suau el va copejar violentament i el va llançar a terra, i en Harry va notar com s’arrossegava per sobre seu, poderosa, musculosa…

—No! —va cridar, immobilitzat com estava al terra.

—Sí —va xiuxiuejar la veu—. Ssssí… Agafar-te… Agafar-te…

—Appropinquet… Appropinquet, vareta!

Però no va passar res i necessitava les mans per a forcejar contra la serp, per a separar-la d’ell mentre se li enrotllava al voltant del tors, esprement-lo i traient-li tot l’aire, prement l’horricreu amb força contra el seu pit: un cercle de gel que bategava curull de vida, a centímetres del seu propi cor frenètic; i una llum freda i blanca li emplenava el cervell, i tots els pensaments van ser obliterats, es quedava sense respiració, sons de petjades distants, tot se n’anava…

Un cor metàl·lic li bategava cap a fora del pit, i ara estava volant, volant amb el cor triomfant, sense necessitat d’una escombra o d’un vespral…

Es va despertar bruscament en la pudent foscor. La Nagini l’havia alliberat. Es va posar dempeus i va veure la silueta de la serp retallada a la llum del replà: va assestar un cop i l’Hermione va tirar-se a un cantó amb un xiscle: el seu malefici desviat va impactar contra la finestra, que es va esmicolar. Un aire congelat va omplir l’habitació mentre en Harry s’ajupia per evitar una altra pluja de vidre trencat, i el seu peu va relliscar sobre un objecte semblant a un llapis… la seva vareta…

Es va inclinar i la va agafar, però ara l’habitació estava plena de la serp, amb la seva cua que assotava a tort i a dret. L’Hermione no era enlloc que es pogués veure i, per un moment, en Harry va pensar el pitjor, però aleshores es va sentir una forta explosió i un esclat de llum vermella, i la serp va volar pels aires, bufetejant amb força la cara d’en Harry, i tota enrotllada va volar fins al sostre. En Harry va alçar la vareta, però en fer-ho, la cicatriu encara li va cremar més dolorosament, amb més força que no ho havia fet durant anys.

—Està en camí! Hermione, està en camí!!!

I mentre cridava, la serp va caure, xiuxiuejant salvatgement. Tot era caòtic: en caure, la serp va destruir els prestatges de la paret i tot de porcellana esmicolada va volar pels aires mentre en Harry saltava sobre el llit i agafava la fosca figura que sabia que era l’Hermione…

Ella va xisclar presa del pànic quan en Harry la va tirar d’esquena al llit: la serp va encabritar-se de nou, però en Harry sabia que una cosa pitjor que la serp se’ls acostava, i potser era ja a la porta; el seu cap estava a punt de clivellar-se a causa del dolor de la cicatriu…

La serp va envestir mentre en Harry feia un salt i corria, arrossegant l’Hermione amb ell. En descarregar el cop, l’Hermione va cridar:

—Confringo! —i l’encanteri va travessar l’habitació per l’aire, fent explotar el mirall de l’armari i retornant cap a ells, rebotant del terra al sostre; en Harry va sentir que la seva calor li socarrimava el dors de la mà. Un vidre li va tallar la galta mentre, empenyent l’Hermione, saltava del llit sobre el tocador trencat i directament cap a l’exterior de la finestra esmicolada, cap al no-res, amb el crit de l’Hermione reverberant a través de la nit mentre giravoltaven enlaire… I, llavors, la cicatriu se li va obrir de cop i ara ell era en Voldemort, que corria a través de l’habitació fètida i posava les mans blanques i llargues sobre l’ampit de la finestra, mentre veia un home calb i una dona petita que giravoltaven i desapareixien, i va cridar ple de ràbia, amb un crit que es va fusionar amb el de la noia i que va ressonar a través dels jardins foscos per sobre les campanades de l’església, que repicaven per al dia de Nadal…

I el seu crit era el crit d’en Harry, el seu pànic era el pànic d’en Harry… del que hauria pogut tenir lloc allà, on ja havia passat una vegada abans… Allà, amb vistes a aquella casa on havia estat tan a punt de saber què era morir… Morir… El dolor era tan terrible… Arrencat del seu cos… Però si no tenia cos, per què li feia tant de mal, el seu cap? Si era mort, com es podia sentir tan insuportablement malament? No s’aturava, el dolor, amb la mort? No se n’anava…?

La nit era humida i ventosa, dos nens disfressats de carabassa caminaven com els ànecs creuant la plaça, i els aparadors de les botigues estaven guarnits amb aranyes de paper i totes aquelles decoracions muggles de mal gust d’un món en el qual no creien… I ell s’esquitllava cap endavant, amb aquella sensació de determinació, de poder i de correcció que sempre tenia en aquelles ocasions… I no d’enuig… L’enuig era per a les ànimes més dèbils que la seva… Però de triomf sí… Ho havia estat esperant, ho havia estat desitjant…

—Porta un vestit molt bonic, senyor!

Va veure que el somriure del nen s’esvania en córrer prou a prop seu per veure-li l’interior de la caputxa de la capa. Va veure por en la seva cara pintada: llavors, el nen va fer mitja volta i va fugir corrents… Per sota la túnica, va tocar amb els dits el mànec de la seva vareta… Un únic moviment i el nen mai no arribaria a la seva mare…

Però era innecessari, bastant innecessari…

I va caminar al llarg d’un nou carrer més estret, i ara tenia per fi a la vista la seva destinació; l’encanteri de la fidelitat s’havia romput, tot i que ells encara no ho sabien… I va fer menys soroll que les fulles mortes que voletejaven per sobre la vorera mentre arribava al nivell de la fosca bardissa, i va mirar-hi per sobre…

No havien fet córrer les cortines, i els va veure ben clarament a la petita saleta d’estar: l’home alt, amb cabells negres i ulleres, fent que de la punta de la seva vareta en sortissin núvols de fum de color per entretenir el nen bru que duia un pijama blau.

El nen reia i intentava agafar el fum, tancar-lo en el seu puny petit…

Es va obrir una porta i va entrar la mare, dient alguna cosa que no va poder sentir, amb el seus cabells llargs i pèl-rojos caient-li per sobre la cara. Ara el pare va alçar el nen i el va passar a la mare. Va llançar la vareta sobre el sofà i es va estirar, badallant…

La porta va grinyolar una mica quan va entrar, però en James Potter no el va sentir. Amb la mà blanca va treure la vareta de sota la túnica i va apuntar a la porta, que es va obrir de bat a bat amb una explosió.

Era al llindar quan en James va aparèixer corrent al vestíbul. Era fàcil, massa fàcil, ni tan sols havia recollit encara la seva vareta…

—Lily, agafa en Harry i vés-te’n! És ell! Vés! Corre! Jo l’entretindré…

L’entretindria sense una vareta a la mà!… Va riure abans de llançar el malefici.

—Obitus per subitum!

Una llum verda va omplir el rebedor estret, va il·luminar el cotxet que hi havia contra la paret, va fer que les baranes brillessin com barres lluminoses i en James Potter va caure com un titella quan li han tallat els fils…

Va sentir-la cridar des del pis de dalt, atrapada, tot i que, sempre que es portés de manera sensata, ella com a mínim no tenia res a témer… Va pujar les escales, escoltant lleugerament divertit els seus intents d’atrinxerar-se dins l’habitació… No tenia la vareta al damunt, tampoc… Com n’eren, d’estúpids i de confiats, pensant que la seva seguretat estava en mans dels seus amics, tant que fins i tot hi havia moments que prescindien de les armes…

—No, en Harry no, sisplau; en Harry no!

—Surt del mig, nena tonta… Surt del mig ara mateix…

—No, en Harry no. Sisplau, mateu-me a mi, però no a ell…

—És l’últim cop que t’aviso…

—Sisplau, en Harry no! Tingueu pietat! Tingueu pietat! En Harry no! En Harry no! Sisplau… Faré el que calgui…

—Surt del mig, surt del mig, nena…

L’hauria poguda allunyar del bressol per la força, però semblava més prudent acabar amb tots dos…

Hi va haver un esclat de llum verda per tota l’habitació i ella va desplomar-se com el seu marit. Aquest cop, el nen no va cridar: estava dret, amb les mans aferrades als barrots del seu bressol, i mirava la cara de l’intrús amb una mena d’interès viu, potser pensant que era el seu pare qui s’amagava sota la capa, fent més llums boniques, i que la seva mare s’alçaria d’un moment a l’altre, rient… Va apuntar detingudament cap a la cara del nen: volia veure com passava, la destrucció del seu únic i inexplicable perill. El nen va començar a plorar: havia vist que no era en James. No li va agradar que plorés, mai no havia pogut aguantar els nens més petits que gemegaven i ploriquejaven a l’orfenat…

—Obitus per subitum!

I llavors ell mateix va romandre esmicolat: no hi havia res, res llevat del pànic i la por, i es va haver d’amagar, no allà enmig la runa de la casa destrossada, on el nen estava atrapat i plorava, sinó molt lluny… Molt lluny…

—No… —va gemegar.

La serp va xiuxiuejar des del trespol brut i desendreçat, i ell havia mort el noi, i així i tot ell l’era, el noi…

—No…

I ara era davant la finestra trencada de la casa de la Dolors Plorós, immers en els records de la seva gran pèrdua, i als seus peus la gran serp va lliscar per sobre la porcellana i el vidre trencats… Va mirar el terra i va veure una cosa… Una cosa increïble…

—No…

—Harry, no passa res, estàs bé!

Es va ajupir i va recollir una fotografia rompuda. Allà era, el lladre desconegut, el lladre que estava buscant…

—No… M’ha caigut… M’ha caigut…

—Harry, no passa res, desperta’t, desperta’t!

Era en Harry, no en Voldemort… I allò que xiuxiuejava no era una serp…

Va obrir els ulls.

—Harry —va xiuxiuejar l’Hermione—. Et… et trobes bé?

—Sí —va mentir.

Era a la tenda, ajagut en una de les lliteres de baix sota un munt de flassades. Va poder veure que quasi era la matinada, atesa la quietud i la llum freda i esmorteïda que hi havia més enllà del cel de lona. Estava xop de suor, la sentia també en els llençols i les flassades.

—Ens n’hem escapat.

—Sí —va dir l’Hermione—. He hagut d’utilitzar un sortilegi de suspensió per dur-te al llit, no et podia alçar. Has estat… Bé, no estaves gaire…

Tenia ombres porpres sota els ulls marrons i va adonar-se que a la mà hi tenia una esponja: li havia estat eixugant la cara.

—Has estat malalt —va acabar—. Força malalt.

—Quant fa que hem marxat?

—Fa hores. Ja és quasi el matí.

—I he estat… què, inconscient?

—No ben bé —va dir l’Hermione, incòmoda—. Has estat cridant i gemegant i… més coses —va afegir, en un to que va fer que en Harry se sentís intranquil. Què havia fet? Cridar maleficis com en Voldemort? Cridar com el nen en el bressol?

—No et podia treure l’horricreu de sobre —va dir l’Hermione, i en Harry va saber que ho deia per canviar de tema—. El tenies enganxat; enganxat al pit. Hi tens una marca; em sap greu, he hagut d’utilitzar un sortilegi sever per treure-te’l. La serp també t’ha mossegat, però t’he netejat la ferida i t’hi he posat una mica de dictam…

Es va treure la samarreta suada que duia posada i es va mirar. Tenia un oval escarlata sobre el cor allà on el medalló l’havia cremat. També va veure les marques incisives mig guarides a l’avantbraç.

—On has posat l’horricreu?

—A la meva bossa de mà. He pensat que l’hauríem de mantenir apartat de nosaltres per una estona.

En Harry es va ajeure de nou sobre els coixins i va mirar-li la cara grisosa i xuclada.

—No hauríem d’haver anat al Cau d’en Goldric. Ha estat culpa meva, és tot culpa meva, Hermione, em sap greu.

—No és culpa teva. Jo també hi volia anar; jo també creia de debò que en Dumbledore podia haver deixat allà l’espasa per a tu.

—Sí, bé… Ens hem equivocat, oi?

—Què ha passat, Harry? Què ha passat quan t’ha dut al pis de dalt? La serp s’estava amagant en algun lloc? Ha aparegut del no-res i l’ha morta i t’ha atacat?

—No —va respondre—. La serp era ella… O ella era la serp… Tant és.

—Q-què?

Va aclucar els ulls. Encara podia notar l’olor de la casa de la Dolors, i això va fer que tot plegat li semblés horriblement vívid.

—La Dolors deu fer temps que és morta. La serp era… era dintre seu. L’Innominable la degué posar al Cau d’en Goldric, perquè esperés. Tenies raó, sabia que hi aniria.

—La serp era dintre seu?

—En Llopin va dir que veuríem màgia que mai no ens hauríem imaginat —va dir en Harry—. La Dolors no volia parlar davant teu perquè era reptilingüe, reptilingüe del tot, i jo no me n’he adonat, però, és clar, la podia entendre. Un cop a l’habitació, la serp ha enviat un missatge a l’Innominable, he sentit com passava això dintre el meu cap, l’he notat emocionat. Ell li ha demanat que m’agafés… I llavors…

Va recordar com la serp havia sortit del coll de la Dolors. L’Hermione no necessitava conèixer-ne els detalls.

—… s’ha transformat, s’ha transformat en la serp, i m’ha atacat.

Va mirar-se les marques de les punxades.

—Se suposa que no m’havia de matar, tan sols m’havia de fer quedar allà fins que arribés l’Innominable.

Tant de bo hagués aconseguit matar la serp, com a mínim. Hauria valgut la pena, tot plegat… Amb el cor malalt, es va incorporar i es va treure les flassades.

—Harry, no, estic convençuda que necessites descansar!

—On és la meva vareta, Hermione?

Ella s’estava mossegant el llavi, i els ulls se li van omplir de llàgrimes.

—Harry…

—On és, la meva vareta?

L’Hermione es va ajupir vora el llit i la hi va donar.

La vareta de grèvol i de fènix estava gairebé partida en dues. Un fil fràgil de ploma de fènix mantenia les dues parts que penjaven unides. La fusta s’havia xapat en dues parts. En Harry va agafar-la amb les mans com si fos una cosa viva que havia patit una ferida terrible. No podia pensar bé: tot era una massa borrosa de pànic i por. Llavors va allargar-li la vareta a l’Hermione.

—Arregla-la. Sisplau.

—Harry, no crec que pugui, quan es trenca d’aquesta manera…

—Sisplau, Hermione, intenta-ho!

—R-reparo.

La meitat que penjava de la vareta va tornar al seu lloc. En Harry la va alçar.

—Lumos!

La vareta va treure unes espurnes febles i es va apagar. En Harry va apuntar a l’Hermione.

—Expulsiarmus! La vareta de l’Hermione va fer un petit sotrac però no se li’n va anar de la mà.

Aquell intent feble de fer màgia havia estat massa per a la vareta d’en Harry, que es va partir en dues un altre cop. Se la va quedar mirant, horroritzat, incapaç d’assumir el que veien els seus ulls… La vareta que havia sobreviscut tantes envestides…

—Harry —va xiuxiuejar l’Hermione, amb la veu tan baixa que amb prou feines la podia sentir—. Em sap molt, molt de greu. Crec que he estat jo. Mentre marxàvem, ja saps, la serp ens perseguia, i per això li he llançat un malefici esclatador, i ha rebotat pertot, i deu haver… deu haver-la tocada…

—Ha estat un accident —va dir en Harry mecànicament. Se sentia buit, atordit—. Ja… ja trobarem una manera de reparar-la.

—Harry, no crec que puguem —va dir l’Hermione, amb llàgrimes recorrent-li la cara—. Recordes… recordes en Ron? Quan se li va trencar la vareta, en estavellar-se el cotxe? Ja no va tornar a ser la mateixa mai més, va haver-ne de comprar una altra.

En Harry va pensar en l’Ollivander, segrestat i hostatge d’en Voldemort, i en en Gregorovitch, que era mort. Com podria, ell tot sol, trobar una altra vareta?

—Bé —va dir, en un to de veu falsament flegmàtic—. Bé, simplement t’agafaré la teva, doncs. Mentre faci guàrdia.

Amb la cara coberta de llàgrimes, l’Hermione va oferir-li la vareta i en Harry la va deixar seient vora el seu llit, desitjant res més que allunyar-se d’ella.





18. La vida i mentida d’Albus Dumbledore




Sortia el sol. El cel, vast i pur, s’estenia per sobre seu, indiferent a ell i al seu patiment.

En Harry es va asseure a l’entrada de la tenda i va respirar l’aire pur. El simple fet d’estar viu veient sortir el sol per sobre les muntanyes nevades hauria de ser el tresor més gran del món, tot i que no ho pogués apreciar. Els sentits se li havien entumit per culpa d’haver perdut la seva vareta. Va veure la vall emblanquinada de neu, i va sentir repicar les campanes d’una església en la llunyania.

Sense fixar-s’hi, va clavar-se els dits als braços com si intentés resistir un dolor físic. Havia vessat la seva sang molts més cops dels que podia recordar; fins i tot havia perdut tots els ossos del braç dret, un cop; aquell viatge li havia deixat cicatrius al pit i als avantbraços, a part de les que ja tenia a la mà i al front; però mai, fins aquell moment, no s’havia sentit tan feble, vulnerable i despullat, com si hagués perdut la millor part del seu poder. Sabia què diria l’Hermione sobre el tema: la vareta és tan bona com el bruixot. Però anava errada; el seu cas era diferent. Ella no havia sentit com la seva vareta havia girat com una brúixola i havia llançat flames daurades al seu enemic. Havia perdut la protecció dels cors bessons, i només ara que l’havia perduda s’havia adonat de com n’era, d’important, per a ell.

Va treure els trossos de la seva vareta de la butxaca i, sense mirar-se’ls, els va posar al saquet d’en Hagrid al voltant del seu coll. El saquet estava massa ple d’objectes trencats i inservibles com per a portar-ne més. La seva mà va tocar la papallona daurada vella i, per un moment, va resistir la temptació de treure-la i llançar-la. Impenetrable, inútil, inservible, com tot el que en Dumbledore els havia deixat…

I la seva ràbia cap a en Dumbledore el va assaltar com lava, cremant-lo per dins, esborrant els altres sentiments. Per pura desesperació, s’havien convençut que el Cau d’en Goldric tindria respostes i que hi havien d’anar, que tot era part d’algun camí secret que havia preparat en Dumbledore per a ells; però no hi havia cap mapa ni cap pla. En Dumbledore els havia abandonat a buscar a les palpentes, en la foscor, a lluitar amb terrors desconeguts i inimaginables, sols i sense ajuda: no els havia explicat res, no els havia donat res, no tenien l’espasa i, ara, en Harry no tenia vareta. I havia perdut la foto del lladre, i segur que li seria fàcil a en Voldemort saber qui era… En Voldemort ho sabia tot ara…

—Harry?

L’Hermione semblava que tingués por que en Harry li fes un malefici amb la seva pròpia vareta. Amb la cara plena de llàgrimes, es va asseure al seu costat, amb dues tasses de te tremolant-li a les mans i amb alguna cosa voluminosa sota el braç.

—Gràcies —va dir, agafant una de les copes.

—Et fa res que parli amb tu?

—No —va dir, perquè no volia ferir els seus sentiments.

—Harry, volies saber qui era l’home de la foto. Doncs… tinc el llibre.

Tímidament, va treure i es va posar sobre la falda una còpia de La vida i mentida d’Albus Dumbledore.

—On…? Com…?

—Estava a la sala d’estar de la Dolors, tirat per allà… Hi havia aquesta nota enganxada sobre la portada.

L’Hermione va llegir les poques línies d’escriptura punxeguda, d’un color verd àcid, en veu alta:

—«Estimada Dolors, gràcies per la teva ajuda. Aquí tens una còpia del llibre; espero que t’agradi. M’ho vas contar tot, encara que no te’n recordis. Rita». Crec que va arribar quan l’autèntica Dolors encara era viva. Però potser no es trobava bé per a llegir-lo, no creus?

—Possiblement no ho estava.

En Harry va abaixar la vista fins la cara d’en Dumbledore i va sentir una onada de plaer salvatge: per fi sabria totes les coses que en Dumbledore mai no li havia explicat, encara que en Dumbledore no ho volgués.

—Encara estàs enfadat amb mi, oi? —va dir l’Hermione; ell va aixecar la mirada i va veure com les llàgrimes li queien dels ulls, i es va adonar que la seva ràbia se li veia a la cara.

—No —li va respondre en Harry—. No, Hermione. Sé que va ser un accident. Sé que intentaves treure’ns d’allà vius, i ho vas fer molt bé. Estaria mort si no haguessis estat allà per ajudar-me.

Va intentar tornar-li el trist somriure, i va tornar a fixar-se en el llibre. El llom estava rígid, es veia clarament que ningú no l’havia obert mai. Va fullejar les pàgines, buscant fotografies. Va trobar la que cercava quasi immediatament. En va veure una on sortia en Dumbledore amb el seu atractiu amic, rient a cor què vols d’alguna broma oblidada. En Harry es va fixar en la nota del peu:


Albus Dumbledore, poc després de la mort de la seva mare, amb el seu amic Gellert Grindelwald.

En Harry es va mirar l’última paraula durant molta estona. «Grindelwald». «El seu amic Grindelwald». Va mirar l’Hermione de reüll, que encara es mirava el nom com si no es pogués creure el que veia. A poc a poc, va aixecar la vista i va mirar en Harry.

—En Grindelwald?

Ignorant les fotografies restants, en Harry va començar a passar pàgines buscant alguna referència al fatídic nom. El va trobar aviat i va començar a llegir, però es va perdre. Havia de tornar enrere perquè tot tingués sentit, i finalment es va trobar a ell mateix al principi d’un capítol titulat «Pel bé major». En Harry i l’Hermione van començar a llegir:

Apropant-se al seu divuitè aniversari, Dumbledore va abandonar Hogwarts amb el resplendor de la glòria: cap de monitors, monitor, guanyador del Premi Barnabus Finkley per fer encanteris excepcionals, representant de les Joventuts Britàniques al Wizengamot i guanyador de la medalla d’or per la seva contribució a la Conferència Internacional d’Alquimistes al Caire. Dumbledore, després, tenia la intenció de fer una volta al món amb Elfies Dux, l’aflat de duc, el seu estúpid però devot company que havia conegut a l’escola.

Els dos nois eren a La Marmita Foradada de Londres, preparant-se per marxar cap a Grècia el següent matí, quan va arribar un mussol portant la notícia de la mort de la mare de Dumbledore. Elfies Dux, que va refusar ser entrevistat per a fer aquest llibre, ha donat a conèixer la seva sentimental versió de què va passar després. Considera la mort de Kendra Dumbledore com una tràgica pèrdua, i la decisió de Dumbledore d’abandonar la seva expedició, com un noble acte de sacrifici.

És cert que Dumbledore va tornar al Cau d’en Goldric de seguida, suposadament per «tenir cura» del seu germà petit i la seva germana. Però, de fet, quanta cura va tenir d’ells?

«Era un noi estrany, aquest Aberforth», diu Enid Smeek, la família del qual vivia als afores del Cau d’en Goldric en aquells temps. «Corria com un salvatge. Naturalment, amb el seu pare i la seva mare morts, senties pena per ell, només que va continuar tirant-me fems de cabra pel cap. No crec que l’Albus es preocupés per ell. Mai no els vaig veure junts, igualment».

I doncs, què feia l’Albus, si no estava cuidant el seu salvatge germà petit?

La resposta, sembla, és assegurar l’empresonament de la seva germana. Tot i que la seva primera vigilant havia mort, res no va canviar en la llastimosa condició d’Ariadna Dumbledore. La seva existència va continuar sent coneguda per aquells pocs amics que, com Elfies Dux, es creien la història de la seva«malaltissa salut».

Un altre fàcilment satisfet amic de la família era Dolors Plorós, la famosa historiadora que ha viscut al Cau d’en Goldric durant molts anys. La Kendra, com és lògic, va refusar la Dolors quan ella va intentar donar la benvinguda a la família al poble. Molts anys després, però, la Dolors li va enviar un mussol a l’Albus a Hogwarts, havent quedat favorablement impressionada pel seu article sobre «la transfiguració entre espècies» a la revista Temes de Transfiguració. Aquest contacte inicial la va portar a conèixer tota la família Dumbledore. Al moment de la mort de la Kendra, la Dolors era l’única persona del Cau d’en Goldric que es portava bé amb la mare de Dumbledore. Desafortunadament, la brillantor que la Dolors va exhibir tan precoçment en la seva vida s’estava acabant. «El foc crema, però la marmita està buida», com em va dir Igor Dillonsby, o, com deia Enid Smeek, «està més tarada que un tambor que no sona». Tot i això, una combinació de tècniques de prova i error em va permetre extreure prou fragments de fets sòlids per a poder donar forma a aquesta escandalosa història.

Com la resta del món màgic, la Dolors creu que la mort prematura de la Kendra es deu a un «encanteri rebotat», història que l’Albus i l’Aberforth van repetir els anys posteriors. La Dolors també repeteix com un lloro la versió de la família sobre l’Ariadna, dient que era «fràgil» i «delicada». En un tema, però, l’explicació de la Dolors va valdre l’esforç que vaig posar per a aconseguir Veritasèrum, perquè ella, i només ella, coneix la història sencera del secret més ben guardat de la vida d’Albus Dumbledore. Revelat per primer cop, posa en dubte tot el que els admiradors de Dumbledore creien: el seu suposat odi vers les Forces del Mal, la seva oposició a l’opressió dels muggles i, fins i tot, la devoció a la seva família.

El mateix estiu que Dumbledore va anar al Cau d’en Goldric, sent un orfe i cap de família, Dolors Plorós va acceptar d’acollir a casa seva el seu nebot, Gellert Grindelwald.

El nom de Grindelwald és famós amb justícia: si es fes una llista dels bruixots de les Forces del Mal més perillosos, ell seria el primer si no fos perquè l’Innominable va arribar una generació més tard per prendre-li la corona. Com que Grindelwald mai no va estendre la seva campanya de terror cap a la Gran Bretanya, els detalls de la seva conquesta de poder no es coneixen detalladament, aquí.

Educat a Durmstrang, una escola famosa ja llavors per la seva tolerància respecte a les Forces del Mal, Grindelwald es va mostrar tan precoçment brillant com Dumbledore. Emperò, en lloc de decidir emprar les seves habilitats per guanyar condecoracions i premis, Gellert Grindelwald es va dedicar a altres objectius. Als setze anys, Durmstrang no va poder continuar ignorant els seus estranys experiments, i el van expulsar.

Fins ara, tot el que se sabia dels moviments d’en Grindelwald des que el van expulsar és que «va viatjar durant uns mesos». Ara podem revelar que Grindelwald va decidir visitar la seva tieta al Cau d’en Goldric, i que allà, per molt xocant que pugui semblar a molts, va tenir una estreta amistat amb ni més ni menys que Albus Dumbledore.

«Em va semblar que era un noi encantador», balbuceja la Dolors, «fos el que fos després. Naturalment li vaig presentar el pobre Albus, que trobava a faltar la companyia de nois de la seva edat. Els nois van simpatitzar immediatament».

I tant que van simpatitzar. La Dolors m’ha ensenyat una carta que guardava, que Albus Dumbledore va enviar a Gellert Grindelwald ben entrada la nit.

«Sí, tot i que passessin tot el dia discutint —eren dos nois molt dotats, bullien com una marmita al foc—, a vegades sentia un mussol picant la finestra del dormitori d’en Gellert, portant una carta de l’Albus! Se li devia haver acudit alguna idea i l’havia de fer conèixer a en Gellert immediatament!».

I quines idees tenien! Els fans de Dumbledore ho trobaran impressionant.

Aquí hi ha els pensaments del seu heroi de disset anys, explicats al seu nou millor amic. (Hi ha una còpia de la carta original a la pàgina 463).



Gellert,

Sobre el que vas dir que els bruixots dominin els muggles PEL BÉ DELS MATEIXOS MUGGLES, penso que aquest és el punt clau. Sí, se’ns ha donat poder i, sí, aquest poder ens dóna dret a comandar, però també ens dóna responsabilitats sobre els manats. Hem d’acabar d’arreglar aquest punt, serà la pedra angular sobre la que començarem. On trobem oposició, que segurament n’hi haurà, aquest ha de ser el fonament de tots els nostres contraarguments. Prenguem el control PEL BÉ MAJOR. I d’això se’n desprèn que, on trobem resistència, només hem d’utilitzar la força que sigui necessària, i no més. (Aquest va ser el teu error a Durmstrang! Però no em queixo, perquè si no t’haguessin expulsat no ens hauríem conegut).

Albus



Segur que els seus fans hauran quedat consternats i astorats, perquè aquesta carta demostra que, una vegada, Albus Dumbledore va somiar de derrocar l’Estatut de Secretisme i establir el poder dels bruixots sobre els muggles. Quina sorpresa per als qui sempre han vist Dumbledore com el gran defensor dels fills de muggles! Que buits semblen ara tots aquells discursos a favor dels drets dels muggles, a la llum d’aquesta nova prova irrefutable! Que menyspreable que apareix Albus Dumbledore, ocupat planejant la seva ascensió al poder quan s’hauria d’haver estat lamentant per la seva mare i hauria d’haver tingut cura de la seva germana!

No dubto que els qui estiguin determinats a conservar Dumbledore dalt d’un pedestal diran que, així i tot, mai no va posar els seus plans en acció, que havia canviat d’idea, que havia recuperat el seny. Però la veritat encara és més sorprenent.

Més o menys dos mesos després de la seva nova amistat, Dumbledore i Grindelwald van separar-se, i no es van tornar a veure fins al seu duel llegendari (per a més informació, llegiu el capítol 22). Què va causar aquesta sobtada ruptura? Dumbledore havia recuperat el seny? Li va dir a Grindelwald que no volia formar part dels seus plans? Doncs, no.

«El que passava era que l’Ariadna s’estava morint, crec que va ser això», diu la Dolors. «Va ser un xoc terrible. En Gellert era a la casa quan va passar, i va tornar a casa destrossat, i em va dir que se’n volia tornar a casa l’endemà. Molt afligit, ja t’ho imagines. Així que vaig fer un portarreu i aquest va ser l’últim cop que el vaig veure».

«L’Albus estava fora de sí durant el funeral de l’Ariadna. Va ser terrible per als dos germans. Havien perdut tota la família excepte a ells mateixos. No era estrany que els seus temperaments pugessin de cop. L’Aberforth va culpar l’Albus; ja t’ho imagines, com es posaria tothom en aquestes circumstàncies. Però l’Aberforth sempre havia estat una mica eixelebrat, pobre noi. De tota manera, trencar-li el nas a l’Albus al funeral no va ser correcte. Hauria destrossat la Kendra veure els seus fills barallant-se d’aquella manera al funeral de la seva filla. Va ser una llàstima que en Gellert no s’hagués pogut quedar per al funeral… Almenys hauria estat un consol per a l’Albus…».

Aquesta baralla al costat del fèretre, coneguda només per la poca gent que va assistir al funeral d’Ariadna Dumbledore, fa que ens demanem moltes coses. Per què l’Aberforth va culpar l’Albus de la mort de la seva germana? Va ser, com diu la Dolors, un atac de ràbia? O podria haver-hi hagut raons més concretes per a la seva fúria? Grindelwald, expulsat de Durmstrang pels seus atacs quasi fatals als alumnes, va sortir volant del país hores després de la mort de la noia, i l’Albus (per vergonya o per por?) no el va tornar a veure mai més, no fins que hi va estar obligat davant la súplica de la comunitat màgica.

Ni Dumbledore ni Grindelwald es van referir a la seva breu amistat, després. Tanmateix, no hi ha cap dubte que Dumbledore va retardar uns cinc anys de confusió, fatalitats, víctimes i desaparicions el seu atac contra Gellert Grindelwald. Va ser l’afecte vers aquell home o la por a exposar-se a qui havia estat el seu millor amic, el que va fer que Dumbledore dubtés? Va ser a contracor, que Dumbledore va anar a capturar l’home al qual havia estat tan encantat de conèixer? I com va morir la misteriosa Ariadna? Va ser la víctima inadvertida d’algun ritual de màgia negra? Va veure alguna cosa que no havia d’haver vist, mentre els dos joves estaven practicant per al seu pla d’aconseguir el poder i la glòria? És possible que Ariadna Dumbledore fos la primera persona que morís «pel bé major»?



El capítol s’acabava aquí, i en Harry va aixecar el cap. L’Hermione havia arribat al final de la pàgina abans que ell. Va arrencar el llibre de les mans d’en Harry, alarmada per la seva expressió, i el va tancar sense mirar-lo, com si estigués amagant alguna cosa indecent.

—Harry…

Però ell va dir que no amb el cap. Alguna certesa havia quedat aixafada al seu interior; era exactament tal i com s’havia sentit després que en Ron hagués marxat. Ell havia confiat en en Dumbledore, havia cregut que era l’encarnació de la bondat i la saviesa. Era mentida: Què més podia perdre? En Ron, en Dumbledore, la vareta de fènix…

—Harry —semblava que li hagués llegit el pensament—. Escolta’m. Això… no és una lectura gaire agradable…

—… Sí, ho podríem dir així…

—… però no t’oblidis, Harry, que això ho ha escrit la Rita Skeeter.

—Has llegit la carta adreçada a en Grindelwald, oi?

—Sí… ho he fet —va dubtar, molesta, amb el te a la mà—. Crec que aquest tros és el pitjor. Sé que la Dolors es pensava que ho deien només per parlar, però «pel bé major» es va convertir en l’eslògan d’en Grindelwald, la seva justificació per a totes les atrocitats que va cometre més tard. I… vist d’aquesta manera… sembla que en Dumbledore li’n donés la idea. Diuen que la frase «PEL BÉ MAJOR» fins i tot estava escrita a l’entrada de Nurmengard.

—Què és Nurmengard?

—És la presó que va construir en Grindelwald per tancar-hi els seus oponents. Però hi va acabar tancat ell mateix, un cop en Dumbledore el va capturar. De totes maneres, és… és una idea terrible que les idees d’en Dumbledore ajudessin en Grindelwald a pujar al poder. Però, per altra banda, ni la Rita pot pretendre que es coneguessin més que uns quants mesos, un estiu quan eren tots dos molt joves, i …

—Sabia que ho diries —va dir en Harry. No volia descarregar la seva ràbia contra ella, però li costava mantenir la veu calmada—. Sabia que diries que «eren joves». Tenien la mateixa edat que nosaltres. I aquí estem, arriscant les nostres vides per lluitar contra les Forces del Mal, i allà estava ell, juntament amb el seu nou millor amic, preparant un pla per a dominar els muggles.

No podria mantenir el seu temperament sota control més estona: es va aixecar i va començar a caminar donant voltes, intentant treure’s de sobre la ràbia.

—No intento defensar el que va escriure en Dumbledore —va dir l’Hermione—. Tota la porqueria del «dret a comandar» és «la màgia mana» un altre cop. Però Harry, la seva mare s’acabava de morir, estava tot sol a casa…

—Sol? No estava sol! Tenia el seu germà i la seva germana, la seva germana llufa que tenia tancada…

—No m’ho crec —va dir l’Hermione. També es va aixecar—. Fos el que fos el que li passés a aquella noia, no crec que fos una llufa. En Dumbledore que vam conèixer mai no hauria permès…

—En Dumbledore que ens pensàvem que coneixíem no volia conquerir els muggles per la força! —va cridar en Harry, fent ressonar la seva veu per tot el cim, i moltes merles van sortir volant fent espirals cap al cel de color perla, esgaripant.

—Va canviar, Harry, va canviar! És tan fàcil com això! Potser creia aquestes coses quan tenia disset anys, però la resta de la seva vida va dedicar-se a lluitar contra la màgia negra! En Dumbledore va ser qui va aturar en Grindelwald, qui sempre va votar per protegir els muggles i pels drets dels fills de muggles, qui va lluitar contra l’Innominable des del principi, i qui va morir intentant aturar-li els peus!

El llibre de la Rita estava al terra entre tots dos, i en Dumbledore els somreia tristament.

—Ho sento, Harry, però crec que la raó per la qual estàs enfadat és perquè en Dumbledore no et va explicar això ell mateix.

—Potser tens raó! —li va dir en Harry, i es va posar les mans al cap, com si intentés aguantar la seva ràbia o protegir-se del seu desencantament—. Mira què m’ha demanat, Hermione! «Arrisca la teva vida, Harry!». I un altre cop! I un altre! «I no esperis que t’expliqui res, simplement creu-me a cegues, creu que sé el que em faig, confia en mi encara que jo no confiï tant en tu!». Mai tota la veritat! Mai!

La seva veu es va trencar, i es van quedar mirant-se l’un a l’altre en la blancor i la buidor, i en Harry va sentir que eren tan insignificants com insectes sota aquell gran cel.

—T’estimava —li va dir l’Hermione—. Sé que t’estimava.

En Harry va abaixar els braços.

—No sé a qui estimava, Hermione, però mai no vaig ser jo. No és amor, l’embolic en què m’ha ficat. Va compartir més els seus pensaments amb en Gellert Grindelwald que amb mi.

En Harry va recollir la vareta de l’Hermione, que ell havia deixat caure sobre la neu, i es va asseure a l’entrada de la tenda.

—Gràcies pel te. Acabaré la guàrdia. Torna a dins, que s’hi està calent.

L’Hermione va dubtar, però va veure que en Harry no volia parlar més. Va recollir el llibre i va entrar cap a la tenda; però, mentre entrava, va acariciar suaument el cap d’en Harry amb la mà. Ell va tancar els ulls quan el va tocar, i es va odiar a si mateix per desitjar que allò que havia dit l’Hermione fos veritat: que en Dumbledore realment l’havia estimat.





19. La daina platejada




Nevava quan l’Hermione va rellevar en Harry per fer la guàrdia. Els somnis d’en Harry van ser desconcertants i inquietants: la Nagini hi entrava i en sortia, reptant amb ziga-zagues per entre els somnis, apareixent, el primer cop, a través d’un anell colossal i esquerdat i, després, a través d’una corona de flors de Nadal. Es va despertar pel pànic més d’un cop, convençut que algú el cridava des de la distància i imaginant que el vent que xiulava i xiuxiuejava al voltant de la tenda eren petjades i veus.

Encara era fosc quan finalment es va llevar i es va unir a l’Hermione, que seia arraulida a l’entrada de la tenda i llegia Història de la màgia a la llum de la vareta. La neu queia en flocs densos i constants, i l’Hermione va agrair alleugerida la proposta de recollir el campament abans d’hora i de canviar de lloc.

—Anirem a algun lloc que estigui més protegit —va acordar, tremolant mentre es posava un jersei sobre el pijama—. Tota l’estona m’ha fet la sensació que sentia gent movent-se per aquí fora. Fins i tot m’ha semblat veure algú un parell de vegades. En Harry es va quedar quiet a mig posar-se el jersei i es va quedar mirant el dolentoscopi silenciós i immòbil de sobre la taula.

—Suposo que m’ho dec haver imaginat —va dir l’Hermione amb posat nerviós—, la neu en la foscor sovint enganya la vista. Però potser hauríem de desaparetre sota la Capa d’Invisibilitat, per si de cas, no trobes?

Mitja hora més tard, amb la tenda plegada, en Harry portant l’horricreu i l’Hermione sostenint la seva bossa de mà, van desaparetre. Van sentir la pressió de sempre que els comprimia i els peus d’en Harry es van separar del terra nevat per picar amb força en el que semblava un terra congelat i cobert de fulles.

—On som? —va preguntar, mirant amb curiositat la immensa quantitat d’arbres joves que es congregaven al seu voltant mentre l’Hermione obria la seva bossa de mà i en començava a extreure els pals de la tenda.

—Al bosc d’en Dean —va dir—. Vaig acampar-hi amb els meus pares un cop.

També aquí queia neu als arbres del voltant i hi feia un fred que pelava, però com a mínim estaven a recer del vent. Van passar la major part del dia dins la tenda, arraulits cercant la calor vora les flames d’un blau brillant que l’Hermione era ara tota una experta a convocar, i que es podien agafar i portar-les en un pot. En Harry es va sentir com si es recuperés d’una malaltia breu però dura, una impressió que es va veure reforçada per les atencions de l’Hermione. Aquella tarda, van caure sobre seu flocs freds de neu, de manera que fins i tot la clariana del bosc que havien protegit estava coberta per una capa freda de neu en pols.

Després de dues nits d’haver dormit poc, els sentits d’en Harry semblaven estar més desperts que de costum. La seva escapada del Cau d’en Goldric havia anat tan de poc que en Voldemort semblava ara, d’alguna manera, més proper i més amenaçador.

Quan el cel es va enfosquir, en Harry va rebutjar l’oferta de l’Hermione que ella continués fent la guàrdia i la va fer anar al llit.

En Harry es va dirigir a un coixí vell que hi havia a la porta de la tenda i s’hi va asseure, portant sobre seu tots els jerseis que tenia, però així i tot tremolant de fred. La foscor va anar fent-se més intensa a mesura que s’escolaven les hores, fins que va tornar-se virtualment impenetrable. Estava a punt de treure el Mapa de Magatotis per observar una estona el punt de la Ginny quan va recordar que devien ser vacances de Nadal i que seria al Cau.

El moviment més lleu semblava magnificat en la vastitud del bosc. En Harry sabia que l’indret on eren devia estar poblat de criatures vivents, però desitjava que romanguessin quietes i silencioses per tal de poder diferenciar els seus innocents tràfecs inquiets i escorredissos d’altres moviments més sinistres. Va recordar com feia el so d’una capa lliscant sobre fulles seques que havia sentit feia anys, i de seguida li va semblar sentir-ho de nou abans de sacsejar el cap per fer fora tots els pensaments. Els encanteris protectors els havien funcionat durant setmanes, per què s’haurien de trencar ara? Però, de totes maneres, no podia evitar tenir el pressentiment que aquella nit hi havia alguna cosa diferent.

Més d’un cop es va pegar una estrebada, fent-se mal al coll perquè s’havia endormiscat enfonsat en el coixí i formant un angle estrany contra la lona que feia de paret a la tenda. La nit havia arribat a una intensitat vellutada de foscor que li va fer pensar en la sensació de quedar-se a mig camí entre l’aparetratge i el desaparetratge. Va alçar la mà a l’altura dels ulls per comprovar si podia veure’s els dits quan va succeir.

Una llum argentada i brillant va aparèixer just davant seu, movent-se per entre els arbres. Fos quina fos la seva font, es movia sense fer gens de soroll. La llum semblava dirigir-se lentament cap a ell.

En Harry es va posar dempeus d’un bot i va alçar la vareta de l’Hermione. La veu se li havia mort a la gola. Va entretancar els ulls mentre la llum se li aproximava i es tornava cada cop més encegadora, i com més avançava més marcava la silueta negra atzabeja dels arbres que tenia al davant.

I llavors, la font de la llum va aparèixer de darrere un roure. Era una daina platejada i blanca, enlluernadora i brillant com la lluna, que avançava sigil·losament pel terra, silenciosa i sense deixar petjades en la capa polsosa de neu. Se li va acostar amb el bell cap ben alçat, mirant-lo amb uns enormes ulls de llargues parpelles.

En Harry va quedar-se mirant l’animal, meravellat, no perquè no l’hagués vist mai, sinó per la seva inexplicable familiaritat. Va sentir com si hagués esperat que arribés, però que hagués oblidat, fins llavors, que s’havien de trobar. Les seves ganes de cridar l’Hermione, tan fortes feia uns instants, se n’havien anat. Sabia, hi hauria posat la mà al foc, que la daina havia vingut a buscar-lo a ell, a ell tot sol.

Es van mirar una llarga estona i, llavors, la daina va girar cua.

—No —va dir. La veu li va sortir ronca com si fes molt de temps que no la utilitzava—. Torna!

El bell animal va continuar avançant deliberadament a través dels arbres i aviat la seva lluminositat es va veure retallada per troncs prims i negres. En Harry va dubtar durant un segon vibrant. La prudència l’advertia a cau d’orella que es podia tractar d’una trampa, un parany, un esquer. L’instint, però, li deia que allò no tenia res a veure amb la màgia negra. Va començar a perseguir-la.

Sota els seus peus la neu cruixia, però no feia cap soroll quan la daina passava per entre els arbres, ja que no era més que llum. El va dur cap a les profunditats del bosc, i en Harry la seguia amb rapidesa, convençut que, quan s’aturés, el deixaria apropar-se-li com calia, i llavors li parlaria i la veu li explicaria tot el que necessitava saber.

Finalment es va aturar. Va girar el seu cap bell cap a en Harry de nou, i en Harry va començar a córrer, amb una pregunta cremant-li a l’interior; però, tan bon punt va separar els llavis per parlar, la daina va desaparèixer.

Tot i que la foscor se l’havia empassada per complet, la seva imatge brunyida continuava impresa a les retines d’en Harry, i li obscuria la visió, brillant quan tancava les parpelles, tot desorientant-lo. I llavors no va tenir por: la presència de la daina li havia donat seguretat.

—Lumos! —va xiuxiuejar, i va sortir llum de la punta de la seva vareta.

L’empremta de la daina es va dissoldre juntament amb totes les llumetes que veia mentre romania allà, dempeus, escoltant els sons del bosc, els distants cruixits de branquillons i la suau fressa de la neu en caure. Estava a punt de ser atacat? L’havia dut a una emboscada? S’estava imaginant que hi havia algú més enllà del radi de llum de la vareta, observant-lo?

Va alçar més la vareta. Ningú no va córrer cap a ell, ni va sortir cap raig de llum verda de darrere un arbre. Per què, llavors, l’havia dut en aquell punt del bosc?

Alguna cosa va brillar a la llum de la vareta, i en Harry s’hi va dirigir, però només hi va veure un estany petit i congelat. La seva superfície esquerdada i negra va brillar quan va alçar la vareta per examinar-lo.

Va avançar uns passos més amb cautela i va mirar l’estanyol més de prop. El gel reflectia distorsionada la seva ombra i la brillantor de la llum de la vareta; però hi havia una altra cosa, sota la capa gruixuda, grisa i entelada, que va brillar. Era una gran creu de plata…

En Harry es va notar el cor a la boca. Va deixar-se caure de genolls ben a la vora de l’estanyol i va disposar la vareta de tal manera que omplís el fons amb tanta llum com fos possible. Una llampada de color vermell com la sang… Hi havia una espasa que tenia tot de robins resplendint a l’empunyadura… L’espasa de Gryffindor descansava al fons de l’estanyol del bosc. Gairebé sense respirar, se la va quedar mirant. Com podia ser? Com podia haver arribat allà, en un estanyol del bosc, tan a prop d’on havien acampat? Alguna màgia desconeguda havia dut l’Hermione fins aquest punt? O és que la daina, que havia pres per un patronus, era una espècie de guardiana de l’estany? O algú havia disposat l’espasa en aquell bosc després que aparetessin, precisament perquè eren allà? En qualsevol cas, qui era que li volia passar l’espasa, a en Harry? Va dirigir de nou la vareta als arbres i arbustos del voltant, cercant un contorn humà, la centella d’un ull en brillar, però no hi va poder veure ningú. Fos com fos, aquella mica més de por va augmentar la seva emoció mentre tornava a dirigir l’atenció a l’espasa que descansava en l’estanyol congelat.

Va apuntar la vareta cap a la forma argentada.

—Appropinquet, espasa! —va murmurar.

No es va moure, i tampoc no esperava que hagués passat. Si hagués estat tan fàcil, l’espasa hauria estat disposada sobre el terra perquè la recollís, i no en les profunditats d’un estany congelat. Va començar a fer la volta al cercle de gel, concentrant-se a pensar en l’última vegada que l’espasa se li havia lliurat. Havia estat mentre es trobava en greu perill, i va provar de demanar ajut.

—Ajuda’m! —va murmurar, però l’espasa va romandre al fons de l’estany, indiferent, immòbil.

En Harry es va preguntar, fent voltes, què era allò que li havia dit en Dumbledore l’últim cop que havia aconseguit l’espasa. «Únicament un Gryffindor de debò hauria pogut treure això del barret». I quines qualitats definien un Gryffindor? Una veu dèbil dintre el cap d’en Harry va respondre-li: «l’important per a Gryffindor, més que res, era el valor».

En Harry es va aturar i va sospirar llargament, i el seu alè blanc es va dispersar ràpidament en l’aire congelat. Sabia què havia de fer. En realitat, havia sabut què hauria de fer des del mateix moment que havia vist l’espasa a través del gel.

Va fer una ullada de nou als arbres del voltant, però ara ja sabia que ningú no l’atacaria. El suposat atacant ja hauria tingut l’oportunitat d’encalçar-lo mentre caminava sol pel bosc i, sobretot, mentre examinava l’estanyol. L’únic motiu pel qual en Harry s’havia demorat ara era perquè la perspectiva immediata del que havia de fer era d’allò més poc atractiva.

Amb els dits tremolosos, en Harry es va començar a treure totes les capes de roba. Sobre si el valor havia entrat en ell o no, va pensar amb recança, no n’estava del tot segur, llevat que contés com a valor que no hagués cridat l’Hermione perquè ho fes ella en lloc seu.

En algun lloc per allà a la vora va ulular un mussol mentre en Harry es treia la roba, i va pensar, sentint una punxada, en la Hedwig. Ara estava tremolant, i les dents li petaven terriblement, però va continuar desvestint-se fins que finalment es va quedar palplantat en roba interior i descalç sobre la neu. Va acomodar el saquet que contenia la seva vareta, la carta de la seva mare, el tros de mirall d’en Sírius i la vella papallona daurada al capdamunt del manyoc de roba i va apuntar amb la vareta de l’Hermione cap al gel.

—Diffindo!

El gel es va esquerdar amb un so semblant al d’un tret en la distància. La superfície de l’estanyol es va trencar i de l’aigua alterada en van sortir trossos de gel fosc. A parer d’en Harry, no era profund, però per treure’n l’espasa s’hi hauria de submergir completament.

Contemplar la tasca que l’esperava no la faria més fàcil ni tornaria més calenta l’aigua, així que va caminar fins a la riba de l’estanyol i va deixar la vareta encara il·luminada de l’Hermione al terra. Llavors, intentant no imaginar com li entraria el fred en pocs segons o com tremolaria violentament al cap de poc, va saltar a l’aigua.

Tots i cadascun dels porus de la seva pell van protestar a crits. Li va semblar que l’aire dels pulmons se li congelava mentre se submergia fins a les espatlles en l’aigua gelada. Quasi sense poder ni respirar i tremolant amb tanta força que l’aigua sobresortia de les ribes de l’estanyol, va intentar tocar l’espasa amb el peu descalç i entumit. Només volia haver de posar el cap sota l’aigua una vegada.

En Harry anava retardant el moment de la submersió total segon a segon, panteixant i tremolant, fins que es va dir que s’havia de fer. Va reunir tot el coratge que li quedava i es va enfonsar.

El fred era agonia que l’atacava talment foc. Semblava que se li glaçava el cervell mentre s’endinsava en les aigües negres cap al fons, cercant a les palpentes l’espasa. Els dits se li van tancar al voltant de l’empunyadura i la va alçar.

I aleshores, alguna cosa es va tancar amb força al voltant del seu coll. Va creure que devien ser plantes aquàtiques, tot i que res no l’havia tocat mentre se submergia, i va alçar la mà per alliberar-se. No eren plantes, sinó la cadena de l’horricreu, que s’havia estret i que lentament li constrenyia la respiració.

En Harry va espeternegar salvatgement, intentant emergir de nou a la superfície, però tan sols es va poder impulsar cap a la part més rocosa de l’estanyol. Masegat i a punt d’ofegar-se, es va intentar separar la cadena que l’estrangulava, però els seus dits no podien afluixar-lo, i ara veia llumetes pertot. Estava a punt d’ofegar-se, ja no quedava res, no hi havia res més que pogués fer, i els braços que es van tancar al voltant del seu pit eren segurament els de la mort…

Asfixiat i vomitant, xop i més mort de fred que mai en tota la seva vida, es va trobar de bocaterrosa a la neu. En algun lloc, vora seu, hi havia una altra persona que panteixava, tossia i es balancejava d’un cantó a l’altre. L’Hermione devia haver tornat, com ja havia fet quan l’havia atacat la serp… tot i que no semblava que fos ella, si s’havia de jutjar pels estossecs greus i la mida de les seves petjades…

En Harry no tenia força per alçar el cap i conèixer la identitat del seu salvador.

Tan sols va poder alçar una mà tremolosa i notar el lloc on el medalló se li havia tancat tan estretament a la seva carn. Ja no hi era, algú l’hi havia tret, alliberant-lo. Llavors, una veu bleixant va parlar per sobre seu.

—Estàs… estàs bé del cap?

Res més que la sorpresa de sentir aquella veu hauria donat a en Harry la força necessària perquè s’aixequés. Tremolant violentament, va tentinejar mentre es posava dempeus. Davant mateix seu hi havia en Ron, vestit del tot però calat fins al moll de l’os, amb els cabells aixafats contra la cara, l’espasa de Gryffindor en una mà i l’horricreu penjant de la seva cadena trencada en l’altra.

—Per quins set sous —va panteixar en Ron, mantenint alçat l’horricreu, que es balancejava de costat a costat en la seva cadena escurçada en el que semblava una imitació d’hipnosi— no te l’has tret, abans de submergir-te?

En Harry no podia respondre. La daina platejada no era res de res comparada amb la reaparició d’en Ron: no s’ho podia creure. Tremolant pel fred, va agafar el manyoc de roba de vora l’estanyol i es va començar a vestir. En Harry es va quedar mirant en Ron mentre es posava les diferents capes de roba com si temés que desaparegués tan bon punt en desviés la mirada, però havia de ser real: acabava de capbussar-se a l’estanyol i li havia salvat la vida.

—Has estat t-tu? —va aconseguir dir en Harry al final. Les dents li petaven i la seva veu era més dèbil que de costum per la quasi consumada estrangulació que acabava de patir.

—Eh… sí —va dir en Ron, una mica confós.

—T-tu has conjurat la d-daina? —Què? No, és clar que no! Creia que havies estat tu!

—El meu p-patronus és un cérvol.

—Ah, és veritat. Ja m’havia semblat diferent: no tenia cornamenta…

En Harry es va posar el saquet d’en Hagrid al voltant del coll, es va posar l’últim jersei, es va acotar per recollir la vareta de l’Hermione i va mirar de nou en Ron.

—Com és que ets aquí?

Semblava ser que en Ron esperava que aquest tema tardés una mica més en sortir, si és que havia de sortir.

—Doncs, jo… bé, he… ja ho veus, he tornat. Si… —es va aclarir la gola— ja ho saps, si encara vols que continuï amb tu.

Hi va haver un silenci, en el qual el tema de la marxa d’en Ron va semblar elevar-se entre ells dos com una muralla. Però era allà, havia tornat i acabava de salvar la vida d’en Harry.

En Ron es va mirar les mans. Va semblar momentàniament sorprès de veure els objectes que duia.

—Ah, sí, l’he agafada —va dir innecessàriament, alçant l’espasa perquè en Harry l’examinés—. És per això, que hi has entrat, oi?

—Sí —va dir en Harry—. Però continuo sense entendre com has arribat fins aquí. Com ens has trobat?

—És una llarga història —va dir en Ron—. Us he estat buscant hores i hores. És un bosc molt gran, oi? El cas és que ja pensava que hauria de passar la nit sota un arbre i esperar que es fes de dia quan he vist aquella cérvola que venia i tu que la seguies.

—No has vist ningú més?

—No —va dir en Ron—, jo…

Però va dubtar, mirant els dos arbres que s’alçaven junts uns quants metres enllà.

—M’ha semblat veure alguna cosa que es movia, allà, però estava corrent cap a l’estanyol, perquè hi havies entrat i no n’havies sortit, així que no em podia pas aturar per… Ei!

En Harry ja corria cap a on en Ron li havia indicat. Els dos roures creixien junts i només deixaven lloc a una separació de pocs centímetres entre els dos troncs a l’altura dels ulls. Era un lloc ideal per veure i no ser vist. Vora les arrels, però, el terra estava lliure de neu, i en Harry no hi va poder veure cap petjada. Va tornar cap a en Ron, que l’esperava encara amb l’espasa i l’horricreu.

—Hi ha alguna cosa?

—Res —va respondre en Harry.

—I com ha fet cap, l’espasa, a l’estanyol?

—Sigui qui sigui qui ha conjurat el patronus la hi deu haver posada.

Tots dos van mirar l’espasa platejada i amb ornaments, l’empunyadura de la qual brillava i centellejava una mica a la llum de la vareta de l’Hermione.

—Creus que és la verdadera? —va preguntar en Ron.

—Només hi ha una manera de descobrir-ho, no creus? —va dir en Harry.

L’horricreu continuava balancejant-se a la mà d’en Ron. El medalló es movia nerviosament, i en Harry sabia que l’objecte tornava a estar inquiet. Havia sentit la presència de l’espasa i havia intentat matar en Harry abans que la posseís. Ara no era hora de parlar, era el moment de destruir-lo d’una vegada per totes. En Harry va mirar al seu voltant, amb la vareta de l’Hermione ben alta, i va veure el lloc ideal: una pedra plana que reposava a l’ombra d’un sicòmor.

—Vine —va dir, i va dirigir-se cap a la pedra, li va raspallar la neu de la superfície i va estendre la mà cap a en Ron perquè li donés l’horricreu. Quan en Ron li va oferir també l’espasa, però, en Harry va fer que no amb el cap.

—No, ho has de fer tu.

—Jo? —va dir en Ron, que s’havia quedat de pedra—. Per què?

—Perquè ets tu qui has aconseguit l’espasa de l’estanyol. Crec que has de ser tu.

No estava pas essent amable ni generós. Amb tanta certesa com havia sabut que la daina no era malvada, sabia ara que era en Ron qui havia de brandar l’espasa. En Dumbledore li havia ensenyat alguna cosa sobre alguns tipus de màgia i sobre el poder incalculable de certes accions.

—Jo l’obriré —va dir en Harry— i tu li clavaràs un cop d’espasa.

Immediatament, d’acord? Perquè, sigui el que sigui que hi hagi a dintre, oposarà alguna resistència. El tros d’en Rodlel del diari em va intentar matar.

—I com l’obriràs? —va preguntar en Ron, que semblava mort de por.

—Li demanaré que s’obri en reptilià —va dir en Harry. La resposta li va venir tan ràpid als llavis que va pensar que molt en el fons sempre ho havia sabut i que potser havia estat el seu encontre recent amb la Nagini el que li havia fet adonar-se’n. Va mirar la S en forma de serp, amb pedres precioses de color verd incrustades. No li va costar veure-la com una serp minúscula, enrotllada sobre la pedra freda.

—No! —va dir en Ron—. No l’obris! T’ho demano de debò!

—Per què no? —va preguntar en Harry—. Desempalleguem-nos d’una vegada per totes d’aquest medalló maleït! Fa mesos que…

—No puc, Harry, de debò… Fes-ho… Fes-ho tu.

—Però per què?

—Perquè aquesta cosa no és bona per a mi! —va dir en Ron, allunyant-se del medalló i la pedra—. No el puc tocar! No és una excusa, ho dic per quan el duia, m’afecta pitjor que no pas a tu o a l’Hermione, em feia pensar en coses… en coses que ja pensava de totes formes però les empitjorava. No ho puc explicar! I llavors, en treure-me’l, tornava a pensar amb claredat, i llavors me l’havia de tornar a posar… No ho puc fer, jo, Harry!

Va fer més passos enrere, arrossegant l’espasa vora seu i sacsejant el cap.

—Sí que ho pots fer —va dir en Harry—. Sí que pots! Acabes d’aconseguir l’espasa, sé que ets tu qui l’ha d’utilitzar. Sisplau, intenta-ho, Ron.

El so del seu nom va semblar que actuava com a estimulant. En Ron va empassar saliva i, encara respirant fort amb el seu nas llarg, va apropar-se a la roca.

—Digues-me quan —va dir amb veu ronca.

—Comptaré fins a tres —va dir en Harry, mirant el medalló i estrenyent els ulls, concentrant-se en la lletra S i imaginant-se que era una serp, mentre el contingut del medalló vibrava com un escarabat atrapat. Hauria estat més fàcil que li fes pena si no fos perquè el tall que tenia en Harry al voltant del coll encara li cremava.

—Un… dos… tres… Obre’t.

L’última paraula va ser un xiuxiueig i un grunyit, i les tapes daurades del medalló es van obrir de bat a bat amb un clic.

Rere cada una de les dues finestres de vidre que contenia, hi parpellejava un ull viu. Eren els ulls negres i atractius que havia tingut en Tod Rodlel abans que se li tornessin vermells i les pupil·les se li tornessin verticals.

—Clava-la-hi —va dir en Harry, mantenint el medalló quiet a la roca.

En Ron va alçar l’espasa amb les mans tremoloses, la punta estava suspesa per sobre els ulls que giraven frenèticament d’un cantó a l’altre, i en Harry va sostenir el medalló amb força, recolzant-s’hi a sobre, imaginant-se ja tot de sang vessant de les finestres buides.

I llavors va sortir una veu sibilant de l’horricreu.

—He vist el teu cor, i és meu.

—No te l’escoltis! —va dir en Harry de seguida—. Clava-hi l’espasa!

—He vist els teus somnis, Ronald Weasley, i he vist les teves pors. Tot allò que desitges és possible, però tot allò que tems també ho és…

—Clava-la-hi! —va cridar en Harry, i la seva veu va ressonar per tots els arbres del voltant, la punta de l’espasa va tremolar i en Ron va mirar directament els ulls d’en Rodlel.

—Sempre el menys estimat per una mare que desitjava ferventment una filla… El menys estimat ara per la noia que prefereix el teu amic… Sempre el segon, sempre, eternament eclipsat…

—Ron, clava-hi l’espasa d’una vegada! —va cridar en Harry. Sentia el medalló tremolant a les seves mans i tenia por del que pogués succeir. En Ron va alçar encara més l’espasa, i mentre ho feia, els ulls d’en Rodlel van brillar amb una lluïssor escarlata.

Més enllà de les dues finestres del medalló, més enllà del parell d’ulls, van créixer dues bombolles grotesques que representaven els caps d’en Harry i de l’Hermione estranyament distorsionats.

En Ron va xisclar per la commoció i va fer un pas enrere mentre les figures apareixien fora del medalló, primer els torsos, després les cintures i a continuació les cames fins que van quedar sobre el medalló, costat per costat com dos arbres amb arrels comunes, balancejant-se per sobre el Ron i el Harry de debò, que havia apartat els dits del medalló, ja que cremava, de cop i volta, com el ferro roent.

—Ron! —va cridar, però el Rodlel-Harry parlava ara amb la veu d’en Voldemort, i en Ron el mirava, com hipnotitzat, a la cara.

—Per què has tornat? Estàvem millor sense tu, més feliços i contents que no hi fossis… Ens vam riure de la teva estupidesa, de la teva covardia, de la teva arrogància…

—Arrogància! —va cridar la Rodlel-Hermione, que era més bella però molt més terrible que l’Hermione real. Es balancejava, escatainant, davant d’en Ron, que semblava terroritzat i paralitzat alhora, amb l’espasa penjant absurdament vora seu—. Qui es fixaria en tu, qui es podria mai fixar en tu, al costat d’en Harry Potter? Què has fet, tu, en comparació amb «l’Elegit»? Què has fet, tu, en comparació amb «el nen que va sobreviure»?

—Ron, clava-hi l’espasa! Clava-la-hi! —va exclamar en Harry, però en Ron no es va moure. Tenia els ulls com plats, i el Rodlel-Harry i la Rodlel-Hermione s’hi reflectien, amb els cabells que se’ls arremolinaven com flames, amb els ulls d’un vermell brillant i amb les veus agudes i parlant en el que era un duet malvat.

—La teva mare va confessar —va burlar-se el Rodlel-Harry mentre l’Hermione reia— que m’hauria preferit a mi com a fill, que estaria encantada de fer el canvi…

—I qui no l’hauria preferit, quina dona t’hauria escollit a tu, tu que no ets res, res, res en comparació amb ell —va dir la Rodlel-Hermione a mitja veu, i es va començar a allargar com una serp i es va entrellaçar al voltant del Rodlel-Harry, abraçant-lo estretament: els seus llavis es van trobar.

Davant mateix d’ells, al terra, la cara d’en Ron només mostrava angoixa. Va alçar ben alta l’espasa amb els braços tremolosos.

—Fes-ho, Ron! —va cridar en Harry.

En Ron el va mirar i a en Harry li va semblar veure-li un rastre d’escarlata als ulls.

—Ron…?

L’espasa va resplendir i va fendir l’aire. En Harry va sortir del pas, es va sentir un soroll metàl·lic i un crit etern i malenconiós. En Harry es va girar, lliscant sobre la neu i amb la vareta preparada per a defensar-se, però no hi havia res a combatre.

Les versions monstruoses de l’Hermione i ell mateix havien desaparegut, i ara només quedava en Ron, palplantat amb l’espasa aferrada sense força a la mà i mirant les restes del medalló escampades sobre la roca plana.

Lentament, en Harry es va dirigir cap a ell, sense saber ben bé què fer o què dir.

La respiració d’en Ron era forta i ràpida, i els seus ulls ja no eren vermells, sinó del seu blau de sempre. A més a més, els tenia coberts de llàgrimes.

En Harry es va ajupir, fent veure que no ho veia, i va recollir l’horricreu trencat.

En Ron havia partit el vidre en dos: els ulls d’en Rodlel ja no hi eren i el folre de seda descolorida del medalló fumejava una mica. Allò que vivia dins l’horricreu havia desaparegut, i torturar en Ron havia estat la seva última acció.

L’espasa va fer un so metàl·lic quan en Ron la va deixar estar. Es va enfonsar, els genolls li van fallar i es va aguantar el cap entre les mans. Tremolava, però en Harry es va adonar que no era pel fred. En Harry es va posar el medalló trencat a la butxaca, va agenollar-se vora en Ron i li va posar una mà cautelosament a l’espatlla. Va prendre’s com un bon senyal que en Ron no la hi decantés.

—Després que marxessis —va dir en veu baixa, agraint que la cara d’en Ron estigués oculta—, va estar plorant durant una setmana. I segurament més, però no volia que jo ho veiés. Hi va haver moltes nits que ni tan sols ens dèiem res de res. Quan vas marxar…

No podia acabar: ara que en Ron tornava a ser allà, en Harry es va adonar per complet quant els havia costat la seva absència.

—L’Hermione és com la meva germana —va continuar—. L’estimo com a germana i crec que ella també. Sempre ha estat així, i creia que ja ho sabies.

En Ron no va respondre, però va desviar la cara i es va mocar sorollosament a la màniga. En Harry es va posar dempeus de nou cap a l’enorme motxilla del seu amic, uns metres enllà, que en Ron havia deixat de banda en córrer cap a l’estanyol per salvar en Harry de morir ofegat. Se la va carregar a l’esquena i va caminar cap a en Ron, que es va alçar quan en Harry se li va acostar, amb els ulls vermells però serè.

—Ho sento —va dir amb la veu greu—. Sento haver marxat. Sé que vaig ser un…

Va mirar cap a la foscor, com si esperés que aparegués de l’aire una paraula prou desagradable per descriure-ho.

—Podríem dir que ja ho has solucionat aquesta nit —va dir en Harry—, aconseguint l’espasa, acabant amb l’horricreu i salvant-me la vida.

—Tal com ho dius sona més del que realment ha estat —va murmurar en Ron.

—Aquest tipus de coses sempre sonen més bé del que són —va dir en Harry—, és el que t’he estat intentant fer entendre tots aquests anys.

Al mateix temps, es van atansar i es van abraçar, en Harry agafant en Ron pel darrere encara xop de la seva jaqueta.

—I ara —va dir en Harry quan es van separar—, només ens falta trobar la tenda.

No va ser difícil. Tot i que el camí a través del fosc bosc amb la daina li havia semblat molt llarg, amb en Ron al seu costat li va semblar que el camí era sorprenentment curt. En Harry no va poder esperar a despertar l’Hermione, així que va entrar tot emocionat a la tenda amb en Ron vacil·lant una mica rere seu.

La tenda era gloriosament càlida i acollidora després de l’estanyol i el bosc, i l’única il·luminació que hi havia era la de les flames blaves que encara resplendien en un bol que hi havia al terra. L’Hermione dormia, arrupida sota les flassades, i no es va moure fins que en Harry la va haver cridat pel nom uns quants cops.

—Hermione!

L’Hermione es va despertar i es va incorporar de seguida, tot apartant-se els cabells de la cara.

—Què passa, Harry? Et trobes bé?

—Sí, sí, tot va bé. Millor que bé, perfecte. Hi ha algú aquí.

—Què vols dir? Qui…? —I llavors va veure en Ron, que estava allà, palplantat, amb l’espasa a la mà i regalimant per sobre la moqueta gastada. En Harry es va enretirar cap a un racó fosc, va deixar caure la motxilla d’en Ron i es va intentar amagar tot dissimulant-se amb la lona del fons.

L’Hermione va sortir del llit i va caminar lentament cap a en Ron, sense treure-li els ulls de la cara pàl·lida. Va aturar-se davant mateix seu, amb la boca mig oberta i els ulls oberts com plats. En Ron va fer un somriure dèbil i esperançador i va alçar lleugerament els braços.

L’Hermione va avançar cap a ell i va començar a pegar cops a tots els centímetres quadrats d’en Ron a què va poder arribar.

—Au! Què? Para! Què pa…? Hermione! Au!

—Ets… el més… gran… dels imbècils! Ronald… Weasley!

Va puntuar cada paraula amb un cop de puny, i en Ron va fer uns passos enrere, cobrint-se el cap mentre l’Hermione avançava.

—Tornes… després… de setmanes… i més setmanes! Oh, on tinc la vareta?!

Va semblar preparada per a prendre la vareta a la força a en Harry, qui va reaccionar instintivament.

—Protego!

Entremig d’en Ron i l’Hermione va aparèixer un escut invisible, la força del qual la va empènyer i la va fer caure a terra. Escopint cabells que li havien entrat a la boca, l’Hermione es va alçar d’un bot.

—Hermione! —va dir en Harry—. Tranquil·litza’t!

—No em calmaré! —va cridar. En Harry mai no l’havia vista perdre el control d’aquella manera, semblava que estigués mig boja—. Torna’m la vareta! Torna’m la vareta!!!

—Hermione, fes el favor de…

—No em diguis què he de fer, Harry Potter! —va xisclar—. No gosis! Torna-me-la ara! I tu…!!!

Assenyalava en Ron amb posat acusador: semblava que el volgués maleir, i a en Harry no li va estranyar que en Ron s’enretirés unes passes.

—Vaig venir corrents rere teu! Et vaig cridar! Vaig demanar-te que vinguessis!

—Ja ho sé —va dir en Ron—. Hermione, ho sento, em sap molt de…

—Oh! Et sap greu!

Va riure amb veu d’espinguet; va ser un so descontrolat, i en Ron va dirigir la mirada a en Harry buscant ajuda, però en Harry no va fer més que dirigir-li una ganyota d’impotència.

—Has tornat al cap de setmanes (setmanes!) i creus que tot s’arreglarà si tan sols dius que «et sap greu»?

—Què més puc dir? —va cridar en Ron, i en Harry es va alegrar que s’hi tornés.

—No ho sé pas! —va cridar l’Hermione amb un sarcasme horrible a la veu—. Cerca en el teu cervell, Ron, que només et durà un parell de segons fer-ho!

—Hermione —va interrompre-la en Harry, que va considerar això últim que havia dit l’Hermione un cop baix—, m’acaba de salvar la…

—No m’importa! —va cridar—. Tant me fa què hagi fet! Setmanes i més setmanes, pel que en sabia ell podríem ser morts, a hores d’ara!

—Ja sabia que no éreu morts! —va cridar en Ron, fent-la callar per primer cop i aproximant-se-li tan com va poder malgrat l’escut protector que els separava—. En Harry surt pertot: en el Periòdic Profètic, a la ràdio… Us busquen arreu! Amb tots aquests rumors i històries boges sabia que sabria de seguida si moríeu, no us podeu ni imaginar com ha estat per a mi haver de…

—Per a «tu»? Que com ha estat per a «tu»?

La seva veu era tan aguda que aviat només la podrien entendre les ratapinyades, però ja havia arribat a un nivell d’indignació tal que s’havia quedat momentàniament sense poder parlar, i en Ron va aprofitar l’oportunitat.

—Vaig desitjar tornar des del mateix moment que vaig desaparetre, però vaig trobar-me de seguida una colla de caça-recompenses, Hermione, i no vaig poder anar enlloc!

—Una colla de què? —va preguntar en Harry, mentre l’Hermione es deixava caure sobre una cadira amb les cames i els braços encreuats amb tanta força que semblava que no els podria desembullar mai més.

—De caça-recompenses —va dir en Ron—. N’hi ha pertot… Són patrulles que intenten guanyar or a base d’encalçar fills de muggles i traïdors a la sang. La Conselleria ofereix una recompensa per cada capturat. Jo estava sol i tenia l’aparença d’haver de ser a l’escola, encara, així que es van emocionar i es van pensar que devia ser un fill de muggles que m’amagava. Vaig haver de parlar ràpid abans que no m’arrosseguessin cap a la Conselleria.

—I què els vas dir?

—Els vaig dir que era l’Stan Senspagà. Va ser el primer nom que em va venir al cap.

—I s’ho van creure?

—No eren d’allò més intel·ligents, podríem dir. Un era segur mig trol, fins i tot pudia igual…

En Ron va mirar cap a l’Hermione amb l’esperança que s’hagués suavitzat una mica per aquesta petita mostra d’humor, però la seva expressió romania de pedra per sobre les seves extremitats encreuades amb molta força.

—De totes formes, van discutir si l’era o no, l’Stan. Va ser una mica penós, si us he de dir la veritat, però de totes maneres eren cinc contra mi i m’havien pres la vareta. Llavors, dos d’ells van començar a barallar-se i, aprofitant que els altres estaven distrets, vaig aconseguir donar-li un cop a l’estómac al qui m’agafava, vaig agafar la seva vareta, vaig desarmar el qui tenia la meva i vaig desaparetre. No ho vaig fer gaire bé… Em vaig trostrinxar un altre cop… —en Ron va alçar la mà dreta, on li faltaven dues ungles.

L’Hermione va alçar les celles amb fredor.

—… i vaig aparèixer a quilòmetres d’on éreu; però quan vaig arribar a la riba del riu on havíem acampat… ja no us hi vaig trobar…

—Oh, quina història més emocionant —va dir l’Hermione amb la veu suau que utilitzava quan volia fer mal—. Quina por devies passar. Mentrestant, en Harry i jo érem al Cau d’en Goldric i, deixa’m pensar… què va passar, Harry? Ah, sí, que la serp de l’Innominable va aparèixer de cop, quasi ens mata a tots dos i llavors va arribar l’Innominable en persona i va anar d’un segon que no ens atrapés.

—Què? —va dir en Ron, mirant ara l’un, ara l’altra, però l’Hermione el va ignorar.

—Imagina què deu ser perdre dues ungles del dit, Harry! De debò que això ens fa veure el perill que vam patir en perspectiva, no creus, Harry?

—Hermione —va dir en Harry—, en Ron m’acaba de salvar la vida.

Però ella semblava que no el sentia.

—Hi ha una cosa que m’agradaria saber, però —va dir, clavant els ulls en un punt un pam per sobre del cap d’en Ron—. Com ens has trobat, exactament, avui? És important, un cop ho sapiguem podrem assegurar-nos que no ens visiti ningú més que no vulguem veure.

En Ron la va mirar i es va treure un objecte petit i platejat de la butxaca dels texans.

—Gràcies a això. L’Hermione va mirar l’objecte que li mostrava en Ron.

—L’apagador? —va preguntar, tan sorpresa que va oblidar aparentar fredor i fúria.

—No tan sols encén i apaga la llum —va dir en Ron—. No sé com funciona ni per què va passar llavors i no en qualsevol altre moment, perquè vaig voler tornar tan bon punt vaig haver marxat. El cas és que estava escoltant la ràdio, molt d’hora, el mateix matí de Nadal, i vaig sentir… bé, et vaig sentir a tu.

Estava mirant l’Hermione.

—Em vas sentir a la ràdio? —va preguntar amb incredulitat.

—No, et vaig sentir que sonaves des de la meva butxaca. La teva veu —va treure de nou l’apagador—, que sortia d’aquí.

—I què vaig dir? —va preguntar l’Hermione, amb un to de veu a mig camí entre l’escepticisme i la curiositat.

—El meu nom: «Ron». I vas dir… alguna cosa sobre una vareta…

La tonalitat que va agafar la cara de l’Hermione va ser de vermell pujat. En Harry se’n va recordar: havia estat el primer cop que havien dit el nom d’en Ron en veu alta des del dia que va marxar. L’Hermione l’havia mencionat quan parlaven sobre si podrien arreglar la vareta d’en Harry.

—Així que el vaig treure —va continuar en Ron, mirant l’apagador—, si bé no semblava diferent ni res, però jo sabia que t’havia sentit. Així que vaig prémer-lo, i la llum de la meva habitació va apagar-se, però va aparèixer una altra llum a l’altre banda de la finestra.

En Ron va alçar la mà buida i va assenyalar al seu davant amb els ulls centrats en alguna cosa que ni en Harry ni l’Hermione podien veure.

—Era una bola de llum, que semblava que bategués, blavosa, com la que hi ha quan viatges en portarreu, saps?

—Sí —van dir en Harry i l’Hermione alhora.

—I vaig saber què era —va dir en Ron—, vaig agafar les coses, em vaig posar la motxilla i vaig sortir al jardí. La bola de llum estava sospesa enlaire, esperant-me, i quan vaig sortir, va moure’s una mica i la vaig seguir rere la casa i llavors… llavors va entrar dintre meu.

—Perdona? —va dir en Harry, convençut que no ho havia sentit bé.

—Va venir cap a mi —va dir en Ron, il·lustrant el moviment amb el seu índex lliure—, directament cap al pit, i llavors… llavors va entrar disparada dins meu. Era aquí —es va assenyalar vora el cor—. Ho podia notar, estava calent. I un cop dintre meu, vaig saber què havia de fer. Sabia que em duria on necessitava anar. Així que vaig desaparetre i vaig aparetre a la falda d’un turó. Hi havia neu pertot…

—Vam ser-hi, allà —va dir en Harry—. Vam estar-nos-hi dues nits, i la segona nit em va fer l’efecte que tota l’estona sentia algú que caminava en la foscor i cridava!

—Ah, sí, devia ser jo… —va dir en Ron—. Els encanteris protectors funcionen, sigui com sigui, perquè jo no us vaig poder veure ni sentir. Però com que sabia que hi éreu, al final vaig posar-me dins el sac de dormir i vaig esperar que aparegués un dels dos. Pensava que us hauríeu de mostrar quan empaquetéssiu la tenda.

—De fet, ni això —va dir l’Hermione—. Vam desaparetre sota la Capa d’Invisibilitat com a mesura de precaució més alta. I vam marxar molt aviat, perquè com ha dit en Harry, vam sentir algú que es passejava pels voltants.

—Em vaig passar tot el dia al turó —va dir en Ron—, esperant que apareguéssiu, però quan es va començar a fer fosc vaig saber que us havia tornat a perdre la pista, així que vaig prémer de nou el botó de l’apagador i va tornar a aparèixer la llum blava i em va entrar un altre cop, i vaig desaparetre, tot fent cap aquí, en aquest bosc. Com que no us podia veure, només em restava esperar que us acabéssiu mostrant vosaltres mateixos… i he vist en Harry. Però, és clar, abans he vist la daina.

—Que has vist la què?

Van explicar-li què havia passat i la història de la daina platejada i l’aparició de l’espasa en l’estanyol, i l’Hermione se’ls va mirar de l’un a l’altre, tot arrufant les celles, tan concentrada que va oblidar-se de mantenir tensos les cames i els braços encara encreuats.

—Però ha d’haver estat un patronus! —va dir—. I no heu pogut veure qui l’ha conjurat? No heu vist ningú? I t’ha conduït a l’espasa! No m’ho puc creure! I què ha passat, llavors?

En Ron va explicar com havia vist en Harry tirant-se a l’estanyol i com havia esperat que tornés a sortir a la superfície, però havia passat alguna cosa, així que havia entrat ell també al llac, havia salvat en Harry i hi havia tornat per agafar l’espasa. Però quan va arribar al moment que havien obert el medalló, va dubtar i en Harry el va tallar.

—… i en Ron l’ha destruït amb l’espasa.

—I… i ha funcionat? Tan simple? —va xiuxiuejar.

—Bé, ha… ha cridat —va dir en Harry mirant de reüll en Ron—. Mira.

Va tirar-li el medalló a la falda, i ella el va agafar amb cautela i va examinar-ne les finestres perforades.

Decidint que ja era com a mínim segur fer-ho, en Harry va retirar l’encís d’Ègida d’entre ells dos amb un simple moviment de la vareta de l’Hermione, i es va dirigir a en Ron.

—Has dit que vas desempallegar-te dels caça-recompenses amb una vareta que no era la teva?

—Què? —va dir en Ron, que estava distret mirant com l’Hermione examinava el medalló—. Eh… Ah, sí.

Va obrir la sivella de la seva motxilla i en va treure una vareta curta i fosca d’un dels compartiments.

—Mi-te-la, he pensat que sempre va bé tenir-ne una de recanvi.

—Tens raó —va dir en Harry, estenent la mà—, la meva se m’ha trencat.

—Ho dius de broma? —va preguntar en Ron, però llavors l’Hermione es va posar dempeus amb recel a la mirada un altre cop. Es va posar l’horricreu derrotat a la bossa de mà i se’n va anar al llit sense dir res més.

En Ron li va donar a en Harry la nova vareta.

—És el millor que podies esperar, em fa l’efecte —va murmurar en Harry.

—Sí —va dir en Ron—, podria haver estat pitjor. Recordes aquells ocells que em va llançar?

—Encara no els he descartats —va dir la veu de l’Hermione, esmorteïda sota les flassades; però en Harry va veure com en Ron somreia lleugerament mentre es treia el pijama marró de la motxilla.





20. En Xenòfil Lovegood




En Harry no esperava que la ira de l’Hermione minvés durant la nit i va ser per això que no es va sorprendre que l’endemà al matí es comuniqués bàsicament amb mirades desagradables i silencis intencionats. En Ron, quan estava davant seu, responia amb un posat pessimista poc natural, com a signe exterior del remordiment que portava dins. De fet, quan tots tres estaven junts, en Harry se sentia com si fos l’únic que no estava trist en un funeral amb pocs assistents. Ara bé, durant aquells pocs moments en què en Ron i en Harry es trobaven sols, recollint aigua i buscant bolets al sotabosc, en Ron es mostrava desvergonyidament alegre.

—Algú ens ha ajudat —seguia dient—. Algú ha enviat aquella daina. Algú està al nostre costat. Un horricreu menys, company!

Animats per la destrucció del medalló, van començar a debatre els possibles paradors dels altres horricreus, i, tot i que havien parlat d’aquesta qüestió molt sovint, en Harry se sentia optimista, convençut que al primer el succeirien més descobriments importants. La irritació de l’Hermione no podia espatllar el seu humor optimista: la millora sobtada en la seva sort, l’aparició de la daina misteriosa, la recuperació de l’espasa de Gryffindor i, per sobre de tot, el retorn d’en Ron feien en Harry tan feliç que li era bastant difícil mantenir una cara seriosa.

Al capvespre, ell i en Ron es van tornar a escapar de la presència sinistra de l’Hermione i, amb el pretext d’escorcollar els pelats esbarzers a la recerca de móres inexistents, van continuar amb el seu intercanvi de notícies. En Harry havia aconseguit finalment explicar-li a en Ron tota la història de les seves divagacions amb l’Hermione, incloent tot el que havia passat i havien descobert al Cau d’en Goldric, i en Ron ara li estava explicant tot el que havia descobert sobre l’ample món màgic durant les setmanes que havia estat fora.

—I com vau descobrir el Tabú? —va preguntar-li a en Harry després d’explicar-li els molts intents desesperats dels fills de muggles per escapar de la Conselleria.

—El què?

—Tu i l’Hermione heu parat de dir el nom de l’Innominable!

—Ah, sí. Bé, és tan sols un mal costum que hem agafat —va dir en Harry—. Però no tinc cap problema d’anomenar-lo V…

—No! —va rugir en Ron, fent que en Harry pegués sobresaltat contra l’esbarzer i que l’Hermione (qui tenia el nas enterrat en un llibre, a l’entrada de la tenda) els mirés amb mala cara per sobre el llibre—. Ho sento —va dir en Ron, ajudant a sortir en Harry dels esbarzers—, però el nom ha estat maleït, Harry. És així com troben la gent! En utilitzar el seu nom, es trenquen els encanteris protectors i es crea una mena de pertorbació màgica… És així com ens van trobar, a Tottenham Court Road!

—Perquè vam pronunciar el seu nom?

—Justa la fusta! Els n’heu de reconèixer el mèrit; té sentit. Eren només les persones que es prenien seriosament el fet d’encarar-s’hi, com en Dumbledore, les qui gosaven emprar-lo. Ara han col·locat un Tabú damunt seu; qualsevol qui el pronunciï pot ser rastrejat… Una manera ràpida i senzilla de trobar membres de l’Orde! Per poc no enxampen en Kingsley…

—Estàs de broma?

—Sí, un grapat de Cavallers de la Mort el van acorralar, però en Bill va dir que va poder escapar-se’n lluitant. Ara està a la fuga, tal com nosaltres —en Ron es gratava la barbeta, pensativament, amb la punta de la vareta—. No creus que podria haver estat en Kingsley, qui ens va enviar aquella daina?

—El seu patronus és un linx, el vam veure al casament, te’n recordes?

—Ah, sí…

Tots dos van seguir caminant al llarg dels esbarzers, lluny de la tenda i de l’Hermione.

—Harry… no creus que podria haver estat en Dumbledore?

—En Dumbledore què?

En Ron semblava una mica avergonyit, però va dir en veu baixa:

—En Dumbledore… la daina? Vull dir —en Ron mirava en Harry de reüll—, ell va ser l’últim de tenir l’espasa vertadera, oi?

En Harry no va riure’s d’en Ron perquè entenia massa bé l’ànsia que hi havia rere la pregunta. La idea que en Dumbledore hagués pogut tornar a ells, que els estigués vigilant, hauria estat molt reconfortant. Emperò, va fer que no amb el cap.

—En Dumbledore és mort —va dir—. Vaig veure com moria. Vaig veure el seu cos. Se n’ha anat, no n’hi ha cap dubte. De tota manera, el seu patronus era un fènix, no una daina.

—Però els patronus poden canviar, oi? —va dir en Ron—. El de la Tonks bé va canviar, no?

—Sí, però si en Dumbledore fos viu, per què no es deixaria veure? Per què no ens hauria donat directament l’espasa?

—Vés a saber —va dir en Ron—. Per la mateixa raó que no te la va donar mentre era viu? Per la mateixa raó que et va deixar una antiga papallona daurada i a l’Hermione un llibre de contes per a nens?

—Què vols dir? —va preguntar en Harry, girant-se per mirar en Ron a la cara, cercant desesperat una resposta.

—No ho sé —va dir en Ron—. De vegades he pensat, quan he estat una mica molest, que se’n reia de nosaltres o… o que només volia fer-nos-ho més difícil. Però ara no ho penso; ja no. Ell sabia bé què es feia quan em va donar l’apagador, oi? Ell… Bé —les orelles d’en Ron es van tornar d’un vermell brillant i es va quedar absort mirant un manat d’herba als seus peus, que va apartar d’una puntada—, segur que sabia que jo us abandonaria.

—No —el va corregir en Harry—. Devia saber que sempre hauries volgut tornar.

En Ron semblava agraït, però encara incòmode. En part per canviar de tema, en Harry va dir:

—Parlant d’en Dumbledore, has sentit què va escriure la Skeeter d’ell?

—Sí, i tant! —va dir en Ron a la primera—. La gent n’està parlant molt. Naturalment, si les coses fossin diferents, serien notícies enormes, que en Dumbledore hagués estat amic d’en Grindelwald, però ara és només una cosa perquè rigui la gent a qui no li agradava en Dumbledore i una bufetada a la cara per a tots aquells qui pensaven que era un individu tan bo. Tanmateix, no crec que se n’hagi de fer un gra massa. Era molt jove, quan van…

—Tenia la nostra edat —va dir en Harry, tal com havia replicat a l’Hermione, i alguna cosa de la seva cara va semblar fer decidir a en Ron que no havia de continuar parlant del tema.

Una aranya gran estava posada al centre d’una teranyina enmig dels esbarzers.

En Harry li va apuntar amb la vareta que en Ron li havia donat la nit anterior, que l’Hermione havia decidit analitzar i havia determinat que estava feta d’espí negre.

—Accrescat!

L’aranya va patir una petita esgarrifança, botant una mica per la teranyina. En Harry va tornar a provar-ho. Aquesta vegada l’aranya es va fer una mica més gran.

—Para! —va dir en Ron bruscament—. Sento haver dit que en Dumbledore era jove, d’acord?

En Harry havia oblidat l’aversió a les aranyes d’en Ron.

—Perdó… Reducio!

L’aranya no va disminuir. En Harry va mirar la vareta d’espí negre. Qualsevol encanteri per petit que fos que havia conjurat amb ella aquell dia semblava haver estat menys potent que qualsevol altre dels que havia conjurat amb la seva antiga vareta de fènix. La nova li semblava intrusa i desconeguda, com si fos la mà d’algú altre la que tenia al final del seu braç.

—Només necessites practicar —li va dir l’Hermione, qui s’hi havia acostat silenciosament des de darrera i havia estat mirant ansiosament com en Harry havia intentat augmentar i reduir l’aranya—. És tot una qüestió de confiança, Harry.

En Harry sabia per què l’Hermione volia que li anés bé: encara se sentia culpable per haver-li trencat la vareta. Es va empassar la rèplica que tenia a la punta de la llengua: que s’agafés ella la vareta d’espí negre, si creia que no hi havia cap diferència, i que li deixés a canvi la seva pròpia. No obstant això, desitjós de tornar a ser amics tots tres, va mostrar-s’hi d’acord, però quan en Ron va dedicar un somriure vacil·lant a l’Hermione, aquesta darrera va marxar irada i va desaparèixer altra volta rere el llibre que estava llegint. Tots tres van tornar a la tenda en fer-se fosc, i en Harry va fer la primera guàrdia.

Es va asseure a l’entrada i va intentar fer levitar unes pedres petites que hi havia al terra amb la vareta d’espí negre, però la seva màgia semblava més maldestra i menys poderosa que mai. L’Hermione era al llit, llegint, i en Ron, després de fer-li unes quantes mirades nervioses, havia tret la petita ràdio de fusta del seu sac i havia començat a provar de sintonitzar-la.

—Hi ha un programa —va dir a en Harry en veu baixa— que diu les notícies tal com són. Tots els altres estan de banda de l’Innominable i segueixen la línia de la Conselleria, però aquest… Espera que el puguis sentir, és magnífic. Llàstima que no el puguin fer cada nit: han d’anar canviant les localitzacions, no fos cas que els rastregessin, i es necessita una contrasenya per a sintonitzar-lo… El problema és que vaig perdre’m l’últim programa…

Va fer uns copets a la part de dalt de la ràdio amb la vareta, murmurant paraules a l’atzar a sota veu. Va llançar moltes mirades dissimulades a l’Hermione, tement sens dubte un rampell d’enuig, però ella li va fer tant de cas com si en Ron no hi fos. Durant uns deu minuts aproximadament, en Ron va estar picant i murmurant, l’Hermione passant les pàgines del llibre i en Harry practicant amb la vareta d’espí negre.

Finalment, l’Hermione va baixar de la llitera de dalt. En Ron va parar de picar a la ràdio immediatament.

—Si et molesta, paro! —va dir-li, nerviós.

L’Hermione no es va dignar a respondre, sinó que es va dirigir a en Harry.

—Hem de parlar —va dir.

En Harry va mirar el llibre que tenia encara a la mà. Era La vida i mentida d’Albus Dumbledore.

—Què passa? —va dir amb aprensió. Va recordar que hi havia un capítol que parlava d’ell, i no estava segur de veure’s amb cor de sentir la versió de la Rita pel que feia a la seva relació amb en Dumbledore. La resposta de l’Hermione, però, va ser d’allò més inesperada.

—Vull anar a veure en Xenòfil Lovegood.

En Harry se la va mirar bocabadat.

—Perdó?

—En Xenòfil Lovegood. El pare de la Luna. Vull parlar amb ell!

—Eh… I per què?

L’Hermione va respirar fondo, com si es preparés, i va dir:

—És aquesta marca, la mateixa marca que hi ha en el llibre de Bart el Bard. Mira!

Li va plantar La vida i mentida d’Albus Dumbledore davant els mateixos ulls, poc dispostos, i hi va veure la fotografia de la carta original que en Dumbledore havia escrit a en Grindelwald, amb la seva tan coneguda escriptura esvelta i inclinada. Odiava l’evidència irrefutable que havia estat en Dumbledore qui realment havia escrit aquelles paraules i que no havien estat fruit de la invenció de la Rita.

—La signatura —va dir l’Hermione—. Mira la signatura, Harry!

Va obeir. Per un moment, no va saber de què parlava, però, en mirar-la de més a prop amb l’ajuda de la seva vareta encesa, va veure que en Dumbledore havia reemplaçat la A d’Albus per una versió diminuta de la mateixa marca triangular que apareixia inscrita en Els contes de Bart en Bard.

—Eh… Què esteu…? —va temptar fortuna en Ron, però l’Hermione va fer-lo callar amb la mirada i va tornar a dirigir-se a en Harry.

—No para de sortir, oi? —va dir—. Sé que en Viktor va dir que era la marca d’en Grindelwald, però apareixia també sens dubte en aquella tomba vella del Cau d’en Goldric, i les dates de la làpida eren molt anteriors a l’arribada d’en Grindelwald! I ara això! Bé, no podem preguntar a en Dumbledore ni a en Grindelwald què significa —ni tan sols sé si aquest darrer encara és viu—, però podem demanar-ho al senyor Lovegood, que portava aquest símbol al casament. Sé que és important, Harry!

En Harry no va respondre immediatament. La va mirar a la seva cara àvida i intensa i, llavors, va desviar la vista cap a la foscor que l’envoltava, pensant. Després d’una llarga pausa, va dir:

—Hermione, l’últim que volem és un altre Cau d’en Goldric. Estàvem convençuts que hi havíem d’anar i…

—Però surt tota l’estona, Harry! En Dumbledore em va deixar Els contes de Bart en Bard, com saps que no hem de descobrir què és aquest signe?

—Tornem-hi! —va dir en Harry, una mica exasperat—. No parem d’intentar de convèncer-nos que en Dumbledore ens va deixar senyals i pistes secrets…

—L’apagador va acabar resultant força útil —va començar en Ron—. Crec que l’Hermione té raó, crec que hauríem d’anar a veure en Lovegood.

En Harry li va dirigir una mirada irada. Sabia que el suport d’en Ron a l’Hermione tenia poc a veure amb el desig de saber què significava aquella runa triangular.

—No serà com al Cau d’en Goldric —va afegir en Ron—. En Lovegood està de part nostra, Harry. El Tafaner ha estat a favor teu des del principi, no para de dir a tothom que se t’ha d’ajudar!

—Sé que és important! —va dir l’Hermione, seriosament.

—Però no creus que, si fos així, en Dumbledore m’ho hauria explicat, abans de morir?

—Potser… Potser és una cosa que has de descobrir per tu mateix —va dir l’Hermione, amb pinta d’agafar-se a una taula de salvació.

—Sí —va dir en Ron servilment—, té sentit.

—No, no en té —va etzibar-li l’Hermione—, però tot i això crec que hauríem d’anar a parlar amb el senyor Lovegood. Un símbol que uneix en Dumbledore, en Grindelwald i el Cau d’en Goldric?! Harry, sé del cert que l’hauríem de comprendre!

—Penso que hauríem de fer votacions —va dir en Ron—. Els qui estiguin a favor d’anar a veure en Lovegood…

La seva mà va sortir disparada enlaire abans que la de l’Hermione, els llavis de la qual van tremolar recelosament mentre alçava la seva pròpia.

—Has perdut, Harry, ho sento —va dir en Ron, fent-li un copet a l’esquena.

—Molt bé —va dir en Harry, entre divertit i irritat—. Però tan bon punt haguem trobat en Lovegood, intentarem trobar els altres horricreus, d’acord? On viuen els Lovegood, per cert? Algú de vosaltres ho sap?

—Sí, no viuen lluny de casa meva —va dir en Ron—. No sé exactament on, però la mare i el pare sempre assenyalen cap als turons, quan els mencionen. No serà difícil trobar-los.

Quan l’Hermione va tornar al seu llit, en Harry va abaixar la veu.

—Tan sols t’hi has mostrat d’acord per redimir-te.

—En l’amor i en la guerra tot s’hi val —va dir en Ron alegrement—, i aquí hi ha una mica de cada. Alegra’t, que són les vacances de Nadal; la Luna serà a casa!

Des del pendent ventós del turó en el qual van aparetre l’endemà al matí, tenien una vista excel·lent del poble d’Ottery St. Catchpole. Des de la seva elevada posició d’avantatge, el poble semblava una col·lecció de cases de joguina sota els enormes rajos de sol inclinats que queien sobre el terra entremig de les esquerdes que quedaven entre els núvols. Van estar-se cosa d’un minut mirant cap on hi havia el Cau, tot fent-se ombra als ulls amb les mans, però tan sols van poder veure les altes bardisses i les orquídies que proporcionaven protecció dels ulls dels muggles a la casa petita i torta.

—És estrany, estar-ne tan a prop i no fer-hi cap visita —va dir en Ron.

—Bé, no serà perquè no els hagis acabat de veure. Vas passar-hi el Nadal —va dir l’Hermione, amb fredor.

—No vaig anar al Cau! —va dir en Ron, amb una rialla incrèdula—. Creus que hi hauria anat i que els hauria dit que us havia abandonat? Sí, a en Fred i en George els hauria agradat d’allò més. I la Ginny s’hauria mostrat molt comprensiva, sens dubte.

—Però on vas anar, doncs? —va preguntar l’Hermione, sorpresa.

—A la nova casa d’en Bill i la Fleur. La Caseta Empetxinada. En Bill sempre ha estat amable amb mi. No… no es va quedar meravellat quan va sentir què havia fet, però no va insistir. S’adonava que realment em sabia molt de greu. De la resta de la família, ningú no sabia que hi era. En Bill va dir a la mare que ell i la Fleur no anirien a casa per Nadal perquè el volien passar sols. És clar, eren les seves primeres vacances de casats. No crec que a la Fleur li sabés gaire greu, per això. Ja sabeu com odia la Celestina Picdeguerra.

En Ron va fer mitja volta donant l’esquena al Cau.

—Provem per aquí —va dir, passant davant i dirigint-se al cim del turó.

Van caminar unes quantes hores, amb en Harry, per insistència de l’Hermione, amagat sota la Capa d’Invisibilitat. La serra de turons baixets feia la pinta d’estar deshabitada tret de per una casa petita que semblava deserta.

—Creieu que és la seva i que han marxat per Nadal? —va dir l’Hermione, mirant per la finestra d’una cuineta molt neta que tenia geranis al seu ampit.

En Ron va esbufegar.

—Escolteu, em fa l’efecte que alguna cosa ens hauria dit qui viu aquí si aquesta hagués estat la finestra dels Lovegood. Intentem la següent serra.

Van desaparèixer pocs quilòmetres al nord d’on eren.

—Sí, senyor! —va cridar en Ron, amb el vent que li agitava els cabells i la roba. En Ron assenyalava amunt, cap al cim del turó en què havien aparès, on s’hi elevava verticalment una casa d’allò més estranya contra el cel de la tarda: un cilindre gran i negre amb una lluna fantasmagòrica penjant a la part de darrere—. Aquesta deu ser la casa de la Luna. Qui més viuria en una casa tan semblant a una llarga peça de roc?

—On trobes una semblança entre aquesta casa i una peça de música rock, Ron? —va dir l’Hermione, mirant la torre amb les celles arrufades.

—Em referia a la torre, la peça dels escacs —va dir en Ron—. Un «castellet», en diries tu. En Ron era qui tenia les cames més llargues i va arribar primer al capdamunt del turó. Quan en Harry i l’Hermione van arribar-hi, panteixant i agafant-se el costat adolorit, se’l van trobar somrient d’orella a orella.

—Sí que l’és —va dir en Ron—. Mireu.

Tres cartells pintats a mà estaven clavats amb xinxetes en una tanca trencada. En el primer s’hi podia llegir: «El Tafaner. Editor: X. Lovegood»; en el segon: «Colliu el vostre propi vesc», i en el tercer: «No toqueu les prunes dirigibles».

La tanca va cruixir en obrir-la. El camí que duia serpentejant a la porta principal estava cobert per tota una gran varietat de plantes estranyes, inclòs un arbust en què creixien els fruits taronges semblants a raves que la Luna solia portar com a arracades.

En Harry va creure que reconeixia un tortull, i va allunyar-se d’aquella soca mústiga.

Dos pomers silvestres vells, inclinats pel vent, despullats de fulles però encara carregats de fruits vermells de la mida de les cireres i coronats amb espesses mates de vesc blanquinoses, s’alçaven com sentinelles a banda i banda de la porta. Un mussol petit, que tenia el cap una mica aplanat i semblant al d’un falcó, els observava atentament des d’una de les branques.

—Millor que et treguis la Capa d’Invisibilitat, Harry —va dir l’Hermione—. És a tu, qui vol ajudar el senyor Lovegood, i no a nosaltres.

En Harry va seguir el seu consell i li va passar la Capa d’Invisibilitat perquè l’encabís a la seva bossa de mà. Aleshores, l’Hermione va picar tres cops a aquella porta negra i gruixuda, que tenia tot de claus de ferro incrustats i que ostentava un picaporta amb forma d’àguila.

Encara no havien passat deu segons que la porta es va obrir de bat a bat. Al llindar hi havia en Xenòfil Lovegood, descalç i vestit amb el que semblava una camisa de dormir destenyida. Duia els llargs cabells blancs de cotó de sucre bruts i despentinats. En comparació, es podria dir que en Xenòfil havia comparegut d’allò més elegant a les noces d’en Bill i de la Fleur.

—Què? Què passa? Qui són? Què volen? —va cridar amb una veu d’espinguet llastimosa, mirant primer cap a en Ron, després cap a l’Hermione i, finalment, cap a en Harry, a qui es va quedar mirant amb la mandíbula inferior caiguda, formant amb la boca oberta una perfecta i còmica O.

—Bon dia, senyor Lovegood —va dir en Harry, donant-li la mà—. Sóc en Harry, en Harry Potter.

En Xenòfil no va donar la mà a en Harry, tot i que l’ull que no apuntava cap al seu nas va dirigir-se de dret cap a la cicatriu del front d’en Harry.

—Podríem entrar? —va preguntar en Harry—. Voldríem preguntar-li una cosa.

—Jo… No crec que sigui aconsellable —va xiuxiuejar en Xenòfil. Va empassar saliva i va fer una ullada ràpida al jardí—. Un bon xoc… la veritat… Jo… no crec que realment hagi de…

—No serà per gaire estona —va dir en Harry, una mica decebut per aquella rebuda tan poc amable.

—Jo… Oh, molt bé, doncs. Entrin, ràpid. Ràpid!

Amb prou feines havien traspassat el llindar de la porta que en Xenòfil va tancar de cop la porta rere seu. Es trobaven a la cuina més peculiar que en Harry hagués vist en tota la seva vida. La sala era un cercle perfecte, per la qual cosa donava la sensació que eren dins un gran pot de cogombres. Tots els mobles —com la cuina, la pica i els armaris— eren corbats, per encaixar amb les parets, i tenien flors, insectes i ocells pintats sobre seu amb alegres colors primaris. A en Harry li va semblar veure-hi l’estil de la Luna. L’efecte, en un espai tan tancat, era una mica aclaparador.

Al bell mig del terra, una escala de caragol de ferro forjat enfilava cap als pisos superiors. Sobre seu se sentien molts cops i estrèpits. En Harry es ve preguntar què devia estar fent la Luna.

—Millor a dalt —va dir en Xenòfil, que encara semblava d’allò més incòmode, i va passar al davant.

La sala de dalt semblava una combinació de saleta d’estar i lloc de treball i, com a tal, estava encara més abarrotada que la cuina. Tot i ser molt més petita, i perfectament rodona, la sala s’assemblava d’alguna manera a la Sala de la Necessitat en l’ocasió inoblidable que s’havia transformat en un laberint gegantí compost d’objectes amagats durant segles. Hi havia munts i més munts de papers i llibres en totes les superfícies. Tot de maquetes detingudament manufacturades de criatures que en Harry no va reconèixer aletejaven i feien picar les mandíbules, penjades del sostre.

La Luna no hi era: el causant d’aquell rebombori era un objecte de fusta cobert de dents i rodes que giraven màgicament. Semblava l’estrafolària romanalla d’un banc de treball i una vella prestatgeria, però, després d’un primer moment, en Harry va deduir que devia ser una premsa antiga, pel fet que produïa Tafaner rere Tafaner.

—Perdonin-me —va dir en Xenòfil.

Va passar de llarg la màquina a gambades, va agafar unes tovalles greixoses de sota una pila immensa de llibres i de documents, que van caure tots a terra, i les va tirar per sobre la premsa, esmorteint una mica els cops forts i estrepitosos. Llavors va girar-se cap a en Harry.

—Per què ha vingut?

Abans que en Harry pogués contestar, però, l’Hermione va deixar anar un crit de sorpresa.

—Senyor Lovegood… Què és, allò?

Assenyalava una banya grisa i en forma d’espiral, gens similar a una banya d’unicorn, que havia estat encastada a la paret, sobresortint uns quants pams en la sala.

—És una banya de garrinot banyarrugat —va dir en Xenòfil.

—No, no ho és! —va dir l’Hermione.

—Hermione —va dir en Harry fluixet, avergonyit—, no és el moment…

—Però, Harry, és una banya d’erumpent! És un material comerciable de classe B i extraordinàriament perillós com per a tenir-lo en una casa!

—Com saps que és una banya d’erumpent? —va preguntar en Ron, que s’havia allunyat de la banya tan ràpid com havia pogut, malgrat el desordre.

—N’hi ha una descripció a Bèsties fantàstiques i on trobar-les! Senyor Lovegood, se n’ha de desfer de seguida; no sap que pot explotar amb el més mínim contacte?

—El garrinot banyarrugat —va dir en Xenòfil molt clarament i amb mirada tossuda— és una criatura tímida i altament màgica, i la seva banya…

—Senyor Lovegood, reconec les ranures que té al voltant de la base, és una banya d’erumpent i és increïblement perillosa… No sé on l’ha aconseguida…

—La vaig comprar —va dir en Xenòfil dogmàticament—, fa dues setmanes, a un jove bruixot encantador que coneixia el meu interès pels exquisits garrinots. És un regal de Nadal per a la meva Luna. I ara —va afegir, assenyalant en Harry—, per què ha vingut aquí, exactament?

—Necessitem ajuda —va dir en Harry abans que l’Hermione tornés a començar.

—Ah —va dir en Xenòfil—. Ajuda… Mmm… —el seu ull bo va mirar la cicatriu d’en Harry. Semblava mort de por i hipnotitzat alhora—. Sí. El cas és que… ajudar en Harry Potter… és força perillós…

—No és vostè qui no para de dir a tothom que és prioritari ajudar en Harry? —va dir en Ron—. En aquella revista seva?

En Xenòfil va girar la vista cap a la premsa ara coberta, que encara feia cops i estrèpits sota les tovalles.

—Eh… Sí, he expressat aquest punt de vista. No obstant això…

—… és perquè ho faci tothom menys vostè? —va dir en Ron.

En Xenòfil no va respondre. Va tornar a empassar saliva i amb els ulls volant com dards de l’un a l’altre de tots tres. En Harry va tenir la sensació que patia una lluita interna molt dolorosa.

—On és la Luna? —va preguntar l’Hermione—. Vejam que en pensa, ella.

En Xenòfil va empassar saliva de nou. Va semblar que s’armava de valor.

Finalment va dir, amb una veu tremolosa difícil de sentir per sobre el soroll de la premsa:

—La Luna ha anat al riu a pescar plimpis d’aigua dolça. Li… li agradarà veure-us, a la Luna. La vaig a cridar i llavors… Sí, molt bé. Els intentaré ajudar.

Va desaparèixer escales avall per l’escala de caragol i van sentir com s’obria i es tancava la porta principal. En Harry, en Ron i l’Hermione van intercanviar mirades.

—Porc berrugós i covard —va dir en Ron—. La Luna té deu vegades el seu valor.

—Segurament està preocupat per què els pot passar si els Cavallers de la Mort descobreixen que sóc aquí —va dir en Harry.

—Sí, jo estic d’acord amb en Ron —va dir l’Hermione—. Vell hipòcrita… Diu a tothom que t’ajudi i ell mateix se’n renta les mans. I per l’amor de Déu, allunyeu-vos d’aquesta banya.

En Harry va creuar l’habitació fins al punt més allunyat, on hi havia la finestra.

Va albirar un rierol, a penes una cinta prima i relluent molt per sota d’ells, al peu del turó. Es trobaven molt amunt. Un ocell va voletejar per davant la finestra mentre ell mirava en direcció cap al Cau, ara invisible rere una fila de turons. La Ginny era allà.

Estaven més a prop que mai des de les noces d’en Bill i la Fleur, però ella no tenia ni la més remota idea que estava mirant cap on ella era, que estava pensant en ella. Va suposar que se n’havia d’alegrar: tots els qui tenien algun contacte amb ell estaven en perill, com demostrava l’actitud d’en Xenòfil.

Va fer mitja volta allunyant-se de la finestra i la seva mirada va recaure sobre un altre objecte peculiar que hi havia sobre el bufet abarrotat i corbat. Era un bust de pedra d’una bruixa bonica però aparentment adusta que duia una diadema d’allò més estranya.

Dos objectes que semblaven otòfons daurats li sortien revoltillats dels costats, i hi havia dues ales minúscules d’un blau brillant que estaven enganxades a una cinta de cuir que li rodejava la part superior del cap, mentre que un dels raves taronges havia estat enganxat a una segona cinta que li envoltava el front.

—Mireu això —va dir en Harry.

—Molt bonic —va dir en Ron—. Em sorprèn que no ho dugués al casament.

Van sentir com es tancava la porta principal i, en qüestió d’uns instants, en Xenòfil ja havia tornat a pujar a la sala per l’escala de caragol. Ara les seves cametes estaven encloses en unes botes d’aigua i duia a les mans una safata amb una tetera i tot de tasses diferents.

—Ah, ja han reparat la meva creació preferida —va dir, posant la safata a les mans de l’Hermione i situant-se vora en Harry mirant l’estàtua—. Modelada, de manera prou adequada, a imitació del cap de l’atractiva Mari Pau Ravenclaw! «El tresor de l’enteniment val més que tot el firmament!».

Va assenyalar els objectes que semblaven otòfons.

—Això són sifons de burifer, per a eliminar totes les possibles causes de distracció de l’àrea immediata del pensador. Això altre —va dir assenyalant les ales minúscules— són hèlices de billywig, per a induir a un estat d’ànim sublim. I finalment —va indicar el rave taronja—, la pruna dirigible, per a incrementar l’habilitat d’acceptar allò extraordinari.

En Xenòfil se’n va tornar a gambades cap a la safata que l’Hermione havia aconseguit deixar en precari equilibri en una de les atapeïdes taules laterals.

—Els agradaria prendre una infusió de búlbulus? —va dir en Xenòfil—. La fem nosaltres.

Va començar a servir la beguda, que tenia un color morat com el suc de remolatxa.

—La Luna és aquí sota, al pont de Baix. Està molt emocionada que estiguin aquí. No pot tardar gaire, ja quasi ha recollit prou plimpis per a fer una sopa per a tots nosaltres. Seguin i serveixin-se el sucre vostès mateixos.

»I ara —va treure una pila de papers que trontollava d’una butaca i s’hi va asseure, tot creuant les cames abillades amb les botes d’aigua—, com puc ajudar-lo, senyor Potter?

—Bé —va dir en Harry, mirant l’Hermione, que va assentir amb el cap de manera encoratjadora—, és pel que fa a aquell símbol que vostè duia penjat al coll al casament d’en Bill i de la Fleur, senyor Lovegood. Ens preguntàvem què significa.

En Xenòfil va alçar les celles.

—Es refereix al símbol de les relíquies de la Mort?





21. El conte dels tres germans




En Harry es va tombar per mirar en Ron i l’Hermione. Cap d’ells tampoc no semblava haver entès el que havia dit en Xenòfil.

—Les relíquies de la Mort?

—Això mateix —va dir en Xenòfil—. No han sentit a parlar mai d’elles? No em sorprèn. Molt pocs bruixots hi creuen. Ja van veure aquell jove tossut que hi havia a la boda del seu germà —va dir adreçant-se a en Ron—. Que em va atacar per lluir el símbol d’un bruixot malvat ben conegut! Quina ignorància! No hi ha res de sinistre en les relíquies, no en el sentit cruel. Un simplement fa servir el símbol per mostrar-se a si mateix davant d’altres creients, amb l’esperança que puguin ajudar-lo en la seva recerca.

Va deixar caure uns quants sucrets a la infusió de búlbulus i en va beure una mica.

—Ho sento —va dir en Harry—. Però encara no ho entenc.

Per educació, va fer un petit glop de la seva tassa i gairebé s’ofega. La infusió tenia un gust increïblement horrorós, com si algú hagués desfet un dels Caramels de Tots els Gustos de Bertie Boot amb gust de mocs.

—A veure… els creients busquen les relíquies de la Mort —va dir en Xenòfil llepant-se els llavis, gaudint de la infusió.

—Però, què són les relíquies de la Mort? —va demanar l’Hermione.

En Xenòfil va deixar a una banda la seva tassa buida de búlbulus.

—Suposo que tots tres coneixen El conte dels tres germans?

En Harry va dir que no però en Ron i l’Hermione van dir que sí.

En Xenòfil va assentir molt seriós.

—Bé, bé, senyor Potter, tot això comença amb El conte dels tres germans… En tinc una còpia en algun lloc…

Va fer una ullada per l’habitació, a les muntanyes de pergamins i llibres, però l’Hermione va dir:

—Jo en tinc una còpia senyor Lovegood! La tinc aquí mateix.

I va treure el Els contes de Bart el Bard de la seva petita bossa.

—L’original? —va demanar en Xenòfil agudament, i quan ella va afirmar que sí, va dir—: Per què no el llegeix en veu alta? És la millor manera d’assegurar-nos que tots ho entenem.

—Eh… d’acord —va respondre nerviosament l’Hermione. Va obrir el llibre i en Harry va veure que el símbol que estaven investigant presidia la pàgina, mentre que ella s’aclaria la gola i començava a llegir—:


Hi havia una vegada tres germans que viatjaven per un camí solitari i sinuós al crepuscle…

—«A mitjanit», la mare sempre ens deia —va dir en Ron amb els braços estesos darrere el cap per escoltar. L’Hermione el va mirar molesta.

—Ho sento, simplement crec que és més terrorífic si és a mitjanit! —va dir en Ron.

—Sí clar, perquè precisament el que ara necessitem és una mica més de terror a les nostre vides —va afegir en Harry abans de poder-se contenir. En Xenòfil no semblava prestar-los massa atenció, tenia la mirada fixa en el cel—. Continua, Hermione.

—Amb el temps, els germans van arribar a un riu massa profund per a travessar-lo i massa perillós per a creuar-lo nedant. No obstant això, els tres germans havien après l’art de la màgia, i amb un senzill moviment de les seves varetes van fer aparèixer un pont sobre les aigües turbulentes. Quan ja anaven per la meitat del pont, es van topar amb un figura encaputxada.

»I la Mort els va parlar…

—Perdó —va interrompre en Harry—, però la Mort els va parlar?

—És un conte per a nens, Harry!

—D’acord, ho sento. Segueix.

—I la Mort els va parlar. Estava enfadada per haver perdut tres víctimes, ja que normalment els viatgers s’ofegaven al riu. Però la Mort era molt llesta. Va fingir felicitar els tres germans per la seva màgia, i els va dir que cadascun d’ells s’havia guanyat un do per haver estat prou llestos per enganyar-la.

»Així, el germà gran, que era un home combatiu, va demanar la vareta més poderosa que mai hagués existit. Una vareta que sempre guanyés els duels per al seu amo. Una vareta digna d’un bruixot que havia vençut la Mort! Així doncs, la Mort va anar fins a un vell saüc a la vora del riu i, donant forma de vareta a una petita branca que penjava de l’arbre, la va donar al germà gran.

»El segon germà, que era un home arrogant, va decidir que volia humiliar la Mort encara més, i li va demanar el poder de ressuscitar els morts. Així doncs, la Mort va recollir una pedra de la vora del riu i la va donar al segon germà, tot dient-li que la Pedra tenia el poder de fer retornar els morts.

»Llavors, la Mort li va demanar al tercer i més jove dels germans què volia. El germà petit era el més humil i també el més savi dels germans, i no confiava en la Mort.

I per això li va demanar alguna cosa que li permetés marxar d’aquell indret sense que la Mort el pogués seguir. I la Mort, de molt mala gana, li va donar la seva pròpia Capa d’Invisibilitat.

—La Mort tenia una capa que fa invisible? —va interrompre novament en Harry.

—Així pot apropar-se dissimuladament a la gent —va dir en Ron—; a vegades s’avorreix de córrer al darrere xisclant i agitant els braços… Ho sento Hermione.

—La Mort es va apartar i va permetre als tres germans de continuar el seu camí. I així ho van fer, parlant astorats sobre l’aventura viscuda i admirant els presents de la Mort.

»Més endavant, els tres germans es van separar, adreçant-se cadascun cap al seu propi destí.

»El primer germà va viatjar una setmana o més, va arribar a un poble i va buscar un altre bruixot amb qui havia tingut una discussió. Naturalment, amb la seva Vareta de Saüc com a arma no podria perdre el duel que van tenir. Deixant el seu enemic mort a terra, el germà gran va marxar cap a una taverna, on va fer ostentació de la poderosa Vareta que li havia arrabassat a la Mort, i de com aquesta el feia invencible.

»Aquella mateixa nit, un altre bruixot es va apropar silenciosament cap al germà gran, mentre dormia, completament borratxo i xop de vi, al seu llit. El lladre li va prendre la Vareta i, per a més seguretat, li va tallar el coll.

»I així va ser com la Mort va aconseguir endur-se el primer germà.

»Mentrestant, el segon germà viatjava en direcció a casa seva, on vivia sense cap companyia. Un cop allà, va treure la Pedra que tenia el poder de ressuscitar els morts i li va fer donar tres voltes a la mà. Es va quedar bocabadat veient com davant seu s’anava dibuixant la figura de la qui havia estat la seva promesa, morta de forma prematura abans de casar-se.

»La figura tenia una expressió trista, freda. Els separava una mena de vel. Ella havia tornat al món, però aquell no era el seu lloc i patia. Finalment, el segon germà, desesperat per la nostàlgia, va decidir treure’s la vida per reunir-se amb ella de veritat.

»I així va ser com la Mort va aconseguir endur-se el segon germà.

»La Mort va buscar durant molts anys el tercer germà, però mai no el va poder trobar. No fins que aquest, i només quan ja tenia una avançada edat, es va treure la Capa i la va donar al seu fill. Llavors va saludar la Mort com una vella amiga i va marxar amb ella.

L’Hermione va tancar el llibre. Van passar uns instants abans que en Xenòfil semblés adonar-se que la lectura havia finalitzat. Va desviar la mirada de la finestra i va dir:

—Doncs heu-les ací.

—Perdó? —va dir l’Hermione.

—Aquestes són les relíquies de la Mort —va dir en Xenòfil.

Va agafar una ploma de la seva taula plena de coses i va treure un bocí de pergamí trencat d’entre uns quants llibres.

—La Vareta de Saüc —va dir, dibuixant una línia vertical al pergamí—. La Pedra de la Resurrecció —va dir tot afegint un cercle just a sobre de la línia— i la Capa d’Invisibilitat —va finalitzar dibuixant un triangle que encabia tant el cercle com la línia, finalitzant així el símbol que tant intrigava l’Hermione—. Unides —va dir— són les relíquies de la Mort.

—Però al llibre no s’esmenten les paraules «relíquies de la Mort» —va dir l’Hermione.

—És clar que no —va dir en Xenòfil exasperat—. Això és un conte per a nens, més aviat per a entretenir que no pas per a ensenyar. Aquells qui entenem sobre aquestes matèries, reconeixem que aquesta antiga història fa referència als tres objectes, o relíquies, les quals, unides, faran de qui les posseeixi el senyor de la mort.

Es va produir un curt silenci durant el qual en Xenòfil es va quedar mirant per la finestra. El sol ja estava molt baix al cel.

—La Luna aviat ja deu haver recollit prou plimpis —va dir amb veu baixa.

—Quan vostè diu «senyor de la mort»… —va dir en Ron.

—«Senyor» —va dir en Xenòfil agitant una mà—, «conqueridor», «vencedor»… la paraula que més li agradi.

—Però llavors… això vol dir… —va dir lentament l’Hermione i en Harry va veure que intentava esborrar de la seva veu qualsevol rastre d’escepticisme—, que vostè creu que aquests objectes… aquestes relíquies… existeixen realment?

En Xenòfil va aixecar les celles.

—És clar que existeixen.

—Però —va afegir l’Hemione, i en Harry podia sentir com la seva contenció es començava a esquinçar—, senyor Lovegood, com pot creure que…?

—La meva Luna ja m’ha parlat sobre vostè, joveneta —va dir en Xenòfil—. No és que vostè no sigui intel·ligent, però està malauradament limitada. És de ment estreta, tancada.

—Potser t’hauries d’emprovar el barret, Hermione —va dir en Ron, inclinant-se sobre l’absurd tocat mentre feia un esforç per evitar riure.

—Senyor Lovegood —va tornar l’Hermione—, sabem que existeixen coses com les capes que fan invisible; són estranyes, però existeixen. Ara bé…

—Ah, però la tercera relíquia és una capa d’invisibilitat «autèntica», senyoreta Granger! Vull dir, que no és pas una capa de viatge transformada amb un encanteri mimetitzador, o un malefici enlluernador, o que hagi estat teixida amb pèls de disfressaire, que al principi t’amaga però amb el temps s’acaba fent malbé o es torna opaca. Estem parlant d’una capa que realment et torna completament invisible, i dura eternament, proporcionant un constant i impenetrable amagatall, sense importar els encanteris que et tirin a sobre. Quantes capes com «aquesta» ha pogut veure vostè, senyoreta Granger?

L’Hermione va obrir la boca per respondre, però la va tornar a tancar un altre cop; semblava més confosa que mai. Ella, en Harry i en Ron es van mirar entre ells, i en Harry va saber que tots tres pensaven el mateix. Una capa exactament igual a la que en Xenòfil acabava de descriure, estava a l’habitació, amb ells, en aquell mateix moment.

—Exactament —va dir Xenòfil, com si els hagués derrotat amb la seva argumentació—. Cap de vostès no ha vist mai res de semblant. El propietari seria immensament ric, no?

Va tornar a dirigir la mirada vers la finestra. El cel estava ara tenyit d’un lleu color rosat.

—D’acord —va dir l’Hermione, desconcertada—. Diguem que la Capa existeix… què hi ha de la Pedra, senyor Lovegood? Això que vostè anomena la Pedra de la Resurrecció?

—Què li passa?

—Com pot ser real?

—Demostri’m que no ho és —va dir en Xenòfil.

L’Hermione semblava indignada.

—Però això és… ho sento, però és completament ridícul! Com puc demostrar que no existeix? Què espera, que reculli totes les pedres del món i en faci la prova? És a dir, es podria dir que «tot» existeix si l’única base per a creure-ho és que ningú no ha pogut demostrar que no existeix!

—Sí que podria —va dir en Xenòfil—. M’alegro de veure que ha obert una mica la seva ment.

—I la Vareta de Saüc —va dir en Harry ràpidament, abans que l’Hermione pogués replicar—, creu que també existeix?

—Ah, bé, en aquest cas tenim moltíssimes proves —va dir en Xenòfil—. La Vareta de Saüc és la relíquia més fàcil de seguir, per la forma en què passa de mà en mà.

—Com és això? —va demanar en Harry.

—El posseïdor de la Vareta la hi ha de prendre al propietari anterior, si vol ser veritablement l’amo de la Vareta —va dir en Xenòfil—. Segurament, heu sentit a parlar de com la Vareta va arribar a mans de Flobert el Flagrant, després que aquest matés Emeric l’Excèntric, oi? O de com en Godelot va morir en el seu propi soterrani després que el seu fill, Herevard, li robés la Vareta… De l’horrible Lòxies, que va robar la Vareta a en Bernabè el Tastaolletes, a qui havia assassinat… La sagnant empremta de la Vareta esquitxa les pàgines de la història de la màgia…

En Harry va mirar de reüll l’Hermione i va observar que aquesta mirava en Xenòfil arrufant les celles, però no el va contradir en cap moment.

—I on creu que és, ara, la Vareta de Saüc? —va demanar en Ron.

—Ai las! Qui ho sap? —va dir en Xenòfil tornant a mirar més enllà de la finestra—. Qui sap on està amagada la Vareta? La pista es perd amb Arcus i Livius. Qui pot afirmar quin dels dos va derrotar en Lòxies i quin va prendre-li la Vareta? I qui pot dir qui els va derrotar a ells posteriorment? La història, desgraciadament, no ens ho explica.

Va haver-hi un pausa. Finalment, l’Hermione, molt tensa va preguntar:

—Senyor Lovegood, la família Peverell té alguna cosa a veure amb les relíquies de la Mort?

En Xenòfil semblava desconcertat i, de sobte, alguna cosa es va remoure en la memòria d’en Harry, però no ho podia localitzar. «Peverell»… aquest nom ja l’havia sentit abans…

—Però així doncs, vostè m’ha estat enredant, joveneta! —va exclamar en Xenòfil, seient més dret encara i mirant l’Hermione amb els ulls fora de les òrbites—. Em pensava que vostè era nova en la recerca de les relíquies! Molts dels cercadors, creiem que els Peverell ho tenen tot, absolutament tot, a veure amb les relíquies.

—I qui són els Peverell? —va preguntar en Ron.

—Aquest era el nom que estava gravat a la tomba que tenia la marca, al Cau d’en Goldric —va dir l’Hermione sense treure la vista d’en Xenòfil—: «Ignotus Peverell».

—Exactament! —va exclamar en Xenòfil, alçant pedantment el seu dit índex—. El símbol de les relíquies de la Mort a la tomba de l’Ignotus és una prova definitiva.

—De què? —va preguntar en Ron.

—Del fet que els tres germans del conte són en realitat els tres germans Peverell, Antíoc, Cadmus i Ignotus. Ells van ser els primers propietaris de les relíquies!

En Xenòfil va tornar a mirar cap a la finestra mentre s’aixecava i recollia la safata, dirigint-se cap a l’escala de caragol.

—Us quedareu a sopar? —els va demanar mentre desapareixia escales avall un altre cop—. Tothom ens demana la nostra recepta de sopa de plimpis d’aigua dolça.

—Segurament per ensenyar-la a la planta d’enverinaments de Sant Mungo —va dir en Ron en veu baixa.

En Harry va esperar fins a sentir en Xenòfil moure’s per la cuina per a parlar.

—Tu que en penses? —li va demanar a l’Hermione.

—Ai, Harry —va dir ella amb cansament—, tot plegat són un munt de bajanades. Això no pot ser el veritable significat d’aquest símbol. Deu ser la seva estrambòtica manera d’interpretar-lo. Quina pèrdua de temps.

—Suposo que aquest és l’home que ens va portar els garrinots banyarrugats —va afegir en Ron.

—Tu tampoc t’ho creus? —li va demanar en Harry.

—No, això només és una d’aquelles històries que s’expliquen als nens per donar-los alguna lliçó, no? «No busquis problemes», «no et posis en baralles», «no et barregis amb coses que és millor deixar estar», «fes la teva i tot anirà bé»… Ara que hi penso —va afegir en Ron—, potser és culpa d’aquesta història que es creu que les varetes de saüc porten mala sort.

—De què parles?

—Una d’aquestes supersticions, no? «Si al maig neix la maga, és un muggle qui s’hi casa», o bé «Maledicció al capvespre feta, a mitjanit queda desfeta», o «Amb una vareta de saüc, no prospera ni el benastruc». Segur que les heu sentides mil vegades. La meva mare en coneix un munt.

—En Harry i jo vam ser criats per muggles —li va recordar l’Hermione—, ens van ensenyar supersticions diferents —va sospirar profundament mentre una olor acre pujava des de la cuina. La cosa bona de la seva exasperació amb en Xenòfil era que semblava haver oblidat que estava enfadada amb en Ron—. Crec que tens raó —li va dir—. Només és una història amb una moral; és obvi quin regal és el millor, el que tothom escolliria…

Els tres van parlar alhora; l’Hermione va dir «la Capa»; en Ron va dir «la Vareta» i en Harry va dir «la Pedra».

Es van mirar mig sorpresos, mig rient.

—Se suposa que s’ha de dir la Capa —li va dir en Ron a l’Hermione—, però no necessites ser invisible si tens la vareta! Au, va, Hermione, és una vareta invencible!

—Ja tenim una capa d’invisibilitat —va dir en Harry.

—I ens ha ajudat bastant, per si no us n’havíeu adonat! —va dir l’Hermione—. Mentre que la Vareta només portaria problemes…

—Només si la fas pública —va replicar en Ron—. Només si fossis suficientment idiota com per anar fent saltirons tot fent ballar la Vareta sobre el cap i cantant: «Tinc una vareta invencible, intenta guanyar-me si creus que ets prou fort». Mentre que tinguis la boca tancada…

—Sí, però tu series capaç de tenir la boca tancada? —va dir l’Hermione, amb escepticisme—. Ja ho saps, l’única cosa autèntica que ens ha dit és que hi ha hagut històries sobre varetes superpoderoses durant centenars d’anys.

—N’hi ha hagudes? —va preguntar en Harry.

L’Hermione semblava exasperada. L’expressió era tan encantadorament familiar que en Harry i en Ron van somriure mútuament.

—La Vara de la Mort, la Vareta del Destí, sorgeixen sota noms diferents al llarg dels segles, normalment en possessió d’algun bruixot malvat que en presumeix. El professor Binns en va esmentar alguns d’ells, però… oh, tot això són ximpleries! Les varetes només tenen tant poder com els bruixots que les utilitzen. A alguns bruixots simplement els agrada presumir que les seves són més grans i millors que les dels altres.

—Però com saps —va dir en Harry—, que aquestes varetes… la Vara de la Mort i la Vareta del Destí… no són la mateixa vareta, ressorgint al llarg dels segles sota diferents noms?

—Què, i realment totes elles són la Vareta de Saüc, fabricada per la Mort? —va dir en Ron.

En Harry va riure. L’estranya idea que se li havia ocorregut era, al cap i a la fi, ridícula. La seva vareta, es va recordar a ell mateix, estava feta de teix, no de saüc, i havia estat fabricada per l’Ollivander, encara que hagués fet el que va fer aquella nit en què en Voldemort l’havia perseguit a través dels cel. I si hagués estat invencible, com es podia haver trencat?

—Llavors, per què escolliries la Pedra? —li va preguntar en Ron.

—Bé, si poguéssim fer tornar la gent, podríem tenir en Sírius… l’Ull-foll… en Dumbledore… els meus pares…

Ni en Ron ni l’Hermione van somriure.

—Però segons en Bart el Bard, ells no voldrien tornar, oi que no? —va dir Harry, pensant en el conte que acabaven d’escoltar—. No crec que hi hagi moltes altres històries sobre pedres que puguin ressuscitar els morts, oi? —va preguntar a l’Hermione.

—No —va contestar ella tristament—. No crec que ningú excepte el senyor Lovegood pogués enganyar-se a si mateix creient que és possible. Probablement, en Bart va agafar la idea de la pedra filosofal; ja saps, en lloc d’una pedra que et fes immortal, una pedra que invertís la mort.

L’olor de la cuina es feia més forta, alguna cosa semblant a calçotets cremats. En Harry es va preguntar si seria capaç de menjar prou quantitat del que en Xenòfil estava cuinant per no ferir els seus sentiments.

—Tanmateix, què hi ha de la Capa? —va dir en Ron lentament—. No te n’adones que ell té raó? M’he acostumant tant a la Capa d’en Harry i com n’és de bona, que mai no m’he parat a pensar-ho. Mai no n’he sentit parlar de cap com la d’en Harry. És infal·lible. Mai no ens han vist estant sota ella…

—Per descomptat que no… som invisibles quan estem a sota, Ron!

—Però totes aquestes coses que ha dit sobre les altres capes… i no és que valguin precisament deu knuts… són certes! No hi havia pensat, abans, però he sentit coses sobre els encanteris perdent-se quan les capes es fan velles, o capes esquinçades per encanteris i que ara tenen forats. La d’en Harry pertanyia al seu pare, per tant no és precisament nova, però es conserva… perfectament!

—Bé, d’acord, però Ron, la Pedra…

Mentre ells discutien entre murmuris, en Harry es passejava per l’habitació, escoltant a mitges. Quan va arribar a l’escala de caragol, va alçar distretament els ulls cap al següent pis i es va distreure del tot. La seva pròpia cara el mirava des del sostre de l’habitació.

Després d’uns moments de desconcert, es va adonar que no era un mirall, si no una pintura. Encuriosit, va començar a pujar les escales.

—Harry, què estàs fent? No crec que hagis d’anar mirant per aquí quan no hi és!

Però en Harry ja havia arribat a dalt. La Luna havia decorat el sostre de l’habitació amb cinc cares pintades: en Harry, en Ron, l’Hermione, la Ginny i en Neville. No es movien com en els quadres de Hogwarts, però hi havia una certa màgia en ells. En Harry va creure que respiraven. El que semblaven ser unes fines cadenes daurades estaven entrellaçades al voltant de les pintures, unint-les entre elles; però després d’examinar-les durant cosa d’un minut, en Harry va adonar-se que les cadenes eren, de fet, una paraula, repetida milers de vegades en tinta daurada: «amics»… «amics»… «amics»…

En Harry va sentir un gran afecte vers la Luna. Va mirar al voltant de l’habitació. Hi havia una gran fotografia al costat del llit, amb la Luna de nena i una dona que s’assemblava molt a ella. S’abraçaven. La Luna semblava bastant més arreglada en aquesta foto del que en Harry l’havia vista en la seva vida. La foto estava coberta de pols. Això li va semblar a en Harry una mica estrany. Va mirar al voltant.

Alguna cosa anava malament. La catifa blau cel estava també coberta de pols.

No hi havia roba a l’armari; les portes estaven entreobertes. El llit tenia una aparença freda i antipàtica, com si no s’hi hagués dormit durant setmanes. Una solitària teranyina s’estenia a través de la finestra creuant el cel vermell sang.

—Què passa? —va preguntar l’Hermione, mentre en Harry baixava les escales; però abans que pogués respondre, en Xenòfil va pujar les escales des de la cuina, portant una safata carregada amb bols.

—Senyor Lovegood —va dir en Harry—, on és la Luna?

—Perdoni?

—On és la Luna?

En Xenòfil es va aturar a l’últim esglaó.

—Ja… ja us ho he dit. És aquí sota, al pont de Baix, pescant plimpis.

—Llavors per què ha preparat aquesta safata només per a quatre?

En Xenòfil va intentar parlar, però no li va sortir cap so. L’únic soroll que se sentia era el sotragueig continuat de la impremta, i una lleu repicadissa a la safata quan les mans d’en Xenòfil van tremolar.

—No crec que la Luna hagi estat aquí des de fa setmanes —va dir en Harry—. La seva roba no hi és, no ha passat la nit al seu llit. On és? I per què mira contínuament cap a la finestra?

En Xenòfil va deixar caure la safata. Els bols van rebotar i es van fer trossos. En Harry, en Ron i l’Hermione van treure les seves varetes. En Xenòfil es va quedar congelat a punt de posar-se la mà a la butxaca. En aquell moment, la impremta va fer un gran soroll i nombrosos Tafaners van sortir disparats cap al terra des de sota de les estovalles. Finalment, la impremta es va quedar en silenci.

L’Hermione es va ajupir i va recollir una de les revistes, encara amb la vareta apuntant cap al senyor Lovegood.

—Harry, mira això.

Es va apropar a ella tan ràpid com va poder a través de tot el desordre. La portada d’El Tafaner portava la seva foto, adornada amb les paraules «INDESITJABLE NÚMERO U» i amb la recompensa al peu de foto.

—Llavors, El Tafaner opta per un nou punt de vista? —va preguntar en Harry fredament, amb la ment treballant a tota màquina—. Això és el que ha fet quan ha anat al jardí, senyor Lovegood? Enviar un mussol a la Conselleria?

En Xenòfil es va llepar els llavis.

—Em van prendre la Luna —va xiuxiuejar—, a causa del que estava escrivint. Em van prendre la Luna i no sé on és, no sé què li han fet. Potser me la tornaran si jo… si jo…

—Si lliura en Harry? —va acabar l’Hermione per ell.

—No hi ha tracte —va dir Ron en rotundament—. Aparti’s del nostre camí, ens n’anem.

En Xenòfil estava pàl·lid com la cera, com si tingués cent anys; els seus llavis van retrocedir amb espantosa malícia.

—Seran aquí d’un moment a l’altre. He de salvar la Luna. No puc perdre la Luna. No poden marxar.

Va estendre els braços davant l’escala, i en Harry va tenir la sobtada visió de la seva mare fent el mateix davant el seu bressol.

—No ens obligui a fer-li mal —va dir en Harry—. Aparti’s del nostre camí, senyor Lovegood.

—Harry!!! —va cridar l’Hermione.

Figures amb escombres passaven volant davant de les finestres. Quan els tres van apartar la mirada d’ell, en Xenòfil va treure la vareta. En Harry es va adonar del seu error just a temps. Es va llançar a un costat, empenyent en Ron i l’Hermione fora de perill mentre el malefici estabornidor d’en Xenòfil creuava l’habitació i copejava la banya d’erumpent.

Hi va haver una explosió colossal. Pel so, semblava que hagués explotat l’habitació: fragments de fusta, paper i runa volaven en totes direccions, juntament amb un núvol impenetrable d’espessa pols blanca. En Harry va volar pels aires, xocant després contra el terra, incapaç de veure-hi mentre les runes plovien sobre ell, amb els braços sobre el cap. Va sentir el crit de l’Hermione, l’esgarip d’en Ron, i una sèrie d’esgarrifosos sorolls metàl·lics que el van informar que en Xenòfil havia perdut l’equilibri i havia caigut per l’escala de caragol.

Mig colgat de runes, en Harry va intentar aixecar-se: gairebé no podia respirar ni veure-hi a causa de la pols. La meitat del sostre havia caigut i un extrem del llit de la Luna penjava pel forat de l’escala de caragol. El bust de Mari Pau Ravenclaw jeia vora en Harry amb la meitat de la cara absent; fragments de pergamí trencat flotaven enlaire, i la major part de la impremta estava tombada de costat, bloquejant la part superior de les escales que duien a la cuina. Llavors, una altra figura blanca es va moure al seu costat, i l’Hermione, coberta de pols com una segona estàtua, es va pressionar el dit contra els llavis.

La porta de baix es va obrir de cop.

—No et vaig dir que no hi havia cap necessitat de córrer, Travers? —va dir una veu aspra. No et vaig dir que aquest guillat està tan boig com de costum?

Es va sentir un cop i un crit de dolor provinent d’en Xenòfil.

—No… no… a dalt… En Potter!

—T’ho vaig advertir la setmana passada, Lovegood, que no tornaríem per res menys que alguna informació sòlida! Recordes la setmana passada? Quan volies intercanviar la teva filla per aquella estúpida diadema ensangonada? I la setmana abans —un altre cop, un altre xiscle—, quan et pensaves que te la tornaríem si ens oferies la prova que existien els —bum— garrinots —bum— banyarrugats?

—No… no… els ho suplico! —va sanglotar en Xenòfil—. Realment és en Potter, de veritat!

—I ara resulta que només ens has cridat aquí per intentar fer-nos esclatar! —va rugir el Cavaller de la Mort, i hi va haver una descàrrega de cops intercalats amb els crits d’agonia d’en Xenòfil.

—El lloc sembla a punt de caure, Selwyn —va dir fredament una segona veu, ressonant per les escales destrossades. Les escales estan completament bloquejades.

Provem de desbloquejar-les? Potser cauria tot.

—Tros de porqueria mentider —va cridar el bruixot anomenat Selwyn—. No has vist en Potter en la teva vida, veritat? Pensaves fer-nos venir aquí i matar-nos, oi? I penses que així recuperaràs la teva nena?

—Ho juro… ho juro… En Potter és a dalt!

—Homenum revelio —va dir la veu al peu de les escales.

En Harry va sentir el crit sufocat de l’Hermione, i va tenir l’estranya sensació que alguna cosa estava baixant en picat sobre ell, submergint-li el cos en la seva ombra.

—Hi ha algú a dalt, Selwyn —va dir el segon home bruscament.

—És en Potter, els dic que és en Potter! —va sanglotar en Xenòfil—. Si us plau… si us plau… tornin-me la Luna, només els demano que em tornin la Luna…

—Tindràs la teva neneta, Lovegood —va dir Selwyn—, si puges aquestes escales i em portes en Harry Potter. Però si és un complot, si és un truc, si tens un còmplice esperant-nos allà dalt per parar-nos una emboscada, veurem si podem donar-te un bocinet de la teva filla perquè l’enterris.

En Xenòfil va fer un crit de por i desesperació. Es van sentir corregudes i esgarrapades. En Xenòfil intentava passar a través de les runes de les escales.

—Anem —va xiuxiuejar en Harry—, hem de sortir d’aquí. Va començar a excavar ell mateix protegit per tot el soroll que en Xenòfil estava fent a l’escala. En Ron estava profundament sepultat. En Harry i l’Hermione es van enfilar, tan silenciosament com van poder, sobre les restes on jeia, tractant de treure fent palanca una pesada còmoda de les seves cames. Mentre els cops i les esgarrapades d’en Xenòfil s’aprovaven més i més, l’Hermione va aconseguir alliberar en Ron fent servir un sortilegi de suspensió.

—D’acord —va panteixar l’Hermione, quan la impremta trencada que bloquejava la part superior de les escales va començar a tremolar; en Xenòfil estava a pocs passos d’ells. Encara estava blanca de pols—. Confies en mi Harry? —en Harry va assentir—. Llavors —va xiuxiuejar l’Hermione—, dóna’m la Capa d’Invisibilitat. Ron, posa-te-la a sobre.

—Jo? Però en Harry…

—Ron, sisplau! Harry, subjecta’m la mà amb força; Ron, agafa’m per l’espatlla.

En Harry la va subjectar amb la mà esquerra. En Ron va desaparèixer sota la Capa. La impremta que bloquejava les escales estava vibrant. En Xenòfil intentava moure-la utilitzant un sortilegi de suspensió. En Harry no sabia què estava esperant l’Hermione.

—Agafa’m bé —va xiuxiuejar—. Agafa’m bé… en qualsevol moment…

La cara blanca com el paper d’en Xenòfil va aparèixer per la part superior de l’aparador.

—Obliterar! —va cridar l’Hermione, apuntant-li amb la vareta primer a la cara i després al terra que tenien a sota—. Deprimo!

Havia fet un forat al terra de l’habitació. Van caure com pedrotes; en Harry encara s’aferrava a la seva mà com a la pròpia vida; es va sentir un crit a baix i va entreveure dos homes tractant d’apartar-se del camí de les enormes quantitats de runes i mobles trencats que plovien al seu voltant des del sostre destrossat. L’Hermione es va girar enlaire i el terrabastall de la casa esfondrant-se va brunzir a les orelles d’en Harry mentre ella l’arrossegava una vegada més cap a la foscor.





22. Les relíquies de la Mort




En Harry va caure panteixant sobre la gespa i es va alçar de seguida. Semblava que havien aterrat a la riba d’un camp al capvespre, i va veure que l’Hermione ja estava corrent al seu voltant en cercle i movent la vareta.

—Protego totalum… Salvio hexia…

—Maleït vell traïdor! —va dir en Ron, respirant agitadament. Va sortir de sota la Capa d’Invisibilitat i la va llançar a en Harry—. Hermione, ets una geni! Encara no em puc creure que ens n’haguem escapat!

—Cave inimicum… No li he dit que era una banya d’erumpent? No li ho he dit?

I ara casa seva li ha quedat feta miques!

—Ja li està bé —va dir en Ron, examinant-se els texans estripats i els talls que s’havia fet a les cames—. Què creieu que li faran?

—Espero que no el matin! —va gemegar l’Hermione—. És per això que he volgut que els Cavallers de la Mort veiessin en Harry abans de marxar, perquè així sabrien que en Xenòfil no els havia mentit!

—I per què m’has amagat, a mi? —va preguntar en Ron.

—Perquè se suposa que ets al llit amb pigotellosi aguda, Ron! Han segrestat la Luna perquè el seu pare donava suport a en Harry! Què li passaria, a la teva família, si sabessin que ets amb ell?

—I els teus pares?

—Són a Austràlia —va dir l’Hermione—. Es deuen trobar bé, no saben res, ells.

—Ets una geni —va repetir en Ron, admirat.

—Sí, sens dubte —va acordar en Harry amb fervor—. No sé pas què faríem sense tu.

Ella va somriure d’orella a orella, però de seguida va tornar al seu posat seriós.

—I la Luna?

—Doncs si han dit la veritat i encara és viva… —va començar en Ron.

—Calla, no ho diguis, això! —va xisclar l’Hermione—. Ha d’estar viva!

—Doncs llavors deu ser a Azkaban, suposo… —va dir en Ron—. Ara, que si sobreviurà allà… hi ha molta gent que no…

—Ella sí —va dir en Harry. No podia suportar contemplar l’alternativa—. La Luna és resistent, molt més resistent del que ens pensem. Segurament deu estar ensenyant burifers i nirvals als seus companys reclusos.

—Espero que tinguis raó —va dir l’Hermione. Es va eixugar els ulls amb la màniga—. Em sabria molt de greu per en Xenòfil si no fos…

—… si no fos perquè ens ha intentat vendre als Cavallers de la Mort, sí —va dir en Ron.

Van muntar la tenda, hi van entrar i en Ron els va fer un te. Després d’haver-se escapat per tan poc, en la seva tenda freda i que feia olor d’humitat s’hi sentien com a casa, segurs, tranquils i ben acollits.

—Oh, per què hi hem hagut d’anar? —es va queixar l’Hermione després d’uns minuts de silenci—. Tenies raó, Harry, ha estat com l’altre cop al Cau d’en Goldric, una pèrdua de temps… Les relíquies de la Mort… quina ximpleria… Tot i que, de fet —semblava que de cop i volta l’havia copejada un pensament—, pot ser que s’ho hagi tret tot del cap, oi? Probablement no creu en absolut en tot això de les relíquies de la Mort i tan sols volia que passés el temps fins que arribessin els Cavallers de la Mort!

—No ho crec —va dir en Ron—. És molt més endimoniadament difícil inventar-te excuses com aquestes quan estàs sota pressió del que et puguis imaginar. Ho vaig descobrir quan em van agafar els caça-recompenses. Va ser molt més fàcil fer veure que era l’Stan, perquè sabia alguna cosa d’ell, que si m’hagués inventat una nova persona per complet. En Lovegood estava sota molta pressió, intentant assegurar-se que ens quedéssim. Crec que ens ha dit la veritat, o el que creu que és la veritat, simplement perquè continuéssim parlant.

—Bé, no crec que importi —va sospirar l’Hermione—. Fins i tot en el cas que ens hagi estat sincer, mai no havia sentit tantes beneitures plegades en tota la meva vida!

—Un moment —va dir en Ron—. Tothom creia que la Cambra Secreta era un mite, oi?

—Però les relíquies de la Mort no poden existir, Ron!

—Sí, molt bé, però una sí que pot existir —va dir en Ron—: la Capa d’Invisibilitat d’en Harry…

—El conte dels tres germans és una història —va dir l’Hermione amb fermesa— sobre com els humans temem la mort. Si sobreviure fos tan fàcil com amagar-se sota la Capa d’Invisibilitat, ja hauríem aconseguit tot el que necessitem!

—No ho sé. Una vareta invencible no ens estaria de més —va dir en Harry, girant en els seus dits la vareta d’espí negre que tan poc li agradava.

—No existeix, Harry!

—Has dit que moltes varetes… com la Vara de la Mort o una cosa així…

—Molt bé, fins i tot en el cas que et vulguis enganyar pel que fa a la Vareta de Saüc, què passa amb la Pedra de la Resurrecció? —va acompanyar el nom de la pedra amb el gest de les cometes, i la seva veu destil·lava sarcasme—. No hi ha cap màgia que pugui fer reviure els morts, i això és així, i prou!

—Quan la meva vareta es va connectar amb la de l’Innominable, va fer que apareguessin el meu pare i la meva mare… i en Cedric…

—Però no van tornar de la mort de debò, oi? —va dir l’Hermione—. Aquest tipus de… de pàl·lides imitacions no és el mateix que tornar la vida a algú.

—Però la noia del conte no va tornar de debò, oi? La història diu que un cop una persona mor, passa a pertànyer a la mort. Però el segon germà encara la veu i hi parla, oi? Fins i tot va viure amb ella durant un temps…

Va veure preocupació i una altra expressió força menys fàcil de definir a la cara de l’Hermione. Llavors, quan va mirar en Ron, en Harry es va adonar que era por: l’havia espantada, parlant sobre els morts.

—Així que, pel que fa al Peverell que està enterrat al Cau d’en Goldric —va dir ràpidament, intentant sonar assenyadament—, no en saps res?

—No —va respondre l’Hermione, alleugerida davant el canvi de tema—. El vaig buscar després de veure la marca a la tomba. Si hagués estat algú famós o hagués fet alguna cosa important, estic segura que sortiria en algun dels nostres llibres. Només he aconseguit trobar el nom «Peverell» a La noblesa per naturalesa. Genealogia dels bruixots. L’hi vaig demanar a en Kreacher —va explicar, en veure que en Ron alçava les celles—. Recull la llista de les famílies de sang pura amb el llinatge patern ara extingit. Sembla ser que els Peverell van ser una de les primeres famílies a desaparèixer.

—Amb el llinatge patern extingit? —va repetir en Ron.

—Vol dir que es va perdre el cognom —va dir l’Hermione—. En el cas dels Peverell, fa segles que va desaparèixer. Pot ser que encara tinguin descendents, però deuen tenir un altre cognom.

I llavors, a en Harry se li va despertar, de cop i d’una peça, el record de la primera vegada que havia sentit el cognom Peverell: un home vell i brut que brandava un anell lleig davant la cara d’un treballador de la Conselleria… Va cridar en veu alta:

—En Morvosc Gaunt!

—Com dius? —van preguntar en Ron i l’Hermione alhora.

—En Morvosc Gaunt! L’avi de l’Innominable! Al pensiu! Amb en Dumbledore! En Morvosc Gaunt va dir que era descendent dels Peverell!

En Ron i l’Hermione semblaven desconcertats.

—L’anell, l’anell que va ser transformat en horricreu, en Morvosc Gaunt va dir que duia l’escut d’armes gravat a la pedra! Vaig veure com ensenyava l’anell a aquell home de la Conselleria, gairebé li plantava sota el nas!

—L’escut d’armes dels Peverell? —va dir l’Hermione bruscament—. Vas poder veure com era?

—No gaire… —va dir en Harry, intentant-ho recordar—. No hi havia res que cridés l’atenció, pel que vaig poder veure, tan sols unes quantes rascades, potser. Només el vaig veure de prop un cop obert.

En Harry va veure que l’Hermione comprenia alguna cosa per la manera com va obrir de cop i volta els ulls com plats. En Ron mirava ara l’un, ara l’altra, amb estupefacció.

—Ostres… Creieu que tornava a ser aquest signe? El senyal de les relíquies?

—Per què no? —va dir en Harry, emocionat—. En Morvosc era un vell imbècil i ignorant que vivia com un porc i que tan sols li interessava la seva ascendència. Si l’anell hagués passat de mà en mà durant segles i més segles, no sabria què era. No hi havia cap llibre en aquella casa i, creieu-me, no era el tipus de persona que llegeix contes de fades al seus fills. Li hauria encantat pensar que les rascades de la pedra eren un escut d’armes, ja que pel que feia a ell, ser de sang pura el feia pràcticament reial.

—Sí… tot això és molt interessant —va dir l’Hermione amb cautela—, però, Harry, si penses el que estic segura que estàs pensant…

—I per què no? Per què no? —va dir en Harry, abandonant ja tota precaució—. Bé era una pedra, oi? —va mirar en Ron cercant suport—. I si era la Pedra de la Resurrecció?

En Ron se’l va quedar mirant amb la boca badada.

—Ostres! Però funcionarà, si en Dumbledore la va trencar…?

—Funcionarà? Funcionarà? Ron, mai no ha funcionat! No existeix cap Pedra de la Resurrecció! —l’Hermione es va posar dempeus d’un bot, i semblava enfadada i exasperada—. Harry, estàs intentant fer que tot quadri amb la història de les relíquies…

—Fer que tot quadri? —va repetir en Harry—. Hermione, ja quadra per si sol! Sé que hi havia el senyal de les relíquies de la Mort en aquella pedra! En Gaunt va dir que era un descendent dels Peverell!

—Fa un minut ens has dit que no vas veure del tot bé la marca de la pedra!

—I on creus que és, l’anell, ara? —va preguntar en Ron a en Harry—. Què en va fer en Dumbledore després d’obrir-lo?

Però la imaginació d’en Harry anava que volava, molt més enllà que la d’en Ron i l’Hermione…

«Tres objectes, o relíquies, les quals, unides, faran de qui les posseeixi el senyor de la mort… Senyor… conqueridor… vencedor… El darrer enemic destituït serà la mort»…

I es va veure a ell mateix posseint les relíquies, cara a cara amb en Voldemort, els horricreus del qual no s’hi podien comparar… «Cap dels dos pot viure mentre visqui l’altre»… Era aquesta, la resposta? Relíquies contra horricreus? Hi havia alguna manera, després de tot, d’assegurar-se que fos ell, l’únic que triomfés? Si fos el senyor de les relíquies de la Mort, en podria estar segur?

—Harry?

Però en Harry amb prou feines sentia l’Hermione: havia tret la Capa d’Invisibilitat i l’estava fent lliscar per entre els dits, flexible com l’aigua i lleugera com l’aire. Mai no havia vist res igual en els quasi set anys que duia en el món màgic. La Capa era exactament com l’havia descrita en Xenòfil: «una capa que realment et torna completament invisible, i dura eternament, proporcionant un constant i impenetrable amagatall, sense importar els encanteris que et tirin a sobre»…

I llavors, amb un crit de sorpresa, se’n va recordar.

—En Dumbledore tenia la meva Capa la nit que els meus pares van morir!

La veu li va sortir tremolosa i es notava la cara vermella, però no li importava.

—La meva mare va dir a en Sírius que en Dumbledore li havia demanat la Capa! Era per això! La volia examinar, perquè pensava que era la tercera relíquia! L’Ignotus Peverell està enterrat al Cau d’en Goldric… —en Harry caminava a cegues per la tenda, sentint com s’obrien davant seu noves i magnífiques vistes de la veritat—. És el meu avantpassat! Sóc descendent del tercer germà! Tot té sentit!

Es va sentir armat de certesa, de fe en les relíquies, com si la simple idea de posseir-les li donés protecció, i estava exultant quan es va girar cap als altres dos.

—Harry —va dir l’Hermione un altre cop, però en Harry ja estava ocupat desfent-se el saquet del voltant del coll amb els dits tremolosos.

—Llegeix-la —va dir-li, traient la carta de la seva mare i posant-la-hi a la mà—. Llegeix-la! En Dumbledore tenia la Capa, Hermione! Per què més la podria voler? No necessitava una Capa, podia realitzar un encanteri mimetitzador tan poderós que es podia fer completament invisible sense cap capa!

Alguna cosa va caure al terra i va rodolar, brillant, per sota d’una cadira. En treure la carta del saquet, havia tret sense voler la papallona daurada i li havia caigut. Es va ajupir per recollir-la i, llavors, aquell brollador de descobriments meravellosos recentment trobat li va oferir un altre regal, i en Harry va notar que la sorpresa i l’emoció esclataven dintre seu mentre cridava:

—És aquí!!! Em va deixar l’anell… És dins la papallona daurada!

—Vols… vols dir?

No podia entendre per què en Ron semblava tan perplex. Era tan clar, tan evident per en Harry… Tot lligava, tot. La seva capa era la tercera relíquia, i quan descobrís com obrir la papallona daurada, tindria la segona, i només li caldria trobar la primera relíquia, la Vareta de Saüc, i aleshores…

Però va ser com si caigués una cortina en un escenari il·luminat: tota la seva emoció, la seva esperança i la seva felicitat van desaparèixer de sobte, i es va quedar palplantat, sol, en la foscor, mentre desapareixia el gloriós encanteri.

—És això el que està cercant…

Aquest canvi de veu va fer que en Ron i l’Hermione se’l miressin més espantats encara.

—L’Innominable va darrere la Vareta de Saüc.

Va girar-se i va donar l’esquena a les expressions tenses i incrèdules de les cares d’en Ron i l’Hermione. Sabia que la veritat era aquesta. Tot tenia sentit. En Voldemort no buscava una nova vareta: estava buscant una vareta antiga, una vareta molt antiga, de fet. En Harry va caminar fins a l’entrada de la tenda, oblidant-se d’en Ron i l’Hermione i amb la vista perduda en la foscor de la nit, pensant…

En Voldemort havia crescut en un orfenat muggle. Ningú no li havia explicat Els contes de Bart el Bard quan era petit, i no els coneixia més que en Harry. Hi havia molt pocs bruixots que creguessin en l’existència de les relíquies de la Mort. Era probable que en Voldemort sabés què eren?

En Harry va continuar amb la mirada perduda en la foscor… Si en Voldemort hagués sentit a parlar de les relíquies de la Mort, les hauria anat a buscar i hauria fet qualsevol cosa per posseir-les. Tres objectes que feien del possessor senyor de la mort?

Si hagués conegut les relíquies de la Mort de bon principi, potser no hauria fet els horricreus. No era veritat que el simple fet de transformar una de les relíquies en horricreu mostrava que no coneixia aquest últim gran secret dels bruixots? Cosa que significava que en Voldemort cercava la Vareta de Saüc sense adonar-se del seu valor real, sense saber que era una de les tres relíquies… perquè la vareta era la relíquia que no es podia ocultar, l’existència de la qual era més coneguda… «La sagnant empremta de la Vareta esquitxa les pàgines de la història de la màgia»…

En Harry va mirar el cel ennuvolat, on corbes de fum gris i platejat lliscaven per sobre la superfície de la lluna pàl·lida. Es va sentir una mica marejat per l’abast de la sorpresa dels seus últims descobriments.

Va entrar de nou a la tenda, i es va sorprendre de veure que en Ron i l’Hermione eren exactament al mateix lloc on els havia deixat. L’Hermione tenia encara la carta de la Lily a la mà, i en Ron era a la seva vora i semblava una mica inquiet. No s’adonaven de com havien avançat en aquells últims minuts?

—És això —va dir en Harry, intentant fer-los entrar en la seva mateixa certesa magnífica i increïble—. Això ho explica tot. Les relíquies de la Mort són vertaderes, i jo en tinc una… i potser dues…

Va alçar la papallona daurada.

—… i l’Innominable va rere la tercera, però no ho sap… Pensa que tan sols és una vareta molt poderosa…

—Harry —va dir l’Hermione, caminant cap a ell i tornant-li la carta de la Lily—, ho sento, però em sembla que t’equivoques de ple… T’equivoques…

—Però no ho veus? Tot quadra!

—No, no quadra —va dir—. No quadra, Harry, t’estàs deixant endur pel corrent. Sisplau —va dir, en veure que en Harry ja obria la boca—, sisplau, respon-me això, només: si les relíquies de la Mort van existir de debò i en Dumbledore sabia què eren i sabia que el seu possessor seria el senyor de la mort… Harry, per què no t’ho hauria d’haver explicat? Per què?

En Harry ja tenia la resposta a punt.

—Però tu mateixa ho vas dir, Hermione! Les has de descobrir per tu mateix! És una recerca personal!

—Tan sols ho vaig dir per intentar-te persuadir d’anar a cals Lovegood! —va cridar l’Hermione amb exasperació—. No m’ho creia de debò!

En Harry no en va fer cas.

—En Dumbledore normalment em deixava que ho descobrís tot per mi mateix. Em deixava provar la meva força, arriscar-me. Això de les relíquies sembla exactament el tipus de cosa que m’hauria fet descobrir.

—Harry, això no és ja un joc ni cap mena d’entrenament! És la realitat, i en Dumbledore et va deixar unes instruccions molt clares: troba i destrueix els horricreus! Aquest símbol no significa res, oblida les relíquies de la Mort, no ens podem permetre cap distracció!

En Harry gairebé no l’escoltava. Estava examinant la papallona daurada girant-la cap a un cantó i cap a l’altre, amb una mica d’esperança que s’obrís, no només perquè revelés la Pedra de la Resurrecció, sinó perquè pogués així demostrar a l’Hermione que tenia raó, que les relíquies de la Mort existien.

L’Hermione va apel·lar a en Ron.

—Tu no t’ho creus, oi?

En Harry va alçar el cap. En Ron va dubtar.

—No ho sé… Vull dir que… Vaja, hi ha trossos que encaixen bé —va dir en Ron, una mica incòmode—, però quan t’ho mires en conjunt… —va respirar fondo—. Em sembla que ens hem de desempallegar dels horricreus, Harry. És això el que en Dumbledore ens va demanar que féssim. Potser… potser hauríem d’oblidar-nos de tot això de les relíquies de la Mort.

—Gràcies, Ron —va dir l’Hermione—. Faré la primera guàrdia.

I va caminar a gambades per la vora d’en Harry i es va asseure a l’entrada de la tenda, posant un ferotge punt i final a la conversa.

Però a en Harry li va costar molt agafar el son aquella nit. La idea de les relíquies de la Mort l’havia seduït, i no podia descansar mentre tot de pensaments inquietants s’arremolinaven al seu cervell. La Vareta, la Pedra i la Capa… Si els pogués posseir tots…

«M’obro al final»… Però on era el final? Per què no podia aconseguir la Pedra ara? Si tan sols tingués la Pedra, podria preguntar-ho tot a en Dumbledore, en persona…

I en Harry va murmurar algunes paraules a la papallona daurada en la foscor, intentant-ho tot, fins i tot reptilià, però l’esfera daurada no es volia obrir…

I la vareta, la Vareta de Saüc, on era amagada? On la buscava, en Voldemort, ara? En Harry va desitjar que li cremés la cicatriu i li mostrés els pensaments d’en Voldemort, ja que per primera vegada ell i en Voldemort anaven rere una mateixa cosa… A l’Hermione no li agradaria aquesta idea, és clar… però al cap i a la fi, ella no hi creia… En Xenòfil havia tingut raó, en certa manera… «malauradament limitada»… «de ment estreta, tancada»… La veritat era que l’Hermione tenia por de les relíquies de la Mort, en especial de la Pedra de la Resurrecció… i en Harry va prémer la boca de nou contra la papallona, besant-la, quasi empassant-se-la, però el metall fred no va cedir…

Ja era quasi l’albada quan va recordar la Luna, que devia trobar-se sola en una cel·la d’Azkaban, envoltada de demèntors, i de cop i volta es va sentir avergonyit d’ell mateix. Se n’havia oblidat completament, en la seva contemplació fervent de les relíquies. Tant de bo la poguessin rescatar; però la presó, que ara tenia demèntors en gran quantitats, devia ser pràcticament inexpugnable. I ara que hi pensava, encara no havia intentat conjurar un patronus amb la vareta d’espí negre… Aquell matí ho intentaria…

Tant de bo hi hagués una manera d’aconseguir una vareta millor…

I el desig d’aconseguir la Vareta de Saüc, la Vara de la Mort, invencible, la que no podia perdre, se’l va fer seu altra volta.

L’endemà al matí van recollir el campament i van avançar sota un xàfec horrible. L’aiguat els va perseguir fins a la costa, on van alçar la tenda aquella nit i van continuar tota la setmana acampant per aquells paratges tan humits que en Harry trobava inhòspits i depriments. No es podia treure del cap les relíquies de la Mort. Era com si una flama s’hagués encès dins seu i res, ni la incredulitat absoluta de l’Hermione ni els dubtes persistents d’en Ron, la podria apagar. I com més ferotge era l’anhel per aconseguir les relíquies, menys content estava. Culpava en Ron i l’Hermione: la seva indiferència resoluda era tan eficaç com la pluja implacable per aigualir el seu humor, però ni l’un ni l’altra podien fer minvar la seva certesa, que continuava sent absoluta. La creença cega d’en Harry i el seu desig pel que feia a les relíquies el consumien tant que se sentia força aïllat dels altres dos i la seva obsessió pels horricreus.

—Obsessió? —va dir l’Hermione, en veu greu i ferotge, quan en Harry va ser prou negligent per usar aquesta paraula una nit, després que l’Hermione li hagués retret la seva falta d’interès a trobar els altres horricreus—. No som nosaltres els qui tenim una obsessió, Harry! Només estem intentant fer allò que en Dumbledore ens va dir que féssim!

Però en Harry era insensible a aquelles crítiques velades. En Dumbledore havia deixat el senyal de les relíquies de la Mort a l’Hermione perquè el desxifrés, i havia deixat, en Harry n’estava convençut, la Pedra de la Resurrecció amagada dintre la papallona daurada. «Cap dels dos pot viure mentre visqui l’altre»… «Senyor de la mort»… Per què no ho entenien, en Ron i l’Hermione?

—«El darrer enemic destituït serà la mort…» —va recitar en Harry amb tranquil·litat.

—Em pensava que era l’Innominable, contra qui havies de lluitar? —va respondre-li l’Hermione, i en Harry es va donar per vençut de fer-li-ho entendre.

Fins i tot el misteri de la daina platejada, que els altres dos insistien a discutir, semblava menys important per a en Harry, ara; era com una diversió amb prou feines interessant. Només li importava el fet que la cicatriu li havia començat a fer mal de nou, tot i que va intentar amagar aquest fet tant com va poder dels altres dos. Quan això passava, buscava la solitud, però acabava decebut pel que veia. Les visions que compartien ell i en Voldemort havien canviat de qualitat: ara eren borroses i escorredisses, com si les enfoquessin i les desenfoquessin tota l’estona. En Harry va aconseguir discernir les característiques indistintes d’un objecte similar a una calavera, i alguna cosa semblant a una muntanya que era més una ombra que res. Acostumat a unes imatges tan nítides com la realitat, en Harry estava desconcertat pel canvi. Va pensar, preocupat, que potser la connexió entre ell i en Voldemort havia quedat danyada; una connexió que tots dos temien i, fos el que fos el que digués l’Hermione, apreciaven.

D’alguna manera, en Harry connectava aquestes imatges vagues i poc satisfactòries amb la destrucció de la seva vareta, com si fos culpa de la vareta d’espí negre que no pogués veure en la ment d’en Voldemort tan bé com abans.

A mesura que s’escolaven les setmanes, en Harry no va poder evitar adonar-se que, absort en si mateix com estava, en Ron semblava ser qui portava la iniciativa. Ja fos perquè estava determinat a compensar haver-los abandonat o perquè el descens d’en Harry cap a la indiferència despertava les seves qualitats de lideratge latents, el cas era que en Ron era ara qui encoratjava i exhortava els altres dos perquè actuessin.

—Només queden tres horricreus —deia una i altra vegada—. Necessitem un pla per a actuar. Au, va! On no hem buscat? Recordem-los: l’orfenat…

La ronda d’Alla, Hogwarts, la Casa Rodlel, Borgin i Burkes, Albània: tots els llocs on sabien que en Tod Rodlel havia viscut o treballat, visitat o assassinat, en Ron i l’Hermione els recitaven una vegada i altra, i en Harry s’hi apuntava només perquè l’Hermione deixés de fer-li la guitza. Li hauria agradat poder seure sol, en silenci, per intentar llegir els pensaments d’en Voldemort, per descobrir més coses sobre la Vareta de Saüc, però en Ron insistia a viatjar a llocs cada vegada més inversemblants tan sols per —en Harry se n’adonava— continuar canviant de lloc.

—Mai se sap —era el que deia cada vegada en Ron—. Upper Flagely és un poble de bruixots, potser hi va voler viure. Anem a fer-hi un cop d’ull.

Aquestes freqüents incursions en territori màgic sovint anaven acompanyades per la visió de caça-recompenses.

—Diuen que alguns d’ells són tan dolents com els Cavallers de la Mort —va dir en Ron—. Els qui em van trobar a mi eren força patètics, però en Bill diu que n’hi ha que són molt perillosos. Van dir a l’Hora Potter que…

—A on? —va preguntar en Harry.

—A l’Hora Potter, no us vaig dir que es deia així? El programa que escoltava a la ràdio, l’únic que et diu la veritat sobre el que passa de debò! Tots els programes segueixen el règim de l’Innominable, tots llevat de l’Hora Potter. M’agradaria que el sentissis, però és difícil trobar-lo…

En Ron va passar tot el vespre utilitzant la vareta per picar diversos ritmes al capdamunt de la ràdio a mesura que canviaven els dials. Van sentir algun consell de com tractar la verola de drac i, un cop, van sentir uns quants compassos de M’has embruixat el cor, de la Celestina Picdeguerra. Mentre picava sobre la ràdio amb la vareta, en Ron continuava intentant trobar la contrasenya correcta, murmurant tot un reguitzell de paraules per atzar a sota veu.

—Normalment solen tenir alguna cosa a veure amb l’Orde —els va dir—. En Bill té un do per a endevinar-les. Per força n’he de trobar una, al final…

Però fins al març la sort no va jugar a favor d’en Ron. En Harry seia a l’entrada de la tenda, fent guàrdia, mirant ociosament una mata de jacints d’aigua que s’havien obert pas per entre el terra gebrat, quan en Ron va cridar-lo emocionat des de l’interior de la tenda.

—Ja la tinc! Ja la tinc! La contrasenya era «Albus»! Entra, Harry!

Despert per primera vegada en dies de la seva contemplació de les relíquies de la Mort, en Harry va entrar corrents a la tenda. En Ron i l’Hermione estaven agenollats al terra vora la petita ràdio. L’Hermione, que havia estat polint l’espasa de Gryffindor per tenir alguna cosa a fer, seia amb la boca oberta, mirant el minúscul altaveu del qual en sortia una veu molt coneguda.

—… perdó per la nostra absència temporal de les ones radiofòniques, deguda a la gran quantitat de crides a les portes de les cases de la nostra àrea dutes a terme per aquests encantadors Cavallers de la Mort.

—Però si és en Lee Jordan! —va dir l’Hermione.

—Ja ho sé! —va somriure en Ron—. Està bé, eh?

—… hem trobat una nova localització segura —va dir en Lee— i m’alegro de poder informar que els nostres dos col·laboradors habituals m’acompanyen aquesta tarda. Benvinguts, nois!

—Hola.

—Què tal, Jordà?

—En «Jordà» és en Lee —va explicar en Ron—. Tots tenen un codi de noms, però en general es pot…

—Xxxt! —va fer l’Hermione.

—Però abans de passar la connexió a en Quinqué i a en Ròmul —va continuar en Lee—, dedicarem una estona a informar de totes aquelles morts que les Notícies de la Radioassociació de Bruixeria i el Periòdic Profètic no consideren prou importants com per a esmentar-les. Amb pesar informem als nostres oients de l’assassinat d’en Ted Tonks i d’en Dirk Cresswell.

En Harry va notar que se li regirava l’estómac. Tots tres es van mirar amb horror.

—Un goblin anomenat Gornuk també ha estat assassinat, i es creu que el fill de muggles Dean Thomas i un segon goblin, que viatjaven juntament amb en Tonks, en Cresswell i en Gornuk, poden haver escapat. Si en Dean ens escolta o si algú sap on són, els seus pares i germanes n’esperen notícies desesperadament.

»Mentrestant, a Gaddley, els cinc membres d’una família muggle han estat trobats morts a casa seva. Les autoritats muggles han atribuït les morts a una fuita de gas, però membres de l’Orde del Fènix ens informen que han estat assassinats mitjançant el Malefici de la Mort. Una prova més, si és que era necessària, del fet que la matança de muggles està esdevenint quelcom més que un esport recreatiu sota el nou règim.

—I per acabar, lamentem informar que les restes de la Dolors Plorós han estat trobades al Cau d’en Goldric, i testifiquen que va morir fa uns quants mesos. L’Orde del Fènix ens informa que el seu cos mostrava senyals inequívocs de ferides infligides amb màgia negra.

—Oients, m’agradaria demanar-vos que us uníssiu al minut de silenci en memòria d’en Ted Tonks, en Dirk Cresswell, la Dolors Plorós, en Gornuk i els desconeguts, però no per això menys plorats, muggles assassinats pels Cavallers de la Mort.

Va caure el silenci, i en Harry, en Ron i l’Hermione no van parlar. Una meitat d’en Harry desitjava saber més, l’altra meitat temia què podria venir a continuació. Era la primera vegada que se sentia completament connectat amb el món exterior des de feia molt de temps.

—Gràcies —va dir la veu d’en Lee—. I ara us passem al nostre col·laborador habitual, en Quinqué, perquè ens il·lumini i ens expliqui com afecta el nou règim màgic al món dels muggles.

—Gràcies, Jordà —va dir una veu inequívoca, profunda, moderada i tranquil·litzadora.

—En Kingsley! —va exclamar en Ron.

—Ja ho sabem! —va dir l’Hermione, fent-lo callar.

—Els muggles continuen sense saber res de la font del seu patiment mentre continuen patint mals majors —va dir en Kingsley—. No obstant això, ens continuen arribant a les orelles històries verdaderament inspiradores de bruixots i bruixes que arrisquen la seva pròpia seguretat per protegir els seus veïns i amics muggles, sovint sense que aquests darrers ho sàpiguen. M’agradaria demanar a tots els oients que emulin el seu exemple, potser conjurant un encanteri protector per sobre de totes les cases de muggles del carrer. Amb mesures tan senzilles com aquesta es podran salvar moltes vides.

—I què diries, Quinqué, a tots aquells oients que responen que, en aquests temps tan perillosos, els bruixots van primer? —va preguntar en Lee.

—Els diria que hi ha un pas molt curt entre «els bruixots van primer» i «els sang pura van primer», i d’aquí als «Cavallers de la Mort» —va respondre en Kingsley—. Tots som humans, no? Tota vida humana es mereix el mateix respecte i ser salvada.

—Molt ben dit, Quinqué, i tens el meu vot per quan hagis de ser conseller d’Afers Màgics si mai sortim d’aquest desori —va dir en Lee—. I ara, passem la connexió a en Ròmul per a la nostra secció popular: «Amics d’en Potter».

—Gràcies, Jordà —va dir una veu molt coneguda, i en Ron va començar a parlar, però l’Hermione se’l va avançar amb un xiuxiueig:

—Ja sabem que és en Llopin!

—Ròmul, continues afirmant, com cada vegada que has participat en el nostre programa, que en Harry Potter continua viu?

—I tant —va dir en Llopin amb fermesa—. No tinc cap mena de dubte que la seva mort hauria estat proclamada als quatre vents pels Cavallers de la Mort si hagués tingut lloc, ja que hauria resultat un cop mortal en la moral d’aquells qui formem la resistència contra el nou règim. «El nen que va sobreviure» continua sent un símbol de tot allò per què lluitem: el triomf del bé, el poder de la innocència i la necessitat de continuar resistint-nos.

En Harry va notar que l’omplia una barreja de gratitud i vergonya. L’havia perdonat, en Llopin, doncs, per totes les coses tan desagradables que li havia cridat l’últim cop que s’havien vist?

—I què diries a en Harry si sabessis que ens està escoltant, Ròmul?

—Li diria que tots estem amb ell —va dir en Llopin, i llavors va dubtar un segon—, i li diria que segueixi el seu instint, que és bo i gairebé sempre encertat.

En Harry va mirar l’Hermione, que tenia els ulls plens de llàgrimes.

—Gairebé sempre encertat —va repetir ella.

—Ah, no us ho vaig dir? —va dir en Ron, sorprès—. En Bill em va dir que en Llopin viu amb la Tonks un altre cop! I sembla ser que ella ja comença a tenir una bona panxa!

—… I la nostra actualització habitual d’aquells amics d’en Harry Potter que pateixen les conseqüències de la seva lleialtat? —va dir en Lee.

—Bé, com sabran els oients regulars, molts dels partidaris oberts d’en Harry Potter han estat empresonats, incloent en Xenòfil Lovegood, l’anterior editor d’El Tafaner… —va dir en Llopin.

—Com a mínim és viu! —va murmurar en Ron.

—També ens ha arribat aquestes darreres hores que en Rubeus Hagrid —i tots tres van deixar anar un crit sufocat, de manera que gairebé es van perdre la resta de la informació—, el conegut guardabosc de l’escola Hogwarts, s’ha escapat per poc de ser detingut dins dels terrenys de Hogwarts, on diuen les males llengües que havia preparat una festa de «suport a en Harry Potter» a casa seva. Tot i això, en Hagrid no va ser detingut i creiem que està fugint.

—Suposo que ajuda, a l’hora d’escapar dels Cavallers de la Mort, si tens un germanastre de cinc metres d’alçada? —va preguntar en Lee.

—Amb això tens raó —va corroborar en Llopin, seriós—. M’agradaria afegir que, si bé aquí, a l’Hora Potter, aplaudim el valor d’en Hagrid, instem fins i tot als partidaris més devots d’en Harry Potter que no segueixin l’exemple d’en Hagrid. Les festes de «suport a en Harry Potter» són desaconsellables en els temps que corren.

—Sens dubte que ho són, Ròmul —va dir en Lee—, així que us suggereixo que continueu mostrant la vostra devoció vers el noi de la cicatriu en forma de llamp tot escoltant l’Hora Potter! I, ara, passem a les notícies que fan referència al bruixot que està demostrant ser tan esmunyedís com en Harry Potter. Ens agrada referir-nos a ell com el Cavaller de la Mort en Cap, i, per donar el seu punt de vista pel que fa als rumors més bojos que circulen sobre ell, m’agradaria introduir un nou corresponsal: en Rosegador.

—«Rosegador»? —va dir una altra veu coneguda, i en Harry, en Ron i l’Hermione van cridar alhora:

—En Fred!

—No… és en George?

—És en Fred, crec —va dir en Ron, inclinant-se una mica per sentir-ho millor, mentre el bessó que fos deia:

—Jo no penso pas ser en «Rosegador», de cap manera; et vaig dir que volia ser en «Rabent»!

—Molt bé, doncs, Rabent. Ens podries explicar el teu punt de vista pel que fa a les moltes històries que hem estat sentint últimament sobre el Cavaller de la Mort en Cap?

—Sí, Jordà, i tant —va dir en Fred—. Com sabran els nostres oients, a no ser que estiguin refugiats al fons d’un estany o en algun lloc similar, l’estratègia de l’Innominable de restar a l’ombra està creant un petit clima de pànic d’allò més curiós. Amb perdó, si tots aquells qui presumeixen d’haver-lo vist diuen la veritat, devem tenir uns bons dinou Innominables vagarejant pel món.

—Cosa que li va d’allò més bé, naturalment —va dir en Kingsley—. L’aura de misteri que l’envolta està causant més terror que quan es mostra a ell mateix, de fet.

—Hi estic d’acord —va dir en Fred—. Així que, gent, intentem calmar-nos tots una mica. Les coses ja van prou malament sense que ens anem inventant històries d’aquestes. Per exemple, és una idea nova que l’Innominable pot matar amb una simple mirada. Esteu equivocats, oients, que això és un basilisc. Hi ha una prova senzilla per a distingir-los: comproveu si la cosa que us mira té peus. Si en té, ja és segur mirar-li els ulls, tot i que si és l’Innominable de debò, amb tota probabilitat serà igualment l’última cosa que fareu.

Per primera vegada en setmanes i setmanes, en Harry estava rient, i notava que el pes de la tensió l’abandonava.

—I els rumors que continua sent vist a l’estranger? —va preguntar en Lee.

—Bé, qui diria que no a unes petites i agradables vacances després de tota la feinada que té? —va preguntar en Fred—. El fet és que, gent, no us adormiu amb un sentit de falsa seguretat! Potser sí que és a l’estranger, però ja sabeu que es pot desplaçar més ràpid que en Severus Snape lluitant contra un xampú, si vol, així que no compteu amb el fet que sigui molt lluny si esteu planejant prendre algun risc. Mai en la meva vida no m’havia imaginat que em sentiria a mi mateix dir-ho, però la seguretat és la prioritat!

—Moltes gràcies per aquestes paraules tan sàvies, Rabent —va dir en Lee—. Oients, amb aquests mots tanquem una altra Hora Potter. No sabem quan serà possible emetre de nou, però podeu estar segurs que tornarem. Continueu joguinejant amb els dials: la propera contrasenya serà «Ull-foll». Mantingueu-vos sans i estalvis; mantingueu la fe. Bona nit a tothom.

El dial de la ràdio va girar i les llums de darrere el sintonitzador van apagar-se.

En Harry, en Ron i l’Hermione duien encara uns somriures d’orella a orella. Sentir veus conegudes i amigues era un tonificant extraordinari. En Harry s’havia acostumat tant al seu aïllament que quasi havia oblidat que hi havia altra gent que resistia contra en Voldemort. Va ser com despertar-se després d’haver estat dormint molt de temps.

—És bo, eh? —va dir en Ron, content.

—És magnífic —va dir en Harry.

—Són molt valents —va dir l’Hermione amb admiració—. Si els trobessin…

—Sí, però també es van movent —va dir en Ron—. Com nosaltres.

—Però heu sentit què ha dit en Fred? —va preguntar en Harry, emocionat. Ara que l’emissió s’havia acabat, els seus pensaments tornaven a dirigir-se a l’obsessió que el consumia per complet—. És a l’estranger! Encara està buscant la Vareta, ho sabia!

—Harry…

—Au, va, Hermione! Per què estàs tan determinada a no admetre-ho? En Vol…

—Harry, no!!!

—… demort busca la Vareta de Saüc!

—Li han posat un Tabú al nom! —va cridar en Ron, posant-se dempeus d’un bot, alhora que sonava un espetec sord i fort des de fora la tenda—. T’ho vaig dir, Harry! T’ho vaig dir, que no podem dir-lo més! Ens hem de tornar a posar la protecció! Ràpid! Així és com troben…

Però en Ron va parar de parlar i en Harry va saber per què. El dolentoscopi de damunt la taula s’havia il·luminat i havia començat a giravoltar. Van sentir veus que s’apropaven cada cop més. Eren veus violentes que parlaven amb emoció. En Ron es va treure l’apagador de la butxaca i el va prémer: la llum es va apagar.

—Sortiu d’aquí amb les mans enlaire! —va cridar una veu aspra a través de la foscor—. Sabem que sou aquí! Teniu mitja dotzena de varetes apuntant-vos, i no ens importa a qui ferim!





23. La Mansió Malfoy




En Harry va donar un cop d’ull als altres dos, ara simples siluetes en la foscor. Va veure com l’Hermione apuntava amb la vareta, no cap a defora, sinó cap a la seva cara; es va produir una explosió, un esclat de llum blanca, i en Harry es va cargolar de dolor, incapaç de veure-hi. Podia sentir com la cara se li estava inflant ràpidament sota les mans, mentre el soroll d’unes pesades passes l’envoltava.

—Aixeca’t, llimac!

Unes mans desconegudes van alçar en Harry bruscament del terra. Abans que ell ho pogués impedir, algú ja li havia regirat les butxaques i n’havia tret la vareta d’espí negre. En Harry es va endur les mans a la cara, que li feia un mal terrible i semblava irreconeixible sota els seus dits, tibant, inflada i inflamada com si hagués patit una violenta reacció al·lèrgica. Els ulls se li havien reduït a petites escletxes a través de les quals gairebé no hi podia veure; les ulleres li havien caigut quan el van treure fora de la tenda; tot el que aconseguia distingir eren les borroses formes de quatre o cinc persones que també arrossegaven en Ron i l’Hermione, forcejant, cap a defora.

—Aparteu-vos… d’ella! —va cridar en Ron. Es va produir l’inconfusible renou de cops de puny contra carn: en Ron va gemegar de dolor i l’Hermione va xisclar:

—No! Deixeu-lo estar, deixeu-lo estar!

—Al teu xicot li passaran coses pitjors que aquestes que li acabem de fer si figura a la meva llista —va dir aquella veu rasposa, horriblement familiar—. Una nena deliciosa… Quin gust… M’encanta la suavitat de la seva pell…

A en Harry se li va regirar l’estómac. Sabia qui era: en Fenrir Esquenagrisa, l’home llop a qui li era permès vestir com un Cavaller de la Mort en compensació del seu salvatgisme a sou.

—Escorcolleu la tenda! —va dir una altra veu.

Van tirar en Harry de bocaterrosa. Un cop sord li va anunciar que havien llançat en Ron al seu costat. Podien sentir passes i estrèpit; aquells homes estaven trabucant cadires de dins la tenda mentre l’escodrinyaven.

—Ara, vegem a qui hem enxampat —va dir la maliciosa veu satisfeta de l’Esquenagrisa per sobre els seus caps, i en Harry va ser girat de panxa enlaire. Un raig de llum de vareta va caure sobre la seva cara i l’Esquenagrisa va esclafir a riure.

—Necessitaré batut de bescuit per a rentar aquest d’aquí sota. Què t’ha passat, fastigós?

En Harry no va contestar immediatament.

—T’he demanat —va repetir l’Esquenagrisa, i en Harry va rebre un cop al diafragma que va fer que es doblegués de dolor—: què t’ha passat?!

—Picades —va murmurar en Harry—. M’han picat.

—Sí, això sembla —va dir una segona veu.

—Com et diuen? —va grunyir l’Esquenagrisa.

—Dudley —va dir en Harry.

—I de nom?

—Jo… Vernon. Vernon Dudley.

—Comprova-ho a la llista, Sarnis —va dir l’Esquenagrisa, i en Harry va sentir com es desplaçava per abaixar la mirada cap a en Ron, en lloc d’ell—. I què em dius de tu, pèl-roig?

—Stad Sedspagà —va dir en Ron.

—I un be negre! —va dir l’home anomenat Sarnis—. Coneixem l’Stan Senspagà, ens ha fet algunes feinetes.

Es va sentir un altre cop sord.

—Eb dic Bardy —va dir en Ron, i en Harry va poder notar que la seva boca estava plena de sang—. Bardy Weadley.

—Un Weasley? —va dir l’Esquenagrisa amb veu aspra—. Així que estàs emparentat amb traïdors a la sang, encara que no siguis un sang de fang. I, finalment, la teva preciosa amigueta… —el delit que hi havia a la seva veu va fer que a en Harry se li posés la pell de gallina.

—Calma’t, Esquenagrisa —va dir en Sarnis, per damunt les befes dels altres.

—Oh, encara no la vull mossegar. Veurem si és una mica més ràpida que en Barny a recordar el seu nom. Qui ets, nena?

—Penèlope Aiguaclara —va dir l’Hermione. Sonava atemorida, però convincent.

—Quin és el teu estatus de sang?

—Sang barrejada —va dir l’Hermione.

—Prou fàcil de comprovar —va dir en Sarnis—. Però tots ells sembla que encara tinguin edat d’anar a Hogwarts…

—Heb fet cabpada —va dir en Ron.

—Campana, heu fet, pèl-roig? —va dir en Sarnis—. I heu decidit anar-vos-en d’acampada? I heu pensat que podíeu emprar, just de per riure, el nom del Senyor de les Forces del Mal?

—De per riure dnno —va dir en Ron—. Sedse voler.

—Sense voler? —encara hi va haver més esclafits de befa.

—Saps a qui li solia agradar emprar el nom del Senyor de les Forces del Mal, Weasley? —va grunyir l’Esquenagrisa—. A l’Orde del Fènix. Et diu res?

—Dnno.

—Bé, doncs ells no mostren el degut respecte vers el Senyor de les Forces del Mal, de manera que s’ha posat un Tabú sobre el seu nom. Alguns membres de l’Orde han estat rastrejats així. Ja veurem. Fermeu-los amb els altres dos presoners!

Algú va aixecar en Harry estirant-lo dels cabells, el va arrossegar una curta distància, el va fer acotar fins que va quedar assegut i, després, va començar a lligar-lo donant l’esquena a altra gent. En Harry encara estava mig cec; amb prou feines podia veure res a través dels seus ulls inflats. Quan, per fi, l’home que els lligava se’n va haver anat, en Harry va xiuxiuejar als altres presoners:

—Hi ha algú que encara tingui una vareta?

—No —van dir en Ron i l’Hermione a banda i banda d’en Harry.

—Tot això és culpa meva. He pronunciat el seu nom, em sap greu…

—Harry?

Era una veu nova, però familiar, i provenia directament de darrere en Harry, de la persona lligada a l’esquerra de l’Hermione.

—Dean?

—Ets tu! Si s’adonen de qui és que han atrapat…! Són caça-recompenses; l’únic que fan és cercar fugitius per vendre’ls i fer diners…

—No és un mal botí per una nit —estava dient l’Esquenagrisa, quan un parell de botes clavetejades van passar a prop d’en Harry, i es va sentir més estrèpit de dins la tenda—. Un sang de fang, un goblin fugitiu i aquests tres que fan campana. Ja has comprovat els seus noms a la llista, Sarnis? —va rugir.

—Sí. No hi figura cap Vernon Dudley, Esquenagrisa.

—Interessant —va dir l’Esquenagrisa—. Molt interessant.

Es va ajupir vora en Harry, qui va veure, a través del foradet infinitesimal que li restava entre les inflades parpelles, una cara coberta d’un pèl gris grenyós i bigotis, amb unes dents marrons punxegudes i esclatadures als costats de la boca. L’Esquenagrisa feia la mateixa pudor que ja feia a dalt de la torre on en Dumbledore havia mort: de brutor, suor i sang.

—Així que no et busquen; eh, Vernon? O estàs en aqueixa llista sota un nom diferent? A quina residència anaves, a Hogwarts?

—Slytherin —va dir en Harry automàticament.

—Es curiós com tots creuen que volem sentir això —va mofar-se’n en Sarnis sortint de les ombres—. Però cap d’ells no és capaç de dir-nos on és la sala comuna.

—És a les masmorres —va dir en Harry amb claredat—. S’hi entra per la paret. És plena de calaveres i pilots de coses, i es troba situada sota el llac, de manera que la llum és tota verda.

Hi va haver una breu pausa.

—Vaja, vaja, sembla que realment hem agafat un petit Slytherin —va dir en Sarnis—. Bé per tu, Vernon, perquè no hi ha gaires Slytherin sang de fang. Qui és ton pare?

—Treballa a la Conselleria —va mentir en Harry. Sabia que tota la seva història s’ensorraria amb la mínima investigació, però, d’altra banda, només tenia temps fins que la seva cara recobrés l’aparença normal, perquè aleshores, en qualsevol cas, el joc s’hauria acabat—. Al Departament de Catàstrofes i Accidents Màgics.

—Saps què, Esquenagrisa? —va dir en Sarnis—. Crec que n’hi ha un, de Dudley, allà.

En Harry gairebé no podia alenar: podria ser que la sort, la pura sort, els tragués sans i estalvis d’aquell embolic?

—Bé, bé —va dir l’Esquenagrisa, i en Harry va poder sentir una diminuta nota d’inquietud en aquella veu insensible, i va saber que l’Esquenagrisa s’estava demanant si realment acabava d’atacar i lligar el fill d’un oficial de la Conselleria. El cor d’en Harry bategava tot copejant les cordes que l’envoltaven per les costelles; no l’hauria sorprès gens saber que l’Esquenagrisa ho podia veure—. Si dius la veritat, marrec, no tens res a témer d’un viatge a la Conselleria. Espero que ton pare ens recompensi només pel fet d’haver-te recollit.

—Però —va dir en Harry amb la boca seca—, només que ens deixés…

—Ei! —es va sentir un crit de dintre la tenda—. Mira això, Esquenagrisa!

Una figura fosca es va moure afanyant-se cap a ells, i en Harry va veure una espurna argentada sota la llum de les seves varetes. Havien trobat l’espasa de Gryffindor.

—Mooolt bonica —va dir l’Esquenagrisa amb satisfacció, prenent-la al seu company—. Oh, de veres que és molt bonica. Sembla feta per gòblins. D’on heu tret una cosa així?

—És del meu pare —va mentir en Harry, desitjant contra tota esperança que fos prou fosc perquè l’Esquenagrisa no veiés el nom gravat just davall l’empunyadura—. La hi hem manllevada per tallar llenya…

—Espera un minut, Esquenagrisa! Mira això, en el Periòdic Profètic!

Quan en Sarnis ho va dir, la cicatriu d’en Harry, que estava tensa al seu front inflat, li va cremar salvatgement. Amb més claror que aquella que li deixava veure-hi al seu voltant, va veure un edifici soberg, una fortalesa inexorable, negra com l’atzabeja i sinistra; de sobte, els pensaments d’en Voldemort s’havien tornat nítidament penetrants de bell nou; s’esquitllava cap al gegantesc edifici amb una resolució calmadament eufòrica…

Tan a prop… tan a prop…

Amb molta força de voluntat, en Harry va tancar la ment als pensaments d’en Voldemort, retornant-se a si mateix allà on estava assegut, lligat amb en Ron, l’Hermione, en Dean i en Griphook, a les fosques, escoltant l’Esquenagrisa i en Sarnis.

—«’Ermione Granger —estava llegint en Sarnis—, la sang de fang que, segons s’ha sabut, està viatjant amb ’Arry Potter».

Durant el silenci, a en Harry li va coure la cicatriu, però va fer un esforç suprem per romandre present i no esmunyir-se dins la ment d’en Voldemort. Va sentir el cruixit de les botes de l’Esquenagrisa quan aquest es va ajupir davant l’Hermione.

—Saps què, ninona? Aquesta de la foto és pastada a tu.

—No és veritat! No sóc jo!

El xiscle atemorit de l’Hermione va ser tan bo com una confessió.

—«… segons s’ha sabut, està viatjant amb Harry Potter», va repetir l’Esquenagrisa tranquil·lament.

Un gran silenci s’havia instal·lat en l’escena. A en Harry la cicatriu li feia un mal rabiós, però va lluitar amb totes les seves forces contra l’atracció dels pensaments d’en Voldemort: mai no havia estat tan important romandre despert en la seva pròpia ment.

—Bé, això canvia les coses, oi? —va mussitar l’Esquenagrisa.

Ningú no va parlar: en Harry va percebre que la colla de caça-recompenses el miraven, paralitzats, i va notar el braç de l’Hermione tremolant contra el seu.

L’Esquenagrisa es va aixecar, va donar un parell de passes envers on seia en Harry i va ajupir-se un altre pic per mirar de prop la seva deformada fesomia.

—Què és això que tens al front, Vernon? —va demanar suaument, i el seu pudent alè va arribar al nas d’en Harry, mentre premia amb un dit repugnant la tensa cicatriu.

—No la toquis! —va cridar en Harry sense poder-ho evitar; va pensar que vomitaria de tant de mal que li feia.

—Em pensava que duies ulleres, Potter —va murmurar l’Esquenagrisa.

—Jo n’he trobades, d’ulleres! —va cridar un dels caça-recompenses des del fons—. Hi havia unes ulleres, a la tenda, Esquenagrisa; espera…

I, uns segons després, les ulleres d’en Harry ja estaven col·locades altre cop a la seva cara. Els caça-recompenses ara s’hi estaven apropant, clavant-li la vista.

—Sí que l’és! —va dir l’Esquenagrisa roncament—. Hem agafat en Harry Potter!

Tots ells van donar unes quantes passes cap endarrere, atordits pel que havien fet. En Harry, encara debatent-se per mantenir-se present dins del seu propi cap, que s’estava escindint, no podia pensar en res a dir: visions fragmentades traspuaven la superfície de la seva ment.

… S’esquitllava revoltant els alts murs de la fortalesa negre…

No, ell era en Harry, fermat i sense vareta, en greu perill…

… mirant cap amunt, cap a la finestra més alta, la torre més alta…

Ell era en Harry, i aquells estaven discutint el seu destí en veu baixa…

… Havia arribat l’hora de volar…

—A la Conselleria?

—A l’infern la Conselleria! —va rugir l’Esquenagrisa—. S’endurien tot el mèrit, i nosaltres ens n’hauríem de tornar amb una mà davant i l’altra darrere. Jo dic que ens l’emportem directament a l’Innominable.

—Que v-vols convoc-car-lo? Aq-quí? —va dir en Sarnis amb un temor reverencial, aterrit.

—No —va grunyir l’Esquenagrisa—. Jo no tinc… Diuen que utilitza el casal dels Malfoy com a base. Ens endurem el noi allà.

En Harry va creure que sabia per què l’Esquenagrisa no volia cridar en Voldemort. A l’home llop potser li permetien d’anar vestit com un Cavaller de la Mort quan volien utilitzar-lo, però només els qui pertanyien al cercle íntim d’en Voldemort estaven senyalats amb la Marca de les Forces del Mal: a l’Esquenagrisa no li havien concedit tan gran honor.

A en Harry la cicatriu li va coure de nou…

… I va prendre el vol cap a la nit, pujant tot dret cap a la finestra que es trobava al capcurucull de la torre…

—N’estàs del tot segur, que és ell? Perquè, si no l’és, Esquenagrisa, som homes morts.

—Qui mana, aquí? —va rugir l’Esquenagrisa, encobrint el seu moment de debilitat—. Dic que aquest és en Potter, i ell més la seva vareta sumen dos-cents mil galions, allà. Però, si sou tan cuques molles que cap de vosaltres no s’atreveix a venir, tot serà per a mi, i amb un poc de sort també m’enduré la noia!

… La finestra era una mínima escletxa en la roca negra, no prou gran com perquè un home hi pogués passar… A través seu només s’hi veia una figura esquelètica, arrupida sota una flassada… morta, o dormint…?

—Està bé! —va dir en Sarnis—. Està bé, ens hi apuntem! I què passa amb els altres, Esquenagrisa? Què fem amb ells?

—El millor seria que ens els emportéssim a tots. Tenim dos sang de fang: això són deu galions més. Dóna’m també l’espasa; si són robins, això és una altra petita fortuna, allà.

Van arrossegar els presoners fins que van quedar drets. En Harry podia sentir la respiració de l’Hermione, ràpida i aterrida.

—Engrapeu-los, i ben fort. Jo agafo en Potter! —va dir l’Esquenagrisa, agafant una grapada de cabells d’en Harry; i en Harry va sentir les seves llargues ungles grogues rapinyant-li la pell del crani—. Quan compti tres!: Un… dos… tres!…

Van desaparetre, enduent-se els presoners amb ells. En Harry va lluitar, intentant desempallegar-se de la mà de l’Esquenagrisa, però va ser debades: en Ron i l’Hermione premien amb força contra ell a cada banda; no podia separar-se del grup; i, quan va aconseguir alenar, la cicatriu li va cremar encara més dolorosament…

… Va obligar-se a passar a través de la retxillera de la finestra com una serp, i va aterrar, lleuger com el vapor, a l’interior d’aquella cambra semblant a una cel·la…

Els presoners van trontollar xocant els uns contra els altres, quan van aterrar en un camí rural. Els ulls d’en Harry, encara inflats, van trigar una estoneta a aclimatar-se; llavors, va veure uns reixats de ferro al començament del que semblava un llarg caminoi d’entrada. Va experimentar un petit alleujament. El pitjor encara no havia passat: en Voldemort no hi era. Es trobava —com sabia en Harry, ja que aquest lluitava per resistir-se a la visió— en algun lloc estrany semblant a una fortalesa, al capdamunt d’una torre. Quin temps trigaria en Voldemort a retornar allà, una vegada sabés que en Harry hi era, ja era un altre tema…

Un dels caça-recompenses va avançar a gambades fins a les reixes i les va sacsejar.

—Com entrem? Estan tancades, Esquenagrisa; no puc… Ostres!

Espantat, va fer-ne enfora les mans amb una revolada. El ferro s’estava torçant, doblegant-se per passar dels abstractes rínxols i espirals a una cara espantosa, que va parlar en una veu metàl·lica i ressonant:

—Declara el teu propòsit!

—Tenim en Potter! —va rugir l’Esquenagrisa triomfalment—. Hem capturat en Harry Potter!

Les portes es van obrir.

—Vinga! —va dir l’Esquenagrisa als seus homes, i van fer passar els presoners a través de les reixes, camí amunt, entre alts teixos que esmorteïen les seves passes. En Harry va veure una espectral forma blanca davant seu, i es va adonar que era un paó albí. Va ensopegar i l’Esquenagrisa el va redreçar; ara avançava trontollant cap als costats, fermat donant-se l’esquena amb els altres quatre presoners. Tancant els ulls inflats, va deixar que el dolor de la cicatriu tornés a ell per un instant, per tal de saber què estava fent en Voldemort, si ja sabia que en Harry havia estat pres…

… La figura demacrada va bellugar-se sota la seva prima flassada i es va girar cap a ell, obrint els ulls en una cara cadavèrica… El fràgil home es va asseure, amb els ulls, grans i enfonsats, fixos cap a ell, cap a en Voldemort, i llavors va somriure. Li mancaven quasi totes les dents…

—Així que has vingut. Pensava que ho faries… algun dia. Però el teu viatge ha estat debades. Mai no l’he tinguda.

—Menteixes!

Quan la ràbia d’en Voldemort va vibrar en el seu interior, la cicatriu d’en Harry va amenaçar d’esclatar de dolor, i va haver d’obligar la ment a retornar al seu propi cos, lluitant per romandre present mentre els presoners eren llançats sobre la grava.

La llum va caure sobre tots ells.

—Què és això? —va dir la veu freda d’una dona.

—Som aquí per veure l’Innominable! —va dir l’Esquenagrisa asprament.

—Qui ets?

—Ja saps qui sóc! —hi havia ressentiment en la veu de l’home llop—. En Fenrir Esquenagrisa! I hem atrapat en Harry Potter!

L’Esquenagrisa va engrapar en Harry i el va arrossegar fent-lo girar perquè la claror li pegués a la cara, obligant els altres presoners a voltar, també.

—Sé que té la cara inflada, senyora, però és ell! —va irrompre en Sarnis—. Si el mira un poc més de prop, li veurà la cicatriu. I aquesta d’aquí… Veu la noia? És la sang de fang que ha estat viatjant amb ell, senyora. No hi ha dubte que és ell, i també tenim la seva vareta! Tingui, senyora…

En Harry va veure la Narcisa Malfoy examinant-li la cara inflada. En Sarnis li va passar la vareta d’espí negre. Ella va alçar les celles.

—Porteu-los a dins —va dir.

En Harry i els altres van ser empesos a puntades de peu, pujant els amples graons de pedra, fins a un rebedor que tenia les parets plenes de retrats.

—Seguiu-me —va dir la Narcisa, encapçalant la marxa a través del rebedor—. El meu fill, en Draco, és a casa passant les vacances de Pasqua. Si aqueix és en Harry Potter, ell ho sabrà. El saló enlluernava, per contrast amb la foscor de defora; fins i tot en Harry, amb els ulls pràcticament tancats, podia copsar les amples proporcions d’aquella habitació.

Un salamó de cristall penjava del sostre, i hi havia més retrats a les parets, de color porpra fosc. Dues figures es van aixecar de les seves cadires, situades davant una xemeneia de marbre molt ornamentada, quan els presoners van ser forçats a entrar a la cambra pels caça-recompenses.

—Què és això?

La veu horriblement coneguda i arrossegada d’en Lucius Malfoy va arribar a les orelles d’en Harry. Ara sí que li estava agafant pànic: no podia veure cap sortida, i li resultava més fàcil, a mesura que la seva por creixia, de bloquejar els pensaments d’en Voldemort, si bé la cicatriu encara li coïa.

—Diuen que tenen en Potter —va dir la veu freda de la Narcisa—. Draco, vine aquí.

En Harry no va gosar mirar directament en Draco, però el va veure de reüll: una figura lleugerament més alta que ell, aixecant-se d’una butaca; la seva cara era un pàl·lid i punxegut contorn borrós sota uns cabells rossos blanquinosos.

L’Esquenagrisa va obligar els presoners a girar-se novament per tal de situar en Harry directament sota el salamó.

—I bé, noi? —va dir l’home llop asprament.

En Harry estava de cara a un mirall que hi havia per damunt de la xemeneia, un enorme objecte daurat amb unes vases d’intricades volutes. A través de les comissures dels seus ulls, va veure el seu propi reflex per primera vegada d’ençà que havien deixat la casa de la plaça Grimmauld.

Tenia la cara enorme, brillant i rosa; tots els seus trets havien estat deformats pel sortilegi de l’Hermione. Els cabells negres li arribaven fins a les espatlles i tenia una ombra fosca entorn de la mandíbula. Si no hagués sabut que era ell qui estava allà dret, s’hauria demanat qui era que portava les seves ulleres. Va decidir no parlar, perquè la seva veu segurament el delataria; i així i tot va evitar el contacte visual amb en Draco, quan aquest se li va apropar.

—I bé, Draco? —va dir en Lucius Malfoy. Sonava ansiós—. L’és? És aquest en Harry Potter?

—No puc… No puc estar-ne segur —va dir en Draco. Mantenia les distàncies amb l’Esquenagrisa, i semblava que tingués tanta por de mirar en Harry com en Harry en tenia de mirar-lo a ell.

—Però mira’l detingudament, mira’l! Fes-t’hi més a prop!

En Harry mai no havia sentit en Lucius Malfoy tan excitat.

—Draco, si som nosaltres els qui lliurem en Potter al Senyor de les Forces del Mal, tot ens serà perdo…

—Ara, no ens oblidarem de qui és que realment l’ha enxampat, espero, senyor Malfoy! —va dir l’Esquenagrisa amenaçadorament.

—És clar que no, és clar que no! —va dir en Lucius amb impaciència. Es va apropar a en Harry ell mateix, fins tan a prop que en Harry li va poder veure l’habitual cara lànguida i esblanqueïda amb tot detall, malgrat els seus ulls inflats. Amb la cara com una màscara estufada, en Harry es va sentir com si estigués mirant a través dels barrots d’una gàbia.

—Què li heu fet? —Va demanar en Lucius a l’Esquenagrisa—. Com ha arribat a aquest estat?

—No hem estat nosaltres.

—A mi em sembla més bé un sortilegi picant —va dir en Lucius.

Els seus ulls grisos van escodrinyar el front d’en Harry.

—Hi ha alguna cosa, aquí —va xiuxiuejar—; podria ser la cicatriu, tensament estirada… Draco, vine aquí i observa’l com Déu mana! Tu què en penses?

En Harry ara va veure la cara d’en Draco de prop, just devora la del seu pare.

S’assemblaven una cosa de no dir, si no fos perquè, mentre el seu pare el mirava fora de si i amb excitació, l’expressió d’en Draco era plena de desgana, fins i tot de por.

—No ho sé —va dir, i es va allunyar cap a la llar de foc des d’on la seva mare els estava mirant.

—Seria millor que n’estiguéssim segurs, Lucius —va dir la Narcisa al seu marit amb la seva veu freda i clara—. Completament segurs que això és en Potter, abans que convoquem el Senyor de les Forces del Mal… Ells diuen que això és seu —estava mirant de prop la vareta d’espí negre—, però no s’assembla a la descripció de l’Ollivander… Si anem errats i cridem el Senyor de les Forces del Mal per no res…

Recordes què els va fer, a en Rowle i a en Dolohov?

—I què passa amb la sang de fang, llavors? —va grunyir l’Esquenagrisa. En Harry gairebé va perdre l’equilibri quan els caça-recompenses van obligar els presoners a giravoltar una altra vegada, de manera que la llum caigués ara sobre l’Hermione.

—Espera —va dir la Narcisa bruscament—. Sí… sí, era a la botiga de Madame Malkin amb en Potter! Vaig veure’n la fotografia en el Periòdic Profètic! Mira, Draco, no és aquesta la noia Granger?

—Eh… potser… sí.

—Però, aleshores, aqueix és el noi Weasley! —va cridar en Lucius, caminant a gambades entorn als lligats presoners per tal de veure en Ron de cara—. Són ells, els amics d’en Potter!… Draco, mira’l; no és aquest el fill de l’Arthur Weasley, com es diu…?

—Sí —va dir en Draco de nou, donant l’esquena als presoners—. Podria ser.

La porta del saló es va obrir darrere en Harry. Una dona va parlar, i el so d’aquella veu va elevar la por d’en Harry fins a un punt encara més alt.

—Què és això? Què ha passat, Cisa?

La Bel·latrix Lestrange va caminar lentament al voltant dels presoners, i es va aturar a la dreta d’en Harry, mirant de fit a fit l’Hermione a través dels seus ulls de pipelles caigudes.

—Òndia —va dir calmadament—, és aquesta la noia sang de fang? És aquesta la Granger?

—Sí, sí que l’és, la Granger —va cridar en Lucius. I devora ella, creiem que hi ha en Potter! En Potter i els seus amics, a la fi capturats!

—En Potter? —va xisclar la Bel·latrix, i es va fer enrere, per observar millor en Harry—. N’esteu segurs? Llavors, el Senyor de les Forces del Mal ha de ser informat de seguida!

Es va arromangar la màniga esquerra. En Harry li va veure la Marca de les Forces del Mal cremada a la pell del braç, i va saber que estava a punt de tocar-la, per convocar el seu estimat amo…

—Jo estava a punt de cridar-lo! —va dir en Lucius, i la seva mà es va tancar, de sobte, sobre el canell de la Bel·latrix, evitant que toqués la Marca—. Seré jo qui el convoqui, Bel·la; en Potter l’han dut a casa meva i, per tant, està sota la meva autoritat…

—La teva autoritat! —va escarnir ella, intentant alliberar la mà del seu abast—. Vas perdre la teva autoritat quan vas perdre la teva vareta, Lucius! Com goses! I amolla’m d’una vegada!

—Això no té res a veure amb tu; tu no has capturat el noi…

—Amb el seu permís, senyor Malfoy —va interrompre l’Esquenagrisa—. Però hem estat nosaltres els qui hem capturat en Potter, i som nosaltres els qui reclamarem l’or…

—Or! —va riure la Bel·latrix, encara intentant apartar el seu cunyat i cercant la vareta amb la mà lliure dins la butxaca—. Agafa el teu or, carronyaire immund! I a mi què m’importa, l’or? Jo només ambiciono l’honor del seu… del…

Va deixar de lluitar, amb els foscos ulls fixos en alguna cosa que en Harry no podia veure. Ple de goig davant la seva capitulació, en Lucius li va enretirar la mà i es va esqueixar la seva pròpia màniga…

—Atura’t!!! —va xisclar la Bel·latrix—. No la toquis, morirem tots si el Senyor de les Forces del Mal ve ara!

En Lucius va restar immòbil, amb el dit índex suspès sobre la seva pròpia Marca. La Bel·latrix es va allunyar a gambades de l’abast de la limitada visió d’en Harry.

—Què és allò? —va sentir que ella deia.

—Una espasa —va rondinar un caça-recompenses que estava fora del seu angle de visió.

—Dóna-me-la.

—No és seva, senyora; és meva, ja que l’he trobada jo.

Es va produir una explosió i un esclat de llum vermella: en Harry va saber que el caça-recompenses havia estat estabornit. Va sorgir un rugit de ràbia dels seus companys: en Sarnis va treure la vareta.

—A què creus que estàs jugant, madona?

—Animo linqui —va cridar ella—, Animo linqui!

No eren rivals per a ella, malgrat ser quatre contra una: ella era una bruixa, com en Harry sabia bé, amb un talent prodigiós i sense cap escrúpol. Van caure a terra allà mateix on es trobaven, tots llevat de l’Esquenagrisa, que havia estat obligat a posar-se de genollons, amb els braços estesos. De cua d’ull, en Harry va veure que la Bel·latrix, amb l’espasa de Gryffindor agafada amb força a la mà, i amb la cara com de cera, avançava cap a l’home llop.

—D’on heu tret aquesta espasa? —va mormolar a l’Esquenagrisa mentre li prenia la vareta sense que ell hi oposés resistència.

—Com goses? —va bramar ell; la seva boca era l’únic que podia moure mentre s’esforçava per mirar-la. Va deixar entreveure les seves dents punxegudes—. Deixa’m anar, madona!

—On heu trobat aquesta espasa? —va repetir ella, brandant-la davant la seva cara—. L’Snape la va enviar a la meva cambra cuirassada de Gringotts!

—Era a la seva tenda —va dir l’Esquenagrisa asprament—. I deixa’m anar, t’he dit!

Ella va agitar la vareta, i l’home llop es va posar dempeus, però es va mostrar prou prudent com per no apropar-s’hi. Va fer una volta fins col·locar-se darrere una butaca, i hi va clavar les seves brutes ungles ganxudes al respatller.

—Draco, treu aquesta escòria a defora —va dir la Bel·latrix, assenyalant els homes inconscients—. Si no tens pebrots per a acabar amb ells, llavors deixa’ls al pati per a mi.

—No gosis parlar així a en Draco… —va dir la Narcisa furiosament, però la Bel·latrix va cridar:

—Calla! La situació és més greu del que us podeu imaginar, Cisa! Tenim un problema molt seriós!

Va dreçar-se, esbufegant lleugerament, i va abaixar la mirada cap a l’espasa, per examinar la seva empunyadura. Després es va girar per mirar els silenciosos presoners.

—Si aquest és realment en Potter, no ha de patir mal —va murmurar, més per a si mateixa que per als altres—. El Senyor de les Forces del Mal desitja disposar d’en Potter ell mateix… Però si descobreix… Me n’he de… Me n’he d’assegurar…

Va girar-se cap a la seva germana un altre cop.

—Els presoners els hem de tancar al celler, mentre penso què cal fer!

—Això és casa meva, Bel·la; no hi pots donar ordres, a ca…

—Feu-ho! No teniu ni idea del perill que correm! —va cridar la Bel·latrix: semblava espantada, boja; un prim guspireig de foc va sortir de la seva vareta i va fer un forat a la catifa.

La Narcisa va dubtar per un moment; després, es va adreçar cap a l’home llop:

—Emporta’t aquests presoners a baix, al celler, Esquenagrisa.

—Espera —va dir la Bel·latrix bruscament—. Tots excepte… excepte la sang de fang.

L’Esquenagrisa va deixar anar un grunyit de plaer.

—No! —va cridar en Ron—. Em pots tenir a mi, agafa’m a mi!

La Bel·latrix li va clavar una bufetada; el cop va ressonar per tota l’habitació.

—Si ella mor durant l’interrogatori, tu seràs el següent —va dir—. Els traïdors a la sang van després dels sang de fang, segons el meu llibre. Endu-te’ls a baix, Esquenagrisa, i assegura’t que estiguin sans i estalvis; però no els facis res més… de moment. Va llançar a l’Esquenagrisa la seva vareta i, després, va agafar un ganivet curt de plata de sota la seva túnica. Va tallar una corda deixant l’Hermione separada dels altres presoners i, llavors, la va arrossegar agafant-la dels cabells fins al centre de l’habitació, mentre l’Esquenagrisa obligava els altres a avançar cap a una altra porta i a endinsar-se en un fosc corredor, amb la vareta sostinguda davant ell, projectant una força invisible i irresistible.

—Creus que em deixarà tastar un bocinet de la noia quan hagi acabat amb ella? —va esgaripar l’Esquenagrisa, mentre els empenyia corredor endins—. Jo diria que li podré pegar una mossegada o dues, no creus, pèl-roig?

En Harry podia notar com en Ron tremolava. Van ser obligats a baixar per un tram d’escala escarpat, encara fermats donant-se les esquenes i amb el risc de travelar i trencar-se el coll en qualsevol moment. Al fons hi havia una porta pesada.

L’Esquenagrisa la va obrir amb un cop de vareta i, després, els va forçar a entrar dins una humida i molsuda cambra i els va deixar totalment a les fosques. L’eco del cop que va fer la porta del celler en tancar-se encara no havia mort quan es va sentir un llarg i terrible crit que provenia directament de damunt ells.

—Hermione!!! —va bramar en Ron, i va començar a cargolar-se i lluitar contra les cordes que els fermaven a tots plegats, fent que en Harry tastanegés—. Hermione!!!

—Tranquil·litza’t, Ron! —va dir en Harry—. Calla, Ron; hem de trobar una manera de fugir…

—Hermione!!! Hermione!!!

—Necessitem un pla; para de cridar… Ens hem de desfer d’aquestes cordes…

—Harry? —els va arribar un xiuxiueig a través de la foscor—. Ron? Sou vosaltres?

En Ron es va aturar de cridar. Van sentir fressa de moviment a prop d’ells i, aleshores, en Harry va veure una ombra que se’ls apropava.

—Harry? Ron?

—Luna?

—Sí, sóc jo! Oh, no; no volia que us capturessin!

—Luna, que ens pots ajudar a treure’ns aquestes cordes? —va dir en Harry.

—Oh, sí, això espero… Hi ha un clau vell que emprem si necessitem rompre alguna cosa… Un momentet…

L’Hermione va cridar una altra vegada des de dalt, i van poder sentir la Bel·latrix que també cridava, però les seves paraules van resultar imperceptibles, perquè en Ron va tornar a xisclar:

—Hermione!!! Hermione!!!

—Senyor Ollivander? —va poder sentir en Harry que deia la Luna—. Senyor Ollivander, que tindria el clau? Si es mogués un poquet… Crec que era al costat de la gerra d’aigua…

Va tornar al cap d’uns segons.

—Us haureu d’estar quiets —va dir.

En Harry la va sentir burxant les fibres resistents de les cordes per desfer-ne els nusos. De dalt van sentir la veu de la Bel·latrix:

—T’ho tornaré a demanar! D’on heu tret aquesta espasa? D’on?

—La vam trobar… La vam trobar… Si us plau!!! —va cridar l’Hermione de bell nou; en Ron va lluitar amb més força que mai i el clau rovellat va llenegar sobre el canell d’en Harry.

—Ron, sisplau, estigues quiet! —va mussitar la Luna—. No puc veure el que faig…

—La meva butxaca! —va dir en Ron—. A la meva butxaca hi ha un apagador, i és ple de llum!

Alguns segons després, es va sentir un clic i les esferes luminiscents que l’apagador havia xuclat de les llanternes de la tenda van volar espargint-se pel celler: incapaces de tornar a ajuntar-se amb els seus focus d’origen, simplement van restar penjades allà, com sols diminuts, banyant de llum la cambra soterrània. En Harry va veure la Luna, tota ulls en la seva cara blanca, i la figura immòbil de l’Ollivander, el fabricant de varetes, arrufat a terra en un racó. Girant el coll, va poder pegar una ullada als seus companys presoners: en Dean i en Griphook, el goblin, que amb prou feines semblava conscient, mantingut dret per les cordes que el lligaven als humans.

—Oh, així és molt més fàcil! Gràcies, Ron —va dir la Luna, i va començar una altra vegada a tallar les cordes que els fermaven—. Hola, Dean!

De dalt va arribar la veu de la Bel·latrix:

—Menteixes, fastigosa sang de fang, i jo ho sé! Heu estat dins la meva cambra cuirassada de Gringotts! Digues la veritat! Digues la veritat!!!

Un altre crit horrible…

—Hermione!!!

—Què més en vau agafar? Què més teniu? Digues-me la veritat o et juro que et travessaré amb aquest ganivet!

—Au, ja està!

En Harry va sentir caure les cordes i es va girar, fregant-se els canells, per veure com en Ron corria donant voltes al celler, mirant cap a dalt, cercant una trapa. En Dean, que tenia la cara masegada i ensangonada, va donar les gràcies a la Luna i es va quedar allà dret, tremolant, però en Griphook es va desplomar al terra del celler, amb aspecte atordit i desorientat, i amb molts de verdancs per tota la seva bruna cara.

En Ron provava ara de desaparetre sense vareta.

—No hi ha cap manera de sortir, Ron —va dir la Luna, observant els seus infructuosos esforços—. El celler és completament a prova de fuites. Jo ho vaig intentar, al principi. El senyor Ollivander ha estat aquí molt de temps, i ho ha provat tot.

L’Hermione tornava a cridar: el soroll va travessar en Harry com un dolor físic.

Amb prou feines conscient de la ferotge coïssor de la seva cicatriu, ell, també, va començar a córrer al voltant del celler, palpant les parets malgrat saber, en el fons del seu cor, que era inútil.

—Què més en vau agafar, què més? Contesta’m!!! Crucio!!!

Els crits de l’Hermione resplendien més enllà de les parets de dalt; en Ron estava mig sanglotant mentre picava contra les parets amb els seus punys, i en Harry, absolutament desesperat, va engrapar del seu coll el saquet d’en Hagrid i va regirar a les palpentes el que hi havia a dins: en va treure la papallona daurada d’en Dumbledore i la va sacsejar, esperant no sabia ben bé què… però no va passar res; va agitar les meitats rompudes de la vareta de fènix, però estaven sense vida…; el fragment de mirall va caure a terra centellejant, i hi va veure una lluïssor d’un blau llampant…

Un ull d’en Dumbledore el mirava de fit a fit des del mirall.

—Ajudi’ns —li va cridar boig de desesperació—. Estem dins el celler de la Mansió Malfoy, ajudi’ns!

L’ull va pipellejar, i va desaparèixer.

En Harry ni tan sols estava segur que hagués estat realment allà. Va inclinar el tros de mirall cap a una banda i cap a una altra, i no hi va veure res reflectit llevat de les parets i el sostre de la seva presó; i a dalt, l’Hermione cridava més que mai, i devora ell, en Ron udolava:

—Hermione!!! Hermione!!!

—Com vau aconseguir entrar a la meva cambra? —van sentir que cridava la Bel·latrix—. Aqueix goblin llardós del celler us va ajudar?

—L’hem conegut aquesta nit! —va sanglotar l’Hermione—. Mai no hem estat dins la seva cambra… No és l’espasa vertadera! N’és una còpia, només una còpia!

—Una còpia? —va cridar la Bel·latrix—. Oh, una història versemblant!

—Però ho podem comprovar fàcilment —els va arribar la veu d’en Lucius—. Draco, vés a cercar el goblin; ell ens podrà dir si l’espasa és vertadera o no!

En Harry va creuar el celler a corre-cuita fins allà on en Griphook estava arraulit a terra.

—Griphook —va xiuxiuejar a l’orella punxeguda del goblin—, els has de dir que aqueixa espasa és falsa; no han de saber que és la vertadera, Griphook, sisplau…

Va sentir que algú baixava corrents els esglaons del celler; acte seguit, la veu tremolosa d’en Draco va parlar de darrere la porta:

—Quedeu-vos enrere. Alineeu-vos contra la paret del fons. No intenteu res, o us mataré!

Van fer el que els havia manat; quan el pany es destravava, en Ron va accionar l’apagador i els llums se’n van tornar ràpidament dins la seva butxaca, restaurant la foscor del celler. La porta es va obrir de cop; en Malfoy va entrar, amb la vareta sostinguda davant seu, pàl·lid i decidit. Va engrapar el petit goblin d’un braç i se’n va tornar cap a defora de bell nou, arrossegant en Griphook amb ell. La porta es va tancar de cop i, al mateix instant, un fort crac va resplendir dins el celler.

En Ron va prémer l’apagador. Tres boles de llum van volar des de la seva butxaca, tornant a posar-se enlaire, i van revelar en Dobby, l’elf domèstic, que tot just havia aparès enmig d’ells.

—Dob…!!!

En Harry va ferir en Ron al braç per evitar que cridés, i en Ron va semblar aterrit pel seu error. Unes passes van creuar el sostre de dalt: era en Draco emportant-se en Griphook cap a la Bel·latrix.

Els enormes ulls d’en Dobby, amb forma de pilota de tennis, estaven oberts de bat a bat: tremolava des dels peus fins a la punta de les orelles. Acabava de tornar a la casa dels seus antics amos, i estava clar que estava petrificat.

—Harry Potter —va grinyolar amb una veu fina i tremolosa—, en Dobby ha vingut per rescatar-lo.

—Però com has…?

Un crit espantós va ofegar les paraules d’en Harry: l’Hermione estava sent torturada un altre pic. Va resumir a allò essencial:

—Pots desaparetre fora d’aquest celler? —va demanar a en Dobby, i aquest va fer que sí amb el cap, i les orelles li van aletejar.

—I te’n pots dur humans amb tu?

En Dobby va assentir novament.

—Molt bé. Dobby, vull que agafis la Luna, en Dean i el senyor Ollivander, i que te’ls enduguis… que te’ls enduguis fins a…

—Can Bill i la Fleur —va dir en Ron. La Caseta Empetxinada, als afores de Tinworth!

L’elf va fer que sí per tercera vegada.

—I després, torna —va dir en Harry. Ho podràs fer, Dobby?

—És clar que sí, Harry Potter —va xiuxiuejar el petit elf. Es va afanyar cap al senyor Ollivander, que semblava gairebé inconscient. Va agafar una de les mans del fabricant de varetes amb la seva pròpia mà i, després, va estendre l’altra cap a la Luna i en Dean, però cap dels dos no es va moure.

—Harry, volem ajudar-vos! —va mormolar la Luna.

—No podem deixar-vos aquí —va dir en Dean.

—Aneu-vos-en, tots dos! Ens veurem a can Bill i la Fleur.

Mentre en Harry parlava, la cicatriu li va coure pitjor que mai, i per uns segons va abaixar la mirada, no cap al fabricant de varetes, sinó cap a un altre home que era igual de vell, igual de magre, però que reia desconsideradament.

—Mata’m, doncs, Voldemort; dono la benvinguda a la mort! Però la meva mort no et proporcionarà allò que cerques… Hi ha tantes coses que no comprens…

Va sentir la fúria d’en Voldemort, però quan l’Hermione va cridar un altre cop va interrompre’n la connexió i va retornar al celler i a l’horror del seu propi present.

—Aneu-vos-en! —va suplicar a la Luna i a en Dean—. Aneu-vos-en! Nosaltres ja us seguirem, ara aneu-vos-en!

Es van agafar als dits estesos de l’elf. Es va produir un altre crac, i en Dobby, la Luna, en Dean i l’Ollivander van esvair-se.

—Què ha estat això? —va cridar en Lucius Malfoy per damunt els seus caps—. Ho heu sentit? Què ha estat aquest renou al celler?

En Harry i en Ron es van mirar l’un a l’altre.

—Draco… no, crida en Cuapelada! Fes que hi vagi a comprovar-ho!

Unes passes van travessar l’habitació de dalt i, després, es va produir un silenci.

En Harry sabia que la gent del saló estava escoltant per si se sentien més sorolls provinents del celler.

—Haurem d’intentar d’engrapar-lo —va xiuxiuejar a en Ron. No tenien elecció: en el moment que algú entrés a la cambra i veiés l’absència de tres presoners, estarien perduts—. Deixa els llums encesos —va afegir en Harry, i mentre sentien que algú baixava les escales de darrere la porta, van retrocedir fins a la paret, cadascú en un costat.

—Quedeu-vos enrere —els va arribar la veu d’en Cuapelada—. Quedeu-vos lluny de la porta, que entro.

La porta es va obrir de sobte. Durant una fracció de segon, en Cuapelada va mirar dins el celler aparentment buit, il·luminat per tres solellets que suraven enmig de l’aire. Aleshores, en Harry i en Ron es van llançar damunt ell. En Ron va engrapar el braç amb què en Cuapelada sostenia la vareta i la va forçar a apuntar cap amunt; en Harry li va clavar una manotada a la boca, esmorteint la seva veu. Es van debatre en silenci: la vareta d’en Cuapelada va emetre guspires; la seva mà de plata es va tancar al voltant de la gola d’en Harry.

—Què passa, Cuapelada? —va cridar en Lucius Malfoy des de dalt.

—No res! —va respondre en Ron, en una passable imitació de la veu sibilant d’en Cuapelada—. Tot va bé!

En Harry amb prou feines podia respirar.

—Em mataràs? —va dir en Harry ennuegat, mirant de doblegar aquells dits metàl·lics—. Després que jo et salvés la vida? Me’n deus una, Cuapelada!

Els dits d’argent van afluixar. En Harry no ho havia esperat: va alliberar-se, astorat, mantenint la seva mà sobre la boca d’en Cuapelada. Va veure els llagrimosos ullets d’aquell home, que s’assemblava a una rata, oberts de por i de sorpresa: semblava tan sobresaltat com en Harry del que acabava de fer la seva mà, davant aquell diminut impuls compassiu que l’havia traït, i va tornar a estrangular-lo més poderosament, com per compensar aquell moment de debilitat.

—I ens endurem això —va xiuxiuejar en Ron, arrencant la vareta d’en Cuapelada de la seva altra mà.

Sense vareta, indefens, les pupil·les d’en Babbaw es van dilatar de terror. Els seus ulls s’havien esmunyit de la cara d’en Harry cap a alguna altra cosa. Els seus propis dits de plata s’estaven movent inexorablement cap a la seva pròpia gola.

—No…

Sense aturar-s’hi a pensar, en Harry va intentar fer enrere aquella mà, però no hi va haver manera de parar-la. L’eina d’argent que en Voldemort havia donat al seu servent més covard s’havia tornat contra el seu desarmat i inepte propietari; en Babbaw estava rebent la recompensa per la seva vacil·lació, pel seu moment de pietat; estava sent estrangulat davant els seus ulls.

—No!

En Ron també havia amollat en Cuapelada i, junts, ell i en Harry van intentar separar els dits de metall de la gorja d’en Cuapelada, però va ser inútil. En Babbaw s’estava tornant blau.

—Laxem! —va dir en Ron, apuntant la vareta cap a la mà de plata, però no va passar res; en Babbaw va caure de genolls i, en aquell mateix moment, l’Hermione, des de dalt, va pegar un crit espantós. Els ulls d’en Cuapelada es van posar en blanc en la seva cara morada, va pegar una darrera espolsada i va romandre quiet.

En Harry i en Ron es van mirar l’un a l’altre; després, deixant el cos d’en Cuapelada enrere i a terra, van pujar corrents les escales i van tornar al tètric corredor que conduïa al saló. El van creuar anant amb peus de plom, fins que van arribar a la porta del saló, que estava entreoberta. Ara tenien una vista clara de la Bel·latrix abaixant la mirada cap a en Griphook, que sostenia l’espasa de Gryffindor a les seves mans de dits llargs. L’Hermione jeia als peus de la Bel·latrix. Gairebé no es remenava.

—I bé? —va dir la Bel·latrix a en Griphook—. És l’espasa vertadera?

En Harry va esperar, contenint la respiració, lluitant contra la coïssor de la seva cicatriu.

—No —va dir en Griphook—. És falsa.

—N’estàs segur? —va esbufegar la Bel·latrix—. Prou segur?

—Sí —va dir el goblin.

L’alleujament va irrompre en la cara d’ella; tota tensió es va esfumar.

—Bé —va dir, i amb un casual moviment de vareta va fuetejar la cara del goblin fent-hi un altre tall profund, i aquest va caure als seus peus amb un crit. Ella el va apartar amb una puntada de peu—. I ara —va dir amb una veu ardent de triomf— cridarem el Senyor de les Forces del Mal.

I va arromangar-se la màniga i va tocar amb el dit índex la Marca de les Forces del Mal.

A l’acte, en Harry va sentir com si la cicatriu se li hagués obert un altre cop. El seu vertader entorn es va esvair: Ell era en Voldemort, i l’esquelètic bruixot de davant seu se’n reia desdentat. Es va enfurir per la cridada que va sentir… Els havia advertit, els havia dit que no el convoquessin per res que no fos en Harry Potter. Si s’havien equivocat…

—Mata’m, doncs! —va exigir l’home vell—. No guanyaràs, no pots guanyar!

Aqueixa vareta no serà mai, mai teva…

I la fúria d’en Voldemort va esclatar: una explosió de llum verda va omplir la cel·la de la presó i el fràgil i vell cos es va aixecar del seu llit dur i llavors hi va tornar a caure, sense vida, i en Voldemort se’n va tornar a la finestra, amb la seva ira amb prou feines controlada… Rebrien el seu càstig si no tenien una bona raó per a fer-lo tornar…

—I jo crec —va dir la veu de la Bel·latrix— que podem desempallegar-nos de la sang de fang. Esquenagrisa, agafa-la si la vols.

—Noooooooooooo!!!

En Ron havia irromput al saló. La Bel·latrix va mirar al seu voltant, sobresaltada; va fer girar la seva vareta per encarar-se amb en Ron, però…

—Expulsiarmus! —va rugir en Ron, apuntant amb la vareta d’en Cuapelada cap a la Bel·latrix, i la vareta d’aquesta va volar enlaire i va ser capturada per en Harry, que havia entrat corrents darrere en Ron. En Lucius, la Narcisa, en Draco i l’Esquenagrisa es van girar en rodó. En Harry va cridar:

—Animo linqui! —i en Lucius Malfoy es va esfondrar devora la llar. Rajos de llum van sortir disparats de les varetes d’en Draco, de la Narcisa i de l’Esquenagrisa; en Harry es va tirar a terra i va rodolar fins a darrere un sofà per esquivar-los.

—Alto o la noia morirà!!!

Esbufegant, en Harry va guaitar per un cantó del sofà. La Bel·latrix mantenia en peu l’Hermione, que semblava inconscient, i sostenia el seu curt ganivet de plata contra la gargamella de l’Hermione.

—Amolleu les varetes —va mussitar—. Amolleu-les, o veurem exactament com n’és de fangosa la seva sang!

En Ron es va quedar rígid, subjectant fort la vareta d’en Cuapelada. En Harry es va dreçar, encara sostenint la vareta de la Bel·latrix.

—He dit que les amolleu! —va cridar ella, prement la fulla contra la gola de l’Hermione: en Harry va veure’n sortir gotes de sang.

—D’acord! —va cridar, i va deixar caure la vareta de la Bel·latrix a terra, als seus peus. En Ron va fer el mateix amb la d’en Cuapelada. Tots dos van aixecar els braços a l’altura de les espatlles.

—Bé! —va dir ella amb malícia—. Draco, recull-les! El Senyor de les Forces del Mal està en camí, Harry Potter! La teva mort s’aproxima!

En Harry ho sabia; la cicatriu li feia una malada, i podia notar en Voldemort volant a través del cel des de molt lluny, per sobre d’un mar fosc i tempestuós, i aviat estaria suficientment a prop com per a aparetre davant ells, i en Harry no hi podia veure escapatòria.

—Ara —va dir la Bel·latrix suaument, mentre en Draco s’afanyava a dur-li les varetes—, Cisa, crec que hauríem de tornar a fermar aquests petits herois una altra vegada, mentre l’Esquenagrisa té cura de la senyoreta sang de fang. Estic segura que al Senyor de les Forces del Mal no li farà res donar-te la noia, Esquenagrisa, després del que has fet aquesta nit.

Amb el darrer mot es va sentir un peculiar grinyol del sostre. Tots ells van mirar cap amunt a temps de veure el salamó de cristall tremolar; després, amb un cruixit i una amenaçadora dringadissa, va començar a caure. La Bel·latrix hi era just a sota; deixant anar l’Hermione, es va llançar a un costat amb un crit. L’aranya de cristall es va estavellar contra el terra amb una explosió de vidres i cadenes, caient damunt l’Hermione i el goblin, que encara subjectava l’espasa de Gryffindor. Trossos de vidre brillants van volar en totes direccions: en Draco es va doblegar, tapant-se amb les mans la cara ensangonada.

Mentre en Ron corria per treure l’Hermione d’entre les runes, en Harry va aprofitar la seva oportunitat: va saltar per sobre d’una butaca i va arrabassar les tres varetes de la mà d’en Draco, va apuntar amb totes elles a l’Esquenagrisa i va cridar:

—Animo linqui! —l’home llop es va alçar per sobre dels seus peus a causa del triple encanteri, va sortir volant cap al sostre i, llavors, es va estavellar contra el terra.

Mentre la Narcisa arrossegava en Draco fora de perill, la Bel·latrix es va posar dreta, amb els cabells voleiant-li mentre brandava el ganivet de plata; però la Narcisa havia dirigit la seva vareta cap al portal:

—Dobby! —va cridar, i fins i tot la Bel·latrix va romandre congelada—. Tu! Has estat tu qui ha fet caure el salamó…?

El diminut elf va entrar al trot dins l’habitació; el seu dit tremolós apuntava cap a la seva antiga mestressa.

—No ha de fer mal a en Harry Potter —va grinyolar.

—Mata’l, Cisa! —va cridar la Bel·latrix, però es va sentir un altre fort cruixit, i la vareta de la Narcisa també va volar enlaire i va aterrar a l’altra banda de l’habitació.

—Mona fastigosa! —va esgaripar la Bel·latrix—. Com goses prendre la vareta a una bruixa? Com goses desafiar els teus amos?

—En Dobby no té amo! —va grinyolar l’elf—. En Dobby és un elf lliure, i en Dobby ha vingut per salvar en Harry Potter i els seus amics!

La cicatriu cegava en Harry de dolor. Dèbilment, va saber que només tenien uns moments, segons, abans que en Voldemort fos allà amb ells.

—Ron, agafa-la… i aneu-vos-en! —va cridar, tirant-li una de les varetes; després, es va inclinar per treure en Griphook de sota el salamó. Carregant-se sobre una espatlla el gemegós goblin, que encara estava aferrat a l’espasa, en Harry va agafar la mà d’en Dobby i va giravoltar sobre aquell punt per desaparetre.

Mentre girava en la foscor, va poder pegar una darrera ullada al saló: a les esblanqueïdes figures petrificades de la Narcisa i en Draco, a la franja de vermell que eren els cabells d’en Ron, i a una taca d’argent volant, quan el ganivet de la Bel·latrix va ser disparat travessant l’habitació fins a l’indret on ell s’estava esvaint…

«Can Bill i la Fleur… La Caseta Empetxinada… Can Bill i la Fleur…».

Havia desaparès cap al desconegut; tot el que podia fer era repetir el nom del seu destí i esperar que fos suficient per a dur-lo allà. El dolor del front li punxava i el pes del goblin l’aixafava; podia notar com la fulla de l’espasa de Gryffindor xocava contra la seva esquena; la mà d’en Dobby estrebava dins la seva; es va demanar si l’elf intentava fer-se’n càrrec i empènyer-los cap a la direcció correcta, i va mirar d’indicar-li, estrenyent-li els dits, que això ja li anava bé…

I, llavors, van trepitjar terra ferma i van olorar aire salabrós. En Harry va caure de genollons, va amollar la mà d’en Dobby i va intentar abaixar en Griphook gentilment a terra.

—Estàs bé? —li va dir, mentre el goblin es bellugava, però en Griphook simplement va gemegar.

En Harry va donar un cop d’ull escodrinyant la foscor del seu voltant. Semblava que hi havia una caseta no molt lluny, sota el cel ample i estelat, i va creure veure-hi moviment, allà fora.

—Dobby, és això la Caseta Empetxinada? —va xiuxiuejar, agafant les dues varetes que havia pres de cals Malfoy, preparat per a lluitar si fos necessari—. Hem arribat al lloc precís? Dobby?

Va mirar al seu voltant. El petit elf estava dret devora ell.

—Dobby!!!

L’elf va trontollar lleugerament, amb estels reflectits en els seus grans ulls brillants. Alhora, ell i en Harry van abaixar la mirada cap a l’empunyadura argentada del ganivet, que sobresortia del bategant pit de l’elf.

—Dobby… No… Ajuda!!! —va udolar en Harry en direcció a la caseta, cap a la gent que s’hi movia—. Ajuda!!!

No sabia ni li importava si eren bruixots o muggles, amics o enemics; l’únic que el preocupava era que una taca fosca s’estava estenent a través del pit d’en Dobby, i que aquest havia estès els seus braços cap a en Harry amb una mirada de súplica. En Harry el va agafar i el va tombar de costat sobre l’herba fresca.

—Dobby, no, no et moris, no et moris…

Els ulls de l’elf el van trobar, i els seus llavis van tremolar en esforçar-se per formar uns mots:

—Harry… Potter…

I, llavors, amb un petit estremiment, l’elf va restar immòbil, i els seus ulls no eren més que uns grans i vidriosos globus esquitxats amb la llum dels estels que aquells ja no podien veure.





24. El fabricant de varetes




Era com endinsar-se en un vell malson; per un instant en Harry tornava a estar agenollat al costat del cos d’en Dumbledore, al peu de la torre més alta de Hogwarts, però en realitat observava un cos minúscul arraulit sobre l’herba, perforat pel ganivet platejat de la Bel·latrix. La veu d’en Harry encara deia:

—Dobby… Dobby… —tot i que sabia que l’elf havia marxat on ja no el podria cridar perquè tornés.

Al cap d’un minut o una cosa així es va adonar que, després de tot, havien anat a parar al lloc correcte; allí hi havia en Bill, la Fleur, en Dean i la Luna reunits al seu voltant, mentre ell estava agenollat al costat de l’elf.

—L’Hermione —va dir en Harry sobtadament—. On és?

—En Ron se l’ha enduta a dins —va dir en Bill—. Es recuperarà.

En Harry va abaixar la vista cap a en Dobby. Va estendre la mà i va arrencar la fulla esmolada del cos de l’elf, llavors va agafar la seva jaqueta i va cobrir el cos d’en Dobby com si fos una flassada.

La fúria del mar picava la roca en algun lloc proper; en Harry l’escoltava mentre els altres parlaven, discutien temes que no el podien interessar, prenien decisions. En Dean va portar el ferit Griphook dins de casa, amb la Fleur corrent amb ells. Ara en Bill estava proposant enterrar l’elf, i en Harry va estar-hi d’acord sense saber bé del tot què estava dient. I mentre ho deia, mirava el cos diminut, i la cicatriu li feia punxades de dolor i li coïa, i en una part de la seva ment, com vist des del costat equivocat d’un llarg telescopi, va veure en Voldemort castigant aquells que havien deixat enrere a la Mansió Malfoy. La seva ràbia era terrible, tot i que el dolor per en Dobby semblava disminuir-la, de manera que va esdevenir una tempesta llunyana que va arribar a en Harry a través del vast i silenciós oceà.

—Vull fer-ho com Déu mana —van ser les primeres paraules que en Harry va ser plenament conscient d’haver dit—. Sense màgia. Teniu una pala?

Poc després ja s’havia posat a treballar, sol, cavant la tomba al lloc que li havia dit en Bill, al final del jardí, entre els arbustos. Va cavar amb una mena de fúria, gaudint del treball manual, glorificant la manca de màgia en aquell acte; cada gota de suor i cada butllofa les sentia com un regal per a l’elf que els havia salvat la vida.

La cicatriu cremava, però ell ja era el mestre del dolor, el sentia però d’altra banda li era aliè. Finalment l’havia après a controlar, havia après a tancar la ment a en Voldemort, l’única cosa que en Dumbledore hagués volgut que aprengués de l’Snape.

De la mateixa manera que en Voldemort no havia estat capaç de posseir-lo quan en Harry estava consumit pel dolor d’en Sírius, els seus pensaments no el penetrarien ara mentre plorava per en Dobby. El dolor semblava expulsar en Voldemort… Encara que en Dumbledore, per descomptat, hauria dit que era amor.

En Harry cavava cada cop més endins la dura i freda terra, ofegant el dolor amb la suor, negant el dolor de la cicatriu. En la foscor, solament amb el soroll de la seva respiració i el mar agitat com a companyia, els fets que s’havien esdevingut a la Mansió Malfoy van tornar a la seva ment, les coses que havia sentit li van revenir, i la comprensió va florir en la foscor…

El ritme constant dels seus braços anava a compàs amb els seus pensaments.

«Relíquies… Horricreus… Relíquies… Horricreus…». Ja no estava encès per aquella ànsia estranya, obsessiva. La pèrdua i la por l’havien extingida. Se sentia com si s’hagués despertat de nou.

En Harry cada vegada es feia més i més endins en la tomba, i sabia on havia estat en Voldemort aquella nit, i qui havia mort a la cel·la més alta de Nurmengard, i per què… Va pensar en en Cuapelada, mort per un petit impuls inconscient de pietat… En Dumbledore ho havia predit… Quantes coses més havia sabut?

En Harry havia perdut la noció del temps. Només sabia que la foscor s’havia il·luminat uns graus quan en Ron i en Dean es van reunir amb ell.

—Com està l’Hermione?

—Millor —va respondre en Ron—. La Fleur en té cura.

En Harry tenia la seva rèplica a punt per a quan li preguntessin per què no havia creat una tomba perfecta amb la seva vareta, però no la va necessitar. Van entrar al forat que ell havia fet a palades i van treballar tots tres en silenci fins que el forat va semblar ser prou profund.

En Harry va embolicar l’elf més còmodament amb la seva jaqueta. En Ron seia a la vora de la tomba i es va treure les sabates i els mitjons per posar-los als peus de l’elf.

En Dean va fer un barret de llana, que en Harry va posar meticulosament al cap d’en Dobby tot cobrint-li les orelles de ratpenat.

—Li hauríem de tancar els ulls.

En Harry no havia sentit els altres apropant-se a través de la foscor. En Bill portava una capa de viatge, la Fleur un davantal blanc, de la butxaca del qual en sobresortia una ampolla d’Osquecreix. L’Hermione estava embolicada en una bata, pàl·lida i inestable sobre els seus peus; en Ron li va donar el braç quan la va tenir a l’abast. La Luna, que anava vestida amb un vestit de la Fleur, es va ajupir i va posar els seus dits amb tendresa a cada una de les parpelles de l’elf, fent-les lliscar per sobre de la seva mirada cristal·lina.

—Ja està —va dir suaument—, ara podria estar dormint.

En Harry va posar l’elf a la tomba, va col·locar els seus petits membres com si estigués descansant, llavors va sortir i va mirar per última vegada el petit cos. Intentava no enfonsar-se mentre recordava l’enterrament d’en Dumbledore, les files i files de cadires daurades, i el conseller d’Afers Màgics a primera fila, el recital dels èxits d’en Dumbledore i la majestuositat de la tomba blanca. Va sentir que en Dobby necessitava una cosa igual, i tanmateix l’elf jeia entre els arbustos en un forat cavat.

—Crec que hauríem de dir alguna cosa —va dir la Luna—. Ho faré primer, puc?

Quan tothom la va mirar, es va dirigir a l’elf mort.

—Dobby, moltes gràcies per salvar-me d’aquell celler. És massa injust que hagis de morir quan vas ser tan bo i valent. Sempre recordaré el que vas fer per nosaltres. Desitjo que ara siguis feliç.

Es va girar expectant cap a en Ron, qui es va aclarir la gola i va dir amb un fil de veu:

—D’això… Gràcies, Dobby.

—Gràcies —va murmurar en Dean.

—Adéu, Dobby —va ser tot el que en Harry va poder dir; la Luna ja ho havia dit tot per ell.

En Bill va aixecar la vareta, la pila de terra es va aixecar i va caure suaument sobre la tomba.

—Us fa res si em quedo aquí un moment? —va preguntar als altres.

Ells van murmurar coses que no va acabar d’entendre, va notar uns copets a l’esquena, i van marxar de dret a casa, deixant sol en Harry al costat de l’elf.

Va mirar al seu voltant: hi havia unes quantes pedres blanques grans, erosionades pel mar, marcant el límit dels parterres amb flors. Va agafar-ne una, de les més grosses, i la va posar a sobre del lloc on descansava el cap d’en Dobby. Va regirar les butxaques buscant una vareta. N’hi havia dues. Ho havia oblidat; no podia recordar de qui era cada vareta; li semblava recordar haver-les tretes de les mans d’algú. Es va decantar per la més curta, que li era més còmoda, i va apuntar-la cap a la roca.

A poc a poc i sota les seves instruccions, van aparèixer talls profunds a la superfície de la roca. Sabia que l’Hermione ho hauria fet millor i probablement més ràpid. Però ell volia marcar la pedra de la mateixa manera que havia cavat la tomba.

Quan es va aixecar, a la pedra s’hi podia llegir:


AQUÍ DESCANSA EN DOBBY, UN ELF LLIURE

Va mirar la seva obra uns segons més i, després, va marxar; la cicatriu seguia fent-li una mica de mal i encara tenia la ment plena de totes les coses que li havien arribat mentre cavava la tomba, idees que havien anat prenent forma en la foscor, idees fascinants però alhora terribles.

Quan va entrar a la petita sala tothom estava assegut, atents al que deia en Bill.

La sala era pintada amb colors clars, bonica i amb un petit foc encès a la llar. En Harry, que no volia embrutar la catifa, es va quedar escoltant a la porta.

—… Afortunadament, la Ginny està de vacances. Si hagués estat a Hogwarts, la podrien haver agafada abans que a nosaltres. Ara sabem que està segura —en Bill va adonar-se de la presència d’en Harry—. Els he estat traient del Cau —va explicar—. S’han traslladat a casa de la tieta Muriel. Els Cavallers de la Mort saben que ara en Ron és amb tu, tots els de la família estem en el seu punt de mira… No cal que et disculpis —va afegir en veure l’expressió d’en Harry—, era qüestió de temps, el pare ho ha estat dient durant mesos.

—Com es protegeixen? —va preguntar en Harry.

—Amb l’encanteri de la fidelitat. El pare n’és el guarda-secret. També hem fet l’encanteri a aquesta casa; aquí el guarda-secret sóc jo. Tan bon punt l’Ollivander i en Griphook estiguin prou bé, els portarem a ca la tieta Muriel. Aquí no tenim prou habitacions, però ella en té de sobres. Les cames d’en Griphook s’estan refent. La Fleur li ha donat Osquecreix i possiblement ja el podrem traslladar en una hora o…

—No —va dir en Harry, en Bill es va espantar—. Els necessito aquí. He de parlar amb ells. És important —sentia l’autoritat de la seva veu, la convicció, la veu de propòsit que havia adquirit en cavar la tomba d’en Dobby. Tots els presents a la sala se’l miraven amb perplexitat.

—Vaig a rentar-me —va dir en Harry a en Bill mirant-se les mans que encara estaven enfangades i cobertes de la sang d’en Dobby—. Quan hagi acabat els hauré de veure, de seguida —va entrar a la petita cuina i va anar a la pica que era sota una finestra amb vistes al mar. El sol estava a punt de sortir per l’horitzó, com una petxina rosa i dèbilment daurada; mentre es rentava, tornava a seguir el tren dels pensaments que l’havien atrapat al jardí…

En Dobby mai no seria capaç de dir-los qui l’havia enviat al celler, però en Harry sabia què havia vist. Un penetrant ull blau l’havia mirat a través del fragment del mirall, i llavors havia arribat l’ajuda. «Aquells qui demanin ajut, a Hogwarts sempre en trobaran».

En Harry es va eixugar les mans, indiferent a la bellesa de l’escena de l’altre costat de la finestra i al murmuri dels altres provinent de la sala d’estar. Va mirar cap a fora sobre l’oceà i es va sentir proper, aquella matinada, com no se n’havia sentit mai, proper al cor de tot plegat.

La cicatriu li seguia punxant; sabia que en Voldemort s’hi dirigia. En Harry entenia i deixava d’entendre. El seu instint li deia una cosa; el cervell, una altra. El Dumbledore del cap d’en Harry va somriure, fitant en Harry per sobre de la punta dels seus dits, ajuntats com en una pregària.

«Li vas donar l’apagador, a en Ron… L’entenies… Li vas donar una manera de tornar…

»També coneixies en Cuapelada… Sabies que sentia una mica de remordiments, en algun lloc o altre…

»I si tu els coneixies… Què sabies de mi, Dumbledore?

»Se suposa que he de saber, però no he de buscar? Sabies com ho trobaria de dur, tot això? És per això que m’ho has posat tan difícil? Perquè tingui temps de solucionar-ho?».

En Harry va romandre dret uns segons, amb els ulls esmaltats, mirant el lloc on un raig àuric i brillant d’un sol enlluernador s’aixecava sobre l’horitzó. Llavors es va mirar les mans netes, sorprès de veure que encara aguantava el drap. El va deixar i va tornar a la sala d’estar, i, al mateix moment, va sentir la cicatriu prémer-li furiosament, i com un flaix en la seva ment va aparèixer, rabent com el reflex d’una libèl·lula per sobre de l’aigua, el contorn d’un edifici què coneixia extremadament bé.

En Bill i la Fleur eren al peu de les escales.

—He de parlar amb en Griphook i l’Ollivander —va dir en Harry.

—No —va dir la Fleur—. Haugàs d’espegag, ’Aggy. Estan massa cansats…

—Em sap molt de greu —va dir, desapassionadament—, però no puc esperar. He de parlar amb ells ara. En privat… I per separat. És urgent.

—Harry, què coi passa? —va demanar en Bill—. Has arribat aquí amb un elf domèstic mort i un goblin mig inconscient, l’Hermione sembla haver estat torturada, i en Ron es nega a dir-me’n res…

—No podem dir-te res del que estem fent —va dir en Harry senzillament—. Ets a l’Orde, Bill, saps que en Dumbledore ens va deixar una missió. No estem autoritzats a parlar-ne amb ningú més.

La Fleur va fer un soroll impacient però en Bill no se la va mirar; estava mirant en Harry. El seu rostre ple de profundes cicatrius era difícil de desxifrar. Finalment, en Bill va dir:

—D’acord. Amb quin dels dos vols parlar primer?

En Harry va dubtar. Sabia què depenia de la seva decisió. Ja no quedava temps, ara era el moment d’escollir: horricreus o relíquies?

—Amb en Griphook —va dir en Harry—. Vull parlar amb en Griphook, primer.

El seu cor bategava com si hagués fet un esprint i saltat un obstacle enorme.

—Aquí dalt, llavors —va dir en Bill pujant les escales.

En Harry ja havia pujat uns quants esglaons abans no es va parar per mirar enrere.

—Us necessito a vosaltres dos, també —va cridar a en Ron i l’Hermione, que estaven a l’aguait, mig amagats, a la porta de la sala d’estar.

Els dos es van deixar veure, estranyament alleugerits.

—Com et trobes, Hermione? —va preguntar en Harry—. Vas estar espectacular, inventant-te aquella història mentre t’estava torturant d’aquella manera…

L’Hermione va somriure dèbilment quan en Ron la va estrènyer amb el braç.

—Què farem ara? —va preguntar en Ron.

—Ja ho veureu. Au, som-hi.

En Harry, en Ron i l’Hermione van seguir en Bill escales amunt fins a un passadís petit. Hi havia tres portes.

—Aquí —va dir tot obrint la porta del dormitori seu i de la Fleur. Des d’allí també es veia el mar, ara tacat de color or per la sortida del sol. En Harry va anar cap a la finestra, es va girar d’esquena a aquella espectacular vista i va esperar, amb els braços creuats i amb la cicatriu punxant-li.

L’Hermione es va asseure a la cadira del costat del tocador i en Ron s’hi va asseure al braç.

En Bill va reaparèixer, duent el petit goblin, i el va deixar amb molt de compte sobre el llit. En Griphook va donar-li les gràcies amb un grunyit i en Bill va marxar després de tancar la porta.

—Em sap greu haver-te tret del llit —va dir en Harry—. Com tens les cames?

—Amb dolor —va respondre el goblin—, però s’estan reconstruint.

Encara tenia l’espasa de Gryffindor a les mans, i tenia una estranya mirada: mig agressiva, mig intrigada. En Harry va observar la pell pàl·lida del goblin, els seus dits llargs i prims i els seus ulls negres. La Fleur li havia tret les sabates: els seus llargs peus estaven bruts. Era més alt que un elf domèstic, però no gaire més. El seu cap era més gran que el d’un d’humà.

—Possiblement no recordis… —va començar en Harry.

—… que vaig ser el goblin que et va portar a la teva cambra de seguretat, el primer cop que vas visitar Gringotts? —va dir en Griphook—. Ho recordo, Harry Potter. Fins i tot entre els gòblins ets famós.

En Harry i en Griphook es van mirar examinant-se l’un a l’altre. La cicatriu encara li picava. Volia acabar ràpid l’entrevista amb en Griphook, però per altra banda temia fer un pas en fals. Mentre intentava decidir la millor manera d’enfocar la seva petició, el goblin va trencar el silenci.

—Has enterrat l’elf domèstic —va dir amb un to inesperadament rancorós—. T’he vist des de la finestra de l’habitació del costat.

—Sí —va dir en Harry.

En Griphook se’l va mirar de cua d’ull, amb els seus ulls negres inclinats.

—No ets un bruixot corrent, Harry Potter.

—En quin sentit? —va dir fregant-se la cicatriu.

—Vas cavar la tomba.

—I?

En Griphook no va respondre. En Harry pensava més aviat que s’estava burlant d’ell per haver actuat com un muggle, però no li importava si en Griphook aprovava o no la tomba d’en Dobby. En Harry es preparava per a l’atac.

—Griphook, t’he de preguntar…

—També has salvat un goblin.

—Què?

—M’has portat aquí. M’has salvat.

—Bé, he d’entendre que no et sap greu? —va dir en Harry amb una mica d’impaciència.

—No, Harry Potter —va dir en Griphook mentre es cargolava la petita barba negra amb un dit—, però tu ets un bruixot molt estrany.

—D’acord —va dir en Harry—. Bé, necessito una mica d’ajuda, Griphook, i tu pots donar-me-la.

El goblin no va mostrar cap símptoma d’encoratjament; va continuar arrufant el nas com si mai no hagués vist algú com ell.

—He d’entrar a una cambra de seguretat de Gringotts.

En Harry no havia volgut dir-ho tan malament: les paraules li van sortir disparades com un cop de dolor a través de la seva cicatriu en forma de llamp i va veure, una altra vegada, el perfil de Hogwarts. Va cloure la ment amb fermesa. Primer havia de tractar amb en Griphook. En Ron i l’Hermione estaven observant en Harry com si s’hagués tornat boig.

—Harry… —va començar l’Hermione, però va ser tallada per en Griphook.

—Forçar una cambra de seguretat de Gringotts? —va repetir el goblin, fent una ganyota de dolor mentre s’acomodava al llit—. És impossible.

—No, no ho és —va contradir-lo en Ron—. Ja s’ha fet.

—Sí —va dir en Harry—. El mateix dia que ens vam conèixer, Griphook. El dia del meu aniversari, fa set anys.

—En aquell moment la cambra de seguretat era buida —va deixar anar secament en Griphook, i en Harry va entendre que, encara que hagués deixat Gringotts, s’havia sentit ofès per la idea d’assaltar-ne les defenses—. La seva protecció era mínima.

—Doncs, la cambra a què volem entrar no és buida, i intueixo que la seva protecció serà realment molt poderosa —va dir en Harry—. Pertany als Lestrange.

Va veure com l’Hermione i en Ron es miraven astorats. Hi hauria temps suficient per explicar-los què pretenia després que en Griphook els donés una resposta.

—No teniu cap mena de possibilitats —va dir en Griphook rotundament—. Absolutament cap. «Lladre que cerques el guany, d’un tresor que no et pertany…

—… compte, si temptes la sort»… Sí, me la sé, la recordo —va dir en Harry—. Però jo no vull cap tresor, jo no vull res de valor personal. Em creus?

El goblin va mirar en Harry de gairell, i la cicatriu en forma de llamp del front d’en Harry li va tornar a fer mal, però la va ignorar, refusant reconèixer el seu dolor o el seu convit.

—Si hi ha un bruixot de qui m’hagués de creure que no busca un benefici personal —va dir finalment—, aquest ets tu, Harry Potter. Ni els gòblins ni els elfs domèstics estem acostumats a la protecció i el respectes que tu ens has mostrat aquesta nit. No dels portadors de vareta.

—Dels portadors de vareta —va repetir en Harry: la frase va sonar estranya a les seves orelles, al mateix moment que li picava la cicatriu, mentre en Voldemort dirigia els seus pensaments cap al nord, i quan en Harry es delia de curiositat per interrogar l’Ollivander, a la porta del costat.

—El dret a portar vareta —va dir el goblin en veu baixa— ha estat disputat durant molt temps entre bruixots i gòblins.

—A veure, els gòblins podeu fer màgia sense vareta —va dir en Ron.

—Però això és irrellevant! Els bruixots s’oposen a compartir els secrets de la màgia de les varetes amb qualsevol altra criatura màgica, ens deneguen la possibilitat d’ampliar els nostres poders!

—Vejam, els gòblins tampoc no compartiran la seva màgia —va dir en Ron—. No ens direu mai com feu vosaltres les espases i les armadures. Els gòblins sabeu com forjar el metall d’una manera que els bruixots mai…

—Això no importa —va dir en Harry veient com s’enrogia en Griphook—. Això no és una lluita entre gòblins i bruixots o qualsevol altra criatura màgica…

En Griphook va riure desagradablement.

—Però és això, precisament això! Com més poderós és l’Innominable, la vostra raça ens aixafa cada cop més fermament! Gringotts està sota el control dels bruixots, els elfs domèstics estan sent víctimes de matances, i qui dels portadors de vareta protesta?

—Nosaltres ho fem! —va dir l’Hermione, s’havia posat dreta. Els seus ulls brillaven—. Nosaltres protestem! I jo sóc tan perseguida com qualsevol goblin o elf, Griphook! Jo sóc una sang de fang!

—No et diguis això… —va dir en Ron a mitja veu.

—Per què no ho hauria de fer? —va dir l’Hermione—. Sang de fang i orgullosa de ser-ho! No estic en millor posició que tu en aquest nou ordre, Griphook! Va ser a mi a qui van triar per torturar, a cals Malfoy.

Mentre parlava, es va decantar el coll de la bata per mostrar el tall prim que li havia fet la Bel·latrix, escarlata al llarg del coll.

—Sabies que va ser en Harry qui va alliberar en Dobby? —va preguntar—. Sabies que hem volgut la llibertat dels elf domèstics durant anys? —en Ron se sentia incòmode assegut al braç de la cadira de l’Hermione—. De cap manera pots voler veure l’Innominable derrotat amb més ganes que nosaltres, Griphook!

El goblin va observar l’Hermione de la mateixa manera que ho havia fet amb en Harry.

—Què busques a la cambra cuirassada dels Lestrange? —va preguntar abruptament—. L’espasa que hi ha allà és falsa. Aquesta és la bona —va mirar als altres d’un en un—. Crec que ja ho saps. M’has demanat que els enganyés.

—Però l’espasa falsa no és l’única cosa que hi ha a la cambra, oi? —va preguntar en Harry—. Potser hi has vist altres coses, allà dins?

El goblin es va tornar a cargolar la barba.

—Parlar dels secrets de Gringotts va en contra dels nostres codis. Nosaltres som els guardians de tresors fabulosos. Tenim un deute amb els objectes que guardem, els quals, moltes vegades, van ser forjats pels nostres dits.

El goblin va acariciar l’espasa, i la seva mirada va anar d’en Harry a l’Hermione i cap en Ron.

—Sou massa joves —va dir finalment— per a estar lluitant contra tants.

—Ens ajudaràs? —va dir en Harry—. No tenim cap possibilitat d’entrar sense l’ajuda de cap goblin. Ets la nostra última esperança.

—Jo… hi pensaré —va dir amb exasperació.

—Però… —va començar a dir en Ron, enfadat; l’Hermione el va fer callar amb un cop de colze a l’alçada de les costelles.

—Gràcies —va dir en Harry.

El goblin va inclinar el seu enorme cap amb forma de cúpula en senyal d’assentiment; llavors, va flexionar les seves curtes cames.

—Em sembla —va dir estirant-se al llit d’en Bill i la Fleur ostentosament— que l’Osquecreix ha acabat la seva feina. Finalment seré capaç de dormir. Perdoneu-me…

—Clar —va dir en Harry, però abans de sortir va inclinar-se cap endavant per agafar l’espasa de Gryffindor que reposava al costat del goblin. En Griphook no va protestar, tot i que en Harry va notar una espurna de ressentiment als ulls del goblin just abans de tancar la porta.

—Nanet imbècil —va murmurar en Ron—. Gaudeix tenint-nos amb l’ai al cor.

—Harry —va dir l’Hermione amb un fil de veu, mentre els estirava a tots dos lluny de la porta, cap al centre del passadís, encara fosc—, estàs dient el que em penso que estàs dient? Estàs dient que hi ha un horricreu a la cambra dels Lestrange?

—Sí —va respondre en Harry—. La Bel·latrix estava aterrada quan va pensar que havíem estat allí, estava fora dels seus cabals. Per què? Què més creu que havíem vist, què més creu que podíem haver agafat? Alguna cosa que l’atemoria que l’Innominable descobrís.

—Però pensava que estàvem buscant llocs on l’Innominable havia estat, llocs en què havia fet alguna cosa important —va dir en Ron desorientat—. Hi havia estat mai, a la cambra dels Lestrange?

—No sé tan sols si mai va estar dins de Gringotts —va dir en Harry—. Mai no va tenir or, de jove, perquè ningú no li havia deixat res. Deuria veure el banc des de fora, segurament, el primer cop que va anar a la ronda d’Alla.

La cicatriu va fer-li una punxada, però la va ignorar, volia que en Ron i l’Hermione entenguessin tot allò que feia referència a Gringotts abans de parlar amb l’Ollivander.

—Crec que hi hauria pogut enviar algú que tingués clau d’una cambra cuirassada, a Gringotts. Crec que hi devia veure un veritable símbol de pertinença a la comunitat màgica. Ah, i no oblideu que confiava en la Bel·latrix i el seu marit. Van ser els seus seguidors més fidels abans de la seva caiguda, i quan va desaparèixer el van anar a buscar. Vaig sentir que ho deia la nit que va tornar. En Harry es va fregar la cicatriu.

—Tot i això, no crec que li digués a la Bel·latrix que era un horricreu. Mai no va dir la veritat a en Lucius sobre el diari. Possiblement li va dir que era un bé molt preuat per ell i que necessitava guardar-lo a la seva cambra. El lloc més segur del món per a guardar-hi el que fos, em va dir en Hagrid… tret de Hogwarts, potser.

Quan en Harry va haver acabat de parlar, en Ron va sacsejar el cap.

—L’entens de debò.

—Trossets d’ell —va dir en Harry—. Trossets… Tant de bo entengués en Dumbledore igual. Ja veurem. Au, va, anem a veure l’Ollivander, ara.

En Ron i l’Hermione estaven desconcertats, però tanmateix impressionats, mentre el seguien al llarg del passadís. Va trucar a la porta de davant l’habitació d’en Bill i la Fleur.

—Endavant —va respondre dèbilment una veu.

El fabricant de varetes estava estirat al llit més allunyat de la finestra. Havia estat al celler durant més d’un any, i torturat, en Harry ho sabia, com a mínim en alguna ocasió. Estava demacrat, els ossos de la cara se li veien molt marcats sobre la pell groguenca. Els seus enormes ulls platejats es perdien en la profunda immensitat de les seves conques. Les mans que reposaven sobre la flassada podrien haver pertangut perfectament a un esquelet. En Harry es va asseure al llit que no estava ocupat, amb en Ron i l’Hermione al costat. El sol naixent no era visible des d’aquella finestra.

L’habitació donava al jardí de damunt el penya-segat i a la tomba acabada de cavar.

—Senyor Ollivander, perdoni que el molestem —va dir en Harry.

—Estimat noi —va dir amb una veu feble—, vostès ens han salvat. Em pensava que moriríem en aquell lloc. Mai no els ho podré agrir… Mai no podré agrair-los-ho prou.

—Vam estar encantats de fer-ho.

A en Harry la cicatriu li va tornar a picar. Sabia, n’estava segur, que quedava molt poc temps per a aturar en Voldemort del seu objectiu, o almenys per a intentar frustrar-lo. Va sentir una estremiment de pànic… Ell ja havia pres la seva decisió en escollir parlar primer amb en Griphook. Fingint una calma que no sentia, va ficar la mà a la bosseta que duia penjada al coll i en va treure les dues meitats de la seva vareta.

—Senyor Ollivander, necessito ajuda.

—Qualsevol cosa, qualsevol —va dir dèbilment el fabricant de varetes.

—Pot arreglar-la? És possible? El senyor Ollivander va estirar una mà tremolosa i en Harry li va deixar els dos fragments encara una mica units al palmell de la mà.

—Fusta de grèvol i ploma de fènix —va dir amb la veu tremolosa—. Un pam i mig, agradable i versàtil.

—Sí —va dir en Harry—. Pot…?

—No —va xiuxiuejar l’Ollivander—. Em sap greu, molt de greu, però una vareta que ha patit aquest dany no pot ser reparada per cap mitjà que jo conegui.

En Harry ho havia suposat, però de totes maneres no deixava de ser un cop per a ell. Va tornar els trossos de vareta al saquet. L’Ollivander tenia la vista fixada en el punt on havia desaparegut la vareta destrossada. No va mirar enlloc més fins que en Harry va treure’s de la butxaca les dues varetes que havia agafat de cals Malfoy.

—Podria dir-me de qui són? —va preguntar en Harry.

El fabricant de varetes va agafar-ne una i la va aixecar a l’alçada dels seus ulls, movent-la entre els seus dits i flexionant-la lleugerament.

—Fusta de noguera i fibra de cor de drac —va dir—, un pam i cinc dits. Inflexible. Aquesta vareta pertanyia a Bel·latrix Lestrange.

—I aquesta?

L’Ollivander la va examinar igual.

—Fusta d’arç i pèl d’unicorn. Exactament un pam i quart, raonablement elàstica. Aquesta era la vareta de Draco Malfoy.

—Era? —va repetir en Harry—. No ho és, encara?

—Probablement no. Si vostè l’ha agafada…

—… Sí, que l’he agafada…

—… Llavors, podria ser seva. Per descomptat, importa la manera de prendre-la. Molt depèn també de la mateixa vareta. En general, tanmateix, quan una vareta és batuda, la seva fidelitat canvia.

El silenci va dominar l’habitació, tret de la remor del mar.

—Parla de les varetes com si tinguessin sentiments —va dir en Harry—, com si poguessin pensar per elles mateixes.

—La vareta escull el bruixot —va dir l’Ollivander—. Això és el que hem tingut sempre clar tots els qui hem estudiat el món de les varetes.

—Una persona pot utilitzar una vareta encara que no l’ha escollit? —va demanar en Harry.

—És clar, si ets un bruixot pots ser capaç de canalitzar la teva màgia a través de qualsevol instrument. Tanmateix, els millors resultats s’obtenen quan hi ha una forta afinitat entre el bruixot i la vareta. Aquestes connexions són molt complexes. Una atracció inicial, i posteriorment una recerca mútua d’experiència, la vareta aprèn del bruixot i el bruixot de la vareta.

El nivell de la mar avançava i retrocedia; era un so d’aflicció.

—Vaig agafar-li la vareta a en Malfoy per la força —va dir en Harry—. La puc utilitzar sense perill?

—Crec que sí. La propietat de les varetes és regida per unes lleis subtils, però la vareta conquerida normalment lliga la seva voluntat amb la del seu nou propietari.

—Per tant, jo hauria d’utilitzar aquesta? —va dir en Ron, tot traient-se de la butxaca la vareta d’en Cuapelada i donant-la a l’Ollivander.

—Fusta de castanyer i fibra de cor de drac. Un pam i dos dits. Fràgil. Em van obligar a fer-la poc després del meu segrest, per a en Ben Babbaw. Sí, si vostè se l’ha guanyada, sembla que connectarà més amb la seva voluntat que qualsevol altra vareta.

—I això és igual per a totes les varetes, oi? —va preguntar en Harry.

—Em sembla que sí —va respondre l’Ollivander, mirant amb els seus ulls protuberants en Harry—. Fa preguntes molt profundes, senyor Potter. L’art de les varetes és una branca complexa i misteriosa de la màgia.

—Per tant, no és necessari matar l’amo anterior per a esdevenir amo d’una vareta? —va preguntar en Harry.

L’Ollivander va empassar-se la saliva.

—Necessari? No, no diria que sigui necessari matar.

—Tanmateix, hi ha llegendes… —va dir en Harry, i mentre el ritme dels batecs del seu cor s’incrementava, el dolor de la seva cicatriu va esdevenir més intens; estava segur que en Voldemort estava decidit a acomplir la seva idea—… llegendes sobre una vareta… o varetes… que han passat de mà en mà a través d’assassinats.

L’Ollivander va empal·lidir. Per comparació amb el coixí, blanc com la neu, s’havia tornat lleugerament gris, i els seus ulls eren enormes, injectats de sang, i sobresortien amb un reflex de por en el seu interior.

—Crec que només una vareta —va murmurar.

—I l’Innominable hi està interessat, oi? —va preguntar en Harry.

—Jo… Com? —va dir l’Ollivander amb una veu ronca, mirant en Ron i l’Hermione demanant-los suport.

—Com ho sap, això?

—Ell volia que vostè li digués com superar la connexió que hi ha entre les nostres varetes —va dir en Harry.

L’Ollivander semblava aterrat.

—Em va torturar, ho ha d’entendre! El Malefici del Suplici, no… no tenia cap altra opció a part de dir-li tot el que sabia, tot el que suposava!

—Ho entenc —va dir en Harry—. Va dir-li que els nuclis de les nostres varetes eren germans? I li va dir que simplement havia d’agafar la vareta d’un altre bruixot?

L’Ollivander estava horroritzat, desbordat per tot el que sabia en Harry. Va assentir lentament.

—Però no va funcionar —va prosseguir en Harry—. La meva vareta va seguir guanyant la que ell havia pres a en Malfoy. Sap per què?

L’Ollivander va negar-ho amb el cap amb la mateixa velocitat amb què havia assentit uns instants abans.

—M-m-mai no havia sentit una cosa com aquesta. La seva vareta va fer coses que mai no s’havien fet fins llavors, aquella nit. La connexió dels nuclis germans és increïblement estranya, però per què la seva vareta deuria vèncer la vareta prestada, no ho sé pas…

—Estàvem parlant de l’altra vareta, de la vareta que passa de mà en mà a través d’assassinats. Quan l’Innominable es va adonar que la meva vareta havia fet una cosa estranya, va tornar i li va preguntar sobre aquesta altra vareta, no?

—Com ho sap, això?

En Harry no va respondre.

—Sí, m’ho va preguntar —va dir l’Ollivander xiuxiuejant—. Volia saber tot el que li pogués dir sobre la vareta altrament coneguda com Vara de la Mort, Vareta del Destí o Vareta de Saüc.

En Harry va desviar la vista cap a l’Hermione, que estava astorada.

—El Senyor de les Forces del Mal —va seguir l’Ollivander amb un to silenciós i espantadís— sempre havia estat content de la vareta que havia fet per a ell: fusta de teix i ploma de fènix, un pam i tres quarts, fins que va descobrir la connexió dels nuclis. Ara en busca una altra, una vareta més poderosa, a fi de poder guanyar la seva.

—Però aviat sabrà, si es que no ho sap ja, que la meva s’ha trencada i no es pot reparar —va dir ràpidament en Harry.

—No! —va dir l’Hermione espantada—. No ho pot saber això, Harry, com pot…?

—Priori incantamenta —va dir en Harry—. Vam deixar-nos la teva vareta i la d’espí negre a cals Malfoy, Hermione. Si les examinen amb deteniment, si recreen els encanteris que hem conjurat, podran veure com la teva va trencar la meva, veuran com vas intentar arreglar-la en va, i s’adonaran que he estat utilitzant la d’espí negre fins ara.

La mica de color que ella havia anat recuperant des que havia arribat va desaparèixer de cop. En Ron va clavar una mirada de retret a en Harry i va dir.

—No ens hem de preocupar per això, ara.

El senyor Ollivander va intervenir.

—El Senyor de les Forces del Mal no només busca la Vareta de Saüc per destruir-lo, senyor Potter. Està determinat a posseir-la perquè creu que el farà realment invulnerable.

—I l’hi farà?

—El posseïdor de la Vareta de Saüc sempre ha de témer ser atacat —va dir l’Ollivander—, però la idea del Senyor de les Forces del Mal de posseir la Vara de la Mort he d’admetre que és formidable.

En Harry va recordar de cop com n’havia estat d’insegur el primer cop que es van veure i com li havia agradat l’Ollivander. Encara ara, tot i haver estat torturat i empresonat per en Voldemort, la idea que un bruixot de les Forces del Mal estigués en possessió d’aquesta vareta semblava captivar-lo de la mateixa manera que li causava repugnància.

—Senyor… De debò creu que aquesta vareta existeix, llavors, senyor Ollivander? —va demanar l’Hermione.

—Oh, i tant que existeix —va respondre—. És perfectament viable seguir-ne les traces a través de la història. Hi ha forats, per descomptat, i de molt llargs, en els quals desapareix de la faç de la terra, temporalment perduda o amagada; però llavors reapareix. Certament hi ha unes característiques identificatives que els qui hem estem entrenats en el món de les varetes reconeixem. Hi ha fets registrats, alguns d’ells foscos, que jo i altres fabricants de varetes hem fet objecte del nostre estudi. Tenen segell d’autenticitat.

—En conseqüència, vostè no creu que sigui un conte de fades o un mite? —va preguntar l’Hermione esperançada.

—No —va dir l’Ollivander—. Si «necessita» passar per assassinat, no ho sé. La seva història és sagnant, però això podria ser pel simple fet que és un objecte tan preuat i que provoca tanta passió entre els bruixots. Immensament poderosa, perillosa en les mans equivocades, i un objecte d’una fascinació increïble per a tots aquells qui estudiem el poder de les varetes.

—Senyor Ollivander —va dir en Harry—, va dir a l’Innominable que en Gregorovitch tenia la Vareta de Saüc, oi?

L’Ollivander es va tombar, a ser possible, encara més pàl·lid. Amb un aspecte fantasmagòric mentre s’empassava la saliva.

—Però com… com redimonis…?

—No es preocupi per com ho he sabut —va prosseguir en Harry, quan, de sobte, tancant els ulls per aguantar el dolor de la cicatriu, va veure, durant pocs segons, una visió del carrer Major de Hogsmeade, encara fosc perquè era molt més al nord—. Va dir a l’Innominable que en Gregorovitch tenia la vareta?

—Era un rumor —va fer l’Ollivander—. Un rumor, molts anys enrere, molt abans que tu nasquessis. Jo crec que va ser el mateix Gregorovitch qui el va escampar. Veu com de bona devia ser aquesta publicitat per al seu negoci, que ell estigués estudiant i duplicant les qualitats de la Vareta de Saüc!

—Clar, ho entenc —va dir en Harry tot aixecant-se—. Senyor Ollivander, una última cosa, i després el deixarem descansar. Què en sap, de les relíquies de la Mort?

—L-les q-què? —va demanar desconcertat el fabricant de varetes.

—Les relíquies de la Mort.

—Em temo que no sé de què parles. Té alguna cosa a veure amb les varetes, això?

En Harry va mirar la cara enfonsada del senyor Ollivander i va creure que no estava actuant. No en sabia res, de les relíquies.

—Gràcies —va fer en Harry—. Moltes gràcies. Ara el deixem dormir.

L’Ollivander semblava afligit.

—M’estava torturant! —va cridar—. El Malefici del Suplici… Vostè no s’imagina…

—Sí que m’ho imagino —va concloure en Harry—. Sé el que és. Si us plau, descansi. Gràcies per explicar-me tot el que m’ha dit.

Va conduir en Ron i l’Hermione escales avall. En Harry va clavar un cop d’ull a en Bill, la Fleur, la Luna i en Dean, que estaven asseguts a la taula de la cuina amb una tassa de te cadascun. Van mirar cap amunt quan es va deixar veure a través de la porta, però ell simplement va assentir amb el cap i va seguir cap al jardí amb en Ron i l’Hermione darrere seu. La pila de terra rogenca que cobria la tomba d’en Dobby reposava al seu davant, i en Harry s’hi va apropar a mesura que el dolor que sentia al seu cap esdevenia cada vegada més i més fort. Necessitava un esforç enorme, ara, per a aturar les visions que forcejaven per aflorar, però sabia que havia de resistir una mica més. Cediria aviat, perquè necessitava confirmar la seva teoria. Va haver de fer un últim esforç per tal de poder explicar-ho a en Ron i l’Hermione.

—En Gregorovitch tenia la Vareta de Saüc molts anys enrere —va fer en Harry—. Vaig veure l’Innominable buscant-lo. Quan va trobar-ne la pista, va veure que en Gregorovitch ja no la tenia: li havia estat robada per en Grindelwald. Com va saber en Grindelwald que en Gregorovitch la tenia, no ho sé… Però si en Gregorovitch havia estat tan estúpid com per a difondre el rumor, no degué ser gaire difícil.

En Voldemort era a les portes de Hogwarts; en Harry el podia veure allà dret, i també veia el titil·li de l’albada, cada cop més propera.

—I en Grindelwald la va utilitzar per esdevenir poderós. I a l’auge del seu poder, quan en Dumbledore va saber que era l’únic que li podia parar els peus, va desafiar-lo i el va vèncer. Després va agafar-li la Vareta de Saüc.

—En Dumbledore tenia la Vareta de Saüc? —va preguntar en Ron—. I on és, ara?

—És a Hogwarts —va dir en Harry lluitant per mantenir-se al jardí.

—Llavors… Anem-hi! —va fer amb urgència en Ron—. Harry, anem-hi abans que hi arribi ell!

—És massa tard per això —va dir en Harry. No podia controlar-se, però es va agafar el cap, intentant ajudar-lo a resistir—. Sap on és. Hi acaba d’arribar.

—Harry! —va cridar en Ron envaït per la fúria—. Quant fa que ho saps?… Per quins set sous hem estat perdent el temps? Per què has parlat amb en Griphook primer?

Podríem haver marxat… Encara podríem marxar…

—No —va dir en Harry rotundament, i va enfonsar els genolls a la gespa—. L’Hermione tenia raó. En Dumbledore no volia que jo la tingués. No volia que l’agafés. Volia que em centrés a obtenir els horricreus.

—La vareta invencible, Harry! —va protestar en Ron.

—Se suposa que no haig de… He de trobar els horricreus…

I ara tot era fred i fosc: el sol pràcticament no es veia per sobre l’horitzó, mentre passava just pel costat de l’Snape, amunt a través dels jardins de Hogwarts cap al llac.

—Ens trobarem al castell de seguida —va dir amb la seva veu potent i freda—. Ara, deixa’m.

L’Snape es va inclinar i va refer el camí de tornada amb la capa onejant darrere seu. En Harry caminava a poc a poc, esperant que la figura de l’Snape desaparegués.

No era cosa de l’Snape ni, és més, de cap altra persona, veure on anava. No hi havia llum a cap finestra del castell, i es podria ocultar… Uns segons després ja s’havia fet un encanteri mimetitzador.

L’encanteri el va ocultar fins i tot dels seus propis ulls.

Va seguir la vora del llac, el perfil acollidor del seu estimat castell, el seu primer regne, el seu patrimoni de naixement…

I aquí era, al costat del llac, reflectida a l’aigua fosca. La tomba de marbre blanca, una taca innecessària en el familiar paisatge. Va tornar a sentir un altre cop aquella onada d’eufòria controlada, aquella sensació embriagadora de la intenció de destrucció. Va aixecar la seva vella vareta de teix: Que adequat era que aquell fos el seu últim gran acte!

La tomba va rebentar de cap a peus. La figura embolicada era tan llarga i tan prima com ho havia estat en vida. Va tornar a aixecar la vareta.

Els sudaris van caure estesos. La cara era translúcida, pàl·lida, enfonsada, encara quasi perfectament preservada. Li havien deixat les ulleres amb forma de mitja lluna sobre el nas tort. Va sentir una diversió irrisòria. Les mans d’en Dumbledore estaven plegades dalt el seu pit, i allà reposava, agafada sota les seves mans, enterrada amb ell.

S’havia imaginat el vell idiota que el marbre i la mort protegirien la Vareta?

S’havia pensat que el Senyor de les Forces del Mal tindria por de profanar la seva tomba? La mà aràcnida es va precipitar i va estirar la Vareta de l’abraçada que li oferia en Dumbledore, i mentre l’agafava, una pluja de guspires va saltar de la seva punta, brillant per sobre del cadàver del seu últim amo, preparada per a servir un nou propietari, a la fi.





25. La Caseta Empetxinada




La caseta d’en Bill i la Fleur es trobava aïllada en un penya-segat, donant al mar, amb les parets plenes de petxines i calç incrustades. Era un lloc solitari i bonic. Anés on anés en Harry dins la petita casa o al jardí, podia sentir l’anar i venir de les onades del mar, com si fos la respiració d’una gran i adormida criatura. Durant els dies que van seguir, va passar molt de temps servint-se d’excuses per sortir d’aquella caseta tan concorreguda, àvid de la vista des del capdamunt del penya-segat i de la vasta mar buida, i de la sensació del vent fred i salat picant-li la cara.

La gran importància de la decisió de no competir amb en Voldemort per la Vareta encara espantava en Harry. No podia recordar-se a si mateix escollint, mai abans, «no» actuar. Tenia un munt de dubtes, dubtes que en Ron no podia evitar de dir en veu alta en qualsevol moment que estiguessin junts:

—I si en Dumbledore volia que treballéssim en el símbol per tal d’aconseguir la Vareta a temps? I si descobrir què significa el símbol et feia «digne» d’aconseguir les relíquies? Harry, si allò és realment la Vareta de Saüc, com redimonis se suposa que hem d’acabar amb l’Innominable?

En Harry no tenia respostes. Hi havia moments en què es demanava si hauria estat una gran bajanada no intentar evitar que en Voldemort obrís la tomba. Mai no podria explicar satisfactòriament per què havia decidit no fer-ho: cada vegada que intentava reconstruir els seus arguments interns que l’havien dut a prendre la seva decisió, li sonaven més febles.

El que era estrany és que el recolzament de l’Hermione el feia sentir tan confós com els dubtes d’en Ron. Ara, forçada a acceptar que la Vareta de Saüc era real, mantenia que era un objecte maligne, i que la manera en què en Voldemort l’havia agafada en possessió era tan repugnant que no podia ser presa en consideració.

—Tu no ho podries haver fet mai, Harry —deia ella, una vegada i una altra—. No podries haver trencat la tomba d’en Dumbledore.

Però la idea del cos d’en Dumbledore espantava a en Harry molt menys que la possibilitat que podria haver entès malament les intencions d’en Dumbledore mentre era viu. Sentia que encara buscava en la foscor; havia escollit el seu camí però continuava mirant enrere, preguntant-se si havia interpretat malament els senyals, si no hauria d’haver agafat un altre camí. De tant en tant, la ràbia envers en Dumbledore esclatava altra vegada dins seu, poderosa com les onades que es trencaven de cop contra el penya-segat sota la caseta; ràbia que en Dumbledore no li ho hagués explicat abans de morir.

—Però està mort? —va dir en Ron, tres dies després que haguessin arribat a la caseta. En Harry havia estat observant el paisatge a fora, sobre la paret que separava el jardí de la caseta del penya-segat, quan en Ron i l’Hermione l’havien trobat; hagués desitjat que no ho haguessin fet, ja que no tenia ganes de participar en la seva discussió.

—Si que ho està. Ron, sisplau, no comencis altra vegada!

—Mira els fets, Hermione —va dir en Ron, parlant cap a en Harry, que continuava mirant fixament l’horitzó—. La daina platejada. L’espasa. L’ull que en Harry va veure al mirall…

—En Harry admet que es podria haver imaginat l’ull! O no, Harry?

—Podria haver-ho fet —va dir en Harry sense mirar-la.

—Però no creus que ho fessis, oi? —va preguntar en Ron.

—No, no ho crec —va dir en Harry.

—Aquí ho tens! —va dir en Ron, ràpidament, abans que l’Hermione pogués continuar—. Si no va ser en Dumbledore, explica com és que en Dobby sabia que érem al celler, Hermione?

—No puc. Però tu pots explicar com el va enviar, en Dumbledore, si està descansant en una tomba a Hogwarts?

—No ho sé, podria haver estat el seu fantasma!

—En Dumbledore no hagués tornat com un fantasma —va dir en Harry. Hi havia poques coses sobre en Dumbledore de les quals n’estigués segur; ara, d’aquesta n’estava molt—. Hauria escollit continuar.

—Què vols dir amb «continuar»? —va preguntar en Ron; però, abans que en Harry pogués dir res més, va parlar una veu darrere seu.

—’Aggy?

La Fleur havia sortit de la caseta, amb els seus llargs cabells rossos voleiant en la brisa.

—’Aggy, en Gguip’ook voldguia paglar amb tu. És a l’habitació més petita, diu que no vol ser escoltat peg casualitat.

El seu disgust pel fet que el goblin l’enviés a lliurar missatges era clar; se la veia irritada, per la manera com caminava de tornada a la casa.

En Griphook els estava esperant, tal com havia dit la Fleur, a la més petita de les tres cambres de la caseta, en la qual dormien l’Hermione i la Luna a la nit. Havia corregut les cortines vermelles de cotó contra el cel ennuvolat i lluminós, el qual donava a l’habitació una resplendor que contrastava amb la resta de l’airejada i lluminosa caseta.

—He pres la meva decisió, Harry Potter —va dir el goblin, que estava assegut de cames creuades en una cadira baixa, copejant els seus braços amb els seus dits llargs i prims—. Tot i que els gòblins de Gringotts ho consideraran una traïció, he decidit ajudar-te…

—Genial! —va dir en Harry. Una sensació d’alleujament el va recórrer—. Griphook, gràcies, estem realment…

—… a canvi —va dir el goblin amb fermesa— d’un pagament.

En Harry va vacil·lar, una mica desconcertat.

—Quant vols? Tinc or.

—Or no —va dir en Griphook—. Ja en tinc, d’or.

Els seus ulls negres van resplendir, no se li veia el blanc dels ulls.

—Vull l’espasa. L’espasa de Nícanor Gryffindor.

L’esperit d’en Harry es va desplomar.

—No te la puc donar —va dir—. Ho sento.

—Doncs —va dir el goblin suaument—, tenim un problema.

—Podem donar-te alguna altra cosa —va dir en Ron, impacientment—. Estic segur que els Lestrange tenen un munt de coses; pots agafar la teva part una vegada siguem dins la cambra.

Era el pitjor que podria haver dit. En Griphook es va encendre, furiós.

—No sóc un lladre, noi! No estic intentant aconseguir tresors als quals no hi tinc dret!

—L’espasa és nostra…

—No ho és —va dir el goblin.

—Som Gryffindors, i era de Nícanor Gryffindor…

—I abans de ser de Gryffindor, de qui era? —va reclamar el goblin, seient dret.

—De ningú —va dir en Ron—. Va ser feta per a ell, no?

—No! —va cridar el goblin, eriçant-se d’ira mentre apuntava un llarg dit cap a en Ron—. L’arrogància dels bruixots altra vegada! Aquesta espasa era de Ragnuk I, i Nícanor Gryffindor la hi va prendre! És un tresor perdut, una obra mestra del treball dels gòblins! L’espasa és el preu per al meu servei, o ho accepteu o ho deixem anar! —en Griphook els mirava atentament.

En Harry va mirar fixament els altres dos, i després va parlar.

—Necessitem discutir-ho, Griphook, si pot ser. Podries donar-nos uns minuts?

El goblin va assentir. Semblava enfadat.

Al pis de sota, a la sala d’estar buida, en Harry caminava cap a la llar de foc, arrufant les celles, mentre intentava pensar què fer. Darrere seu, en Ron va dir:

—Fa broma. No podem deixar que tingui l’espasa.

—És veritat? —va demanar en Harry a l’Hermione—. Gryffindor va robar l’espasa?

—No ho sé —va dir desesperançada—. Tot sovint, la història dels bruixots evita explicar el que han fet a altres races màgiques, però no hi ha cap argument que jo conegui que digui que Gryffindor va robar l’espasa.

—Deu ser una d’aquelles històries de gòblins —va dir en Ron— sobre com els bruixots estan sempre intentant passar per sobre d’ells. Suposo que hauríem de sentir-nos afortunats: no ens ha demanat una de les nostres varetes.

—Els gòblins tenen bones raons per a no agradar-los els bruixots, Ron —va dir l’Hermione—. Han estat tractats brutalment en el passat.

—Els gòblins no són exactament petits conillets peluts, em sembla, o sí? —va dir en Ron—. N’han mort molts, dels nostres. Han jugat brut, també.

—Però discutir amb en Griphook sobre quina raça és més tèrbola i violenta no ens ajudarà a fer que tingui més ganes d’ajudar-nos, oi?

Hi va haver una pausa mentre intentaven pensar en una solució al problema. En Harry va mirar per la finestra cap a la tomba d’en Dobby. La Luna estava col·locant espígol de mar en un pot de melmelada al costat de la pedra principal.

—D’acord —va dir en Ron, i en Harry es va girar per mirar-lo—. Què us sembla això? Expliquem a en Griphook que necessitem l’espasa fins que siguem dins la cambra i que després la hi podrem donar. Hi ha una falsificació a dins, no? Les canviem i li donem la falsa.

—Ron, notarà la diferència millor que nosaltres! —va dir l’Hermione—. És l’únic que va notar que hi havia hagut un canvi!

—Sí, però podríem escapar abans no se n’adonés…

Es va acovardir davant la mirada que li va llançar l’Hermione.

—Això —va dir silenciosament— és menyspreable. Demanar-li ajuda i després trair-lo? I tu et demanes per què als gòblins no els agraden els bruixots, Ron?

A en Ron se li van posar les orelles vermelles.

—Està bé, està bé! Ha estat l’única cosa que m’ha passat pel cap! Quina és la teva solució, doncs?

—Necessitem oferir-li alguna cosa més, alguna cosa del mateix valor.

—Brillant, aniré i agafaré una de les nostres antigues espases fetes per gòblins i tu pots embolicar-la com a regal.

El silenci va caure altra vegada sobre ells. En Harry estava segur que el goblin no acceptaria res que no fos l’espasa, ni que tinguessin alguna cosa del mateix valor per oferir-li. Però l’espasa era la seva única arma, indispensable contra els horricreus.

Va tancar els ulls uns segons i va escoltar la remor del mar. La idea que Gryffindor pogués haver robat l’espasa li resultava desagradable: sempre havia estat orgullós de ser un Gryffindor; Gryffindor havia estat el campió dels fills de muggles, el bruixot que s’havia enfrontat amb l’amant dels sang pura, Slytherin…

—Potser està mentint —va dir en Harry, obrint els seus ulls de nou—. En Griphook. Potser Gryffindor no va robar l’espasa. Com sabem que la versió de la història del goblin és bona?

—Hi ha alguna diferència? —va preguntar l’Hermione.

—Canvia el que sento al respecte —va dir en Harry.

Va agafar aire profundament.

—Li explicarem que podrà tenir l’espasa després que ens hagi ajudat a entrar a la cambra… però vigilarem de no dir-li exactament quan la podrà tenir.

Un ampli somriure es va dibuixar lentament a la cara d’en Ron. L’Hermione, en canvi, se la veia escandalitzada.

—Harry, no podem…

—Podrà tenir-la —va continuar en Harry— després que l’haguem feta servir en tots els horricreus. M’asseguraré que l’aconsegueixi després. Mantindré la meva paraula.

—Però això poden ser anys! —va dir l’Hermione.

—Ho sé, però ell no la necessita. No diré cap mentida… realment.

En Harry es va trobar els seus ulls amb una barreja de desafiament i de vergonya. Va recordar les paraules que havien estat gravades sobre l’entrada de Nurmengard: «PEL BÉ MAJOR». Va apartar aquella idea del seu cap. Quina altra opció tenien?

—No m’agrada —va dir l’Hermione.

—A mi tampoc no m’agrada gaire —va admetre en Harry.

—Doncs jo crec que és genial —va dir en Ron, aixecant-se de nou—. Anem a dir-li-ho.

De nou a la petita habitació, en Harry va fer l’oferta, vigilant de dir-ho sense donar una data exacta per al lliurament de l’espasa. L’Hermione mirava a terra amb les celles arrufades mentre ell parlava; se sentia irritat amb ella, espantat que pogués esguerrar-ho. Però en Griphook només tenia ulls per a en Harry.

—Tinc la teva paraula, Harry Potter, que em donaràs l’espasa de Gryffindor si t’ajudo?

—Sí —va dir en Harry.

—Doncs encaixem les mans —va dir el goblin, aixecant la seva mà.

En Harry la va agafar i la va moure. Es va demanar si aquells ulls negres veien cap recel en els seus. Llavors, en Griphook el va deixar anar, tancant de cop les seves mans amb una mamballeta i va dir:

—Així doncs, comencem!

Va ser com planejar entrar a la Conselleria altra vegada. Van acordar treballar a l’habitació més petita, la qual es mantenia, de conformitat amb la preferència d’en Griphook, mig fosca.

—He visitat la cambra dels Lestrange només un cop —els va dir en Griphook—. Aquella ocasió en què em van dir que hi posés dins l’espasa falsa. És una de les cambres més antigues. Les famílies de bruixots més velles guarden els seus tresors al nivell més baix, on les cambres són les més grans i les que estan millor protegides.

Restaven callats a l’habitació petita durant hores, cada vegada. Lentament, els dies van passar a ser setmanes. Hi havia un problema rere un altre a resoldre i, com si això no fos prou, la reserva que tenien de poció de la mutació estava pràcticament esgotada.

—En realitat només n’hi ha prou per a un de nosaltres —va dir l’Hermione, inclinant la poció espessa com el fang a contrallum.

—Serà suficient —va dir en Harry, que estava examinant el mapa dels corredors més profunds, dibuixat a mà per en Griphook.

Els altres habitants de la Caseta Empetxinada difícilment podrien no haver notat que n’estava passant alguna, ara que en Harry, en Ron i l’Hermione només sortien pels àpats. Ningú no preguntava res, tot i que en Harry sovint sentia els ulls d’en Bill sobre els d’ells tres a la taula, pensatiu, preocupat.

Com més temps passaven junts, més notava en Harry que no li agradava gaire el goblin. En Griphook era inesperadament sangonent, reia amb la idea del dolor en criatures més petites i semblava agradar-li la possibilitat que podrien haver de ferir altres bruixots per arribar a la cambra dels Lestrange. En Harry diria que la seva aversió era compartida pels altres dos, però no ho van discutir. Necessitaven en Griphook.

El goblin només menjava de mala gana amb la resta d’ells. Fins i tot després que les seves cames estiguessin curades, continuava demanant safates de menjar a la seva habitació, com l’encara dèbil Ollivander, fins que en Bill (tot seguit d’un rampell de fúria de la Fleur) va pujar al pis de dalt a dir-li que no podia continuar en aquella situació. Després d’allò, en Griphook se’ls va unir a la taula atapeïda, encara que refusés menjar el mateix que ells, insistint, en canvi, en trossos de carn crua, arrels, i diversos tipus de bolets.

En Harry se sentia responsable: Va ser ell, després de tot, qui havia insistit perquè el goblin es quedés a la Caseta Empetxinada per tal que ell pogués demanar-li coses; era culpa seva que tota la família Weasley hagués estat forçada a amagar-se i que en Bill, en Fred, en George i el senyor Weasley no poguessin anar a treballar més.

—Ho sento —va dir-li a la Fleur, una tempestuosa tarda d’abril mentre l’ajudava a preparar el sopar—. No hagués volgut mai que haguessis de carregar amb tot això.

Acabava de posar alguns ganivets a treballar, tallant a trossos filets per a en Griphook i en Bill, qui preferia la carn crua des que havia estat atacat per l’Esquenagrisa. Mentre els ganivets tallaven darrere seu, l’expressió d’irritació de la seva cara es va suavitzar.

—’Aggy, vas salvag la vida de la meva gegmana, no me n’oblido.

Allò no era, estrictament parlant, veritat, però en Harry va decidir no contradir-la recordant-li que en realitat la Gabrielle no havia estat mai en perill.

—De totes manegues —va continuar la Fleur, apuntant a un pot de salsa al foc, que va començar a fer bombolles a l’instant—, el senyog Ollivandeg se’n va amb la Muguiel aquesta nit. Això fagà les coses més fàcils. El goblin —va arrufar una mica les celles en mencionar-lo— podgà mougue’s a baix, i tu, en Ron i en Dean us podeu quedar aquesta habitació.

—No ens importa dormir a la sala d’estar —va dir en Harry, que sabia que en Griphook trobaria pobre el fet d’haver de dormir al sofà, i tenir en Griphook content era essencial per als seus plans—. No et preocupis per nosaltres —i, abans que la Fleur pogués replicar, va continuar—: Aviat serem fora de les teves mans també, en Ron, l’Hermione i jo. No necessitarem ser aquí molt més temps.

—Pegò, què vols dig? —va dir, arrufant les celles, amb la seva vareta apuntant cap al menjar de la cassola que ara estava suspesa enlaire—. És clag que no heu de magxag; esteu segugs, aquí!

Es va assemblar molt a la senyora Weasley, quan ho va dir, i va agrair que la porta de darrere s’obrís en aquell moment. La Luna i en Dean van entrar, amb els cabells humits per la pluja de fora i els braços plens de fusta que duia el mar.

—… i petites orelletes —anava dient la Luna—, una mica com els hipopòtams, diu el meu pare, tot i que liles i amb pèl. I si els vols cridar, has de cantussejar; prefereixen algun vals, res massa ràpid…

Incòmode, en Dean es va encongir d’espatlles quan va passar per davant d’en Harry, seguint la Luna al menjador-sala d’estar, on en Ron i l’Hermione paraven taula per a sopar. Aprofitant l’oportunitat d’escapar de les preguntes de la Fleur, en Harry va agafar dues gerres de suc de carbassa i els va seguir.

—… i si mai véns a casa nostra podré ensenyar-te la banya, el meu pare em va escriure sobre ella però encara no l’he vista perquè els Cavallers de la Mort em van agafar al Hogwarts Express i mai no vaig tornar a casa per Nadal —va dir la Luna, mentre ella i en Dean avivaven el foc.

—Luna, et vam explicar —va dir l’Hermione per sobre seu— que la banya va explotar. Era d’un erumpent, no d’un garrinot banyarrugat.

—No, definitivament era una banya de garrinot —va dir la Luna serenament—. M’ho va explicar el meu pare. Ara per ara ja es deu haver reformat; es curen ells mateixos, ja ho saps.

L’Hermione va remenar el cap i va continuar posant les forquilles mentre en Bill apareixia, acompanyant el senyor Ollivander escales avall. El fabricant de varetes encara se’l veia excepcionalment fràgil, i es va agafar fort al braç d’en Bill mentre aquest el sostenia, carregant una gran maleta.

—El trobaré a faltar, senyor Ollivander —va dir la Luna, acostant-se al vell home.

—I jo a tu, estimada —va dir l’Ollivander, donant-li uns copets a l’espatlla—. Vas ser un gran consol en aquell lloc terrible.

—Doncs, au revoir, senyog Ollivandeg —va dir la Fleur, fent-li un petó a cada galta—. I em demano si podguia feg-me el favor d’entguegar-li un paquet a la Muguiel, la tieta d’en Bill? No vaig tognar-li la seva diadema.

—Serà un honor —va dir l’Ollivander amb una petita reverència—. És el mínim que puc fer en agraïment a la vostra generosa hospitalitat.

La Fleur va treure un maletí gastat de vellut, i el va obrir per mostrar-la al fabricant de varetes. La diadema brillava i centellejava a la claror del llum baix que penjava.

—Pedres de la lluna i diamants —va dir en Griphook, que s’havia esquitllat a l’habitació sense que en Harry se n’adonés—. Feta per gòblins, oi?

—I pagada per bruixots —va dir en Bill seriosament, i el goblin va adreçar-li una mirada que era alhora furtiva i desafiant.

Un fort vent va picar contra les finestres de la caseta mentre en Bill i l’Ollivander marxaven en la nit. La resta d’ells es va posar al voltant de la taula; colze a colze i sense prou espai per a moure’s gaire, van començar a menjar. El foc va cruixir fent espetecs darrere seu. La Fleur, va adonar-se en Harry, tan sols anava jugant amb el menjar; i donava un cop d’ull a la finestra cada pocs minuts. Tanmateix, en Bill va tornar abans que haguessin acabat el primer plat, amb els seus llargs cabells embullats a causa del vent.

—Tot va bé —va dir-li a la Fleur—. L’Ollivander està instal·lat, la mare i el pare us saluden. La Ginny us envia tot el seu amor; en Fred i en George tenen la Muriel que s’enfila per les parets, segueixen el seu negoci de comandes per mussol a l’habitació del darrere. L’ha animada tenir altre cop la seva diadema, em sembla. Ha dit que es pensava que la hi havíem robada.

—Ai, és charmante, la teva tieta —va dir la Fleur amb irritació, agitant la seva vareta i fent que els plats bruts s’elevessin i formessin una pila enlaire. Els va agafar i se’n va anar de l’habitació.

—El meu pare ha fet una diadema —va dir la Luna, amb veu aguda—. Bé, és més aviat una corona, en realitat.

En Ron va mirar en Harry als ulls i va somriure; en Harry sabia que estava recordant l’absurd pentinat que havien vist en la seva visita a en Xenòfil.

—Sí, està intentant recrear la tiara perduda de Ravenclaw. Creu que ja n’ha identificat la majoria dels elements bàsics. Afegint-hi les ales de billywig realment va fer un gran avanç…

Hi va haver un espetec a la porta del davant. Tots els caps es van girar cap allà.

La Fleur va arribar corrents de la cuina, esporuguida; en Bill es va posar dempeus ràpidament, apuntant amb la vareta cap a la porta; en Harry, en Ron i l’Hermione van fer el mateix. En silenci, en Griphook es va esmunyir sota la taula, fora de la vista.

—Qui hi ha? —va demanar en Bill.

—Sóc jo, en Remus John Llopin! —va cridar una veu sobre el vent sorollós. En Harry va experimentar una onada de por; què havia passat?—. Sóc home llop, casat amb la Nimfadora Tonks, i tu, el guarda-secret de la Caseta Empetxinada, me’n vas dir l’adreça obligant-me a venir en cas d’emergència!

—Llopin —va murmurar en Bill, i va córrer cap a la porta i la va obrir.

En Llopin va caure sobre el llindar de la porta. Estava pàl·lid, abrigat amb una capa de viatge, amb els seus cabells grisosos fuetejats pel vent. Es va posar dret i recte, mirant al voltant de l’habitació, assegurant-se de qui hi havia.

—És un nen! L’hi hem dit Ted, pel pare de la Dora!

L’Hermione va fer un crit.

—Què…? La Tonks… la Tonks ha tingut el nen?

—Sí, sí, ha tingut el nen! —va cridar en Llopin. Tothom al voltant de la taula va cridar d’alegria, sospirant d’alleujament. L’Hermione i la Fleur van cridar alhora:

—Felicitats! —i en Ron va dir:

—Ostres, un bebè! —com si no hagués sentit mai abans una cosa així.

—Sí… sí… un nen —va repetir en Llopin, que semblava atònit per la seva pròpia felicitat. Va caminar a gambades pel voltant de la taula i va abraçar en Harry; l’escena al soterrani de la plaça Grimmauld podria no haver passat mai.

—Seràs el seu padrí? —va dir mentre mirava a en Harry.

—J-jo? —va tartamudejar en Harry.

—Tu, sí, és clar… La Dora hi està d’acord… Qui millor…

—Jo… Sí… Ostres…

En Harry se sentia aclaparat, atònit, encantat; en Bill s’estava donant pressa a treure el vi, i la Fleur persuadia en Llopin perquè es quedés a fer una copa amb ells.

—No puc quedar-m’hi gaire estona, he de tornar —va dir en Llopin, somrient obertament a tots: Semblava anys més jove del que en Harry l’havia vist mai—. Gràcies, gràcies, Bill.

Aviat, en Bill havia omplert totes les seves copes, es van aixecar i les van posar en alt per fer un brindis.

—Per en Teddy Remus Llopin —va dir en Llopin—. Un gran bruixot en potència!

—Com se’l veu? —va demanar la Fleur.

—Jo crec que s’assembla a la Dora, però ella creu que és com jo. No té massa cabells. El tenia negre en néixer, però us juro que s’ha tornat pèl-roig una hora més tard. Probablement serà ros quan torni. L’Andròmeda diu que els cabells de la Tonks van començar a canviar de color el dia que va néixer —va buidar la seva copa—. Oh, va doncs, només una més —va afegir, somrient, mentre en Bill tornava a omplir-la.

El vent bufetejava la petita casa i el foc saltava i cruixia, i aviat en Bill va obrir una altra ampolla de vi. Les notícies d’en Llopin semblaven haver-los fet sortir d’ells mateixos, traient-los per una estona del seu estat de situació. Saber d’una nova vida era estimulant. Només el goblin semblava impassible a la sobtada atmosfera festiva, i al cap d’una estona es va esmunyir i va tornar a l’habitació que ara ocupava sol. En Harry va pensar que havia estat l’únic a adonar-se d’allò, fins que va veure els ulls d’en Bill seguint el goblin escales amunt.

—No… no… he de marxar, de debò —va dir en Llopin, finalment, declinant encara una altra copa de vi. Es va aixecar i es va tornar a posar la capa de viatge al seu voltant—. Adéu, adéu… ho intentaré i portaré alguna foto d’aquí uns dies… Estaran tots tan contents de saber que us he vist…

Es va subjectar la capa i es va acomiadar d’ells, abraçant les dones i encaixant mans amb els homes; després, encara somrient, va tornar cap a la salvatge nit.

—Padrí, Harry! —va dir en Bill mentre caminaven junts per la cuina, ajudant a netejar la taula—. Un gran honor! Felicitats!

Mentre en Harry deixava cap per avall les copes buides que duia, en Bill va ajustar la porta tancant-la darrere seu, fent callar les veus que encara se sentien dels altres, que continuaven amb la celebració tot i l’absència d’en Llopin.

—Volia parlar amb tu en privat, Harry. No ha estat fàcil tenir-ne oportunitat amb la casa plena de gent.

En Bill semblava indecís.

—Harry, estàs planejant alguna cosa amb en Griphook.

Va ser una declaració, no una pregunta, i en Harry no va intentar negar-ho.

Simplement es va quedar mirant en Bill, esperant.

—Conec els gòblins —va dir en Bill—. He treballat per a Gringotts des que vaig deixar Hogwarts. Més enllà del fet que hi hagi amistats entre gòblins i bruixots, tinc amics gòblins… o, al menys, gòblins que conec bé i que m’agraden —va dubtar altra vegada, en Bill—. Harry, què vols d’en Griphook i què li has promès a canvi?

—No t’ho puc dir —va dir en Harry—. Ho sento, Bill.

La porta de la cuina es va obrir darrere d’ells; la Fleur intentava portar més copes buides.

—Espera —va dir-li en Bill—. Només serà un moment.

Va tornar enrere i va tancar la porta de nou.

—T’he de dir això, doncs —va continuar en Bill—. Si has tancat qualsevol tipus de tracte amb en Griphook, i més en particular si aquest tracte inclou un tresor, has d’anar excepcionalment en compte. Les nocions dels gòblins de propietat, pagament i reembossament no són les mateixes que les dels humans.

En Harry va sentir un lleuger recargolament de disconformitat, com si una petita serp s’hagués agitat dins seu.

—Què vols dir? —va preguntar.

—Estem parlant d’una manera de ser diferent —va dir en Bill—. Els tractes entre gòblins i bruixots han estat problemàtics durant segles… però ja ho deus saber per Història de la Màgia. Hi ha hagut faltes en tots dos costats, mai no afirmaria que els bruixots han estat innocents. Així i tot, hi ha una creença entre els gòblins, i aquests de Gringotts hi són potser els més propensos, que els bruixots no són fiables en assumptes d’or i tresors, que no tenen respecte vers les possessions dels gòblins.

—Jo respecto… —va començar en Harry, però en Bill va fer que no amb el cap.

—No ho pots entendre, Harry, ningú no ho pot entendre a menys que hagi viscut amb els gòblins. Per a un goblin, l’amo legítim i vertader d’un objecte és el seu fabricant, no el comprador. Tots els objectes fets per gòblins són, a ulls dels gòblins, legítimament seus.

—Però si va ser comprat…

—… llavors, ells ho consideraran com un préstec a favor de qui hagi pagat. Tenen, en canvi, grans dificultats per a assumir la idea que els objectes fets per gòblins passin de bruixot a bruixot. Has vist la cara d’en Griphook quan la diadema ha passat per sota els seus ulls. Ho desaprova. Crec que pensa, com els més violents de la seva casta, que els tresors haurien de ser tornats als gòblins una vegada el comprador original mor. Consideren el nostre hàbit de mantenir els objectes fets per gòblins, passant-los d’un bruixot a un altre sense un altre pagament més gran, una mica més que un robatori.

En Harry tenia ara un mal pressentiment; es preguntava si en Bill havia endevinat més del que estava dient.

—Tot el que vull dir —va dir en Bill, posant la seva mà a la porta que duia a la sala d’estar— és que s’ha de ser molt curós amb el que promets als gòblins, Harry. Seria menys perillós entrar a la força a Gringotts que renegar d’una promesa feta a un goblin.

—Està bé —va dir en Harry mentre en Bill obria la porta—. Sí. Gràcies. Ho tindré present.

Mentre seguia en Bill tornant amb els altres, va arribar-li un irònic pensament, sens dubte fruit del vi que havia begut. Semblava ja en procés de convertir-se en un padrí tan temerari per a en Teddy Llopin com en Sírius Black ho havia estat per a ell.





26. Gringotts




Ja tenien els plans fets i els preparatius a punt; a l’habitació més petita de totes, un sol cabell negre, llarg i gruixut —que havien recollit del jersei que l’Hermione havia estat duent a la Mansió Malfoy—, descansava en un petit flascó de vidre que hi havia sobre la lleixa.

—I faràs servir la seva vareta vertadera —va dir en Harry, assenyalant amb el cap la vareta de noguera—, així que crec que semblaràs prou convincent.

L’Hermione va mirar espantada la vareta com si pensés que, en agafar-la, la mossegaria o la feriria.

—Ho odio, tot plegat —va dir en veu baixa—. Ho odio de debò. Em fa sentir com si tot estigués malament, no és una feina per a mi… És com si fos una part d’ella.

En Harry no va poder evitar recordar com l’Hermione havia refusat l’odi que havia sentit ell envers la vareta d’espí negre i havia insistit que, quan no li funcionava tan bé com la seva, era perquè s’ho imaginava i que era simplement falta de pràctica que no li anés tan bé. Va decidir no repetir-li els consells que ella mateixa li havia donat, ja que la vigília del seu intent d’assalt no li semblava un bon moment per a dur-li la contrària.

—Però t’ajudarà a agafar més bé la seva personalitat —va dir en Ron—. Pensa en tot el que ha fet aquesta vareta!

—Però és precisament per això! —va dir l’Hermione—. Aquesta vareta ha torturat la mare i el pare d’en Neville, i vés a saber quanta gent més! Aquesta és la vareta que va matar en Sírius!

En Harry no hi havia pensat, en això, i va mirar cap a la vareta i, de cop i volta, el va visitar un enorme impuls de trencar-la, de partir-la en dos amb l’espasa de Gryffindor, que estava recolzada contra la paret de vora seu.

—Oh, com trobo a faltar la meva vareta —va dir l’Hermione, trista—. Tant de bo l’Ollivander n’hagués pogut fer una per a mi, també…

El senyor Ollivander li havia enviat una nova vareta a la Luna aquell matí, i ara ella era fora, sobre la gespa del jardí de la part del darrere, posant a prova les capacitats de la vareta sota la posta de sol. En Dean, que havia perdut la seva pròpia vareta en mans dels caça-recompenses, se la mirava una mica trist.

En Harry va abaixar la vista per mirar la vareta de fusta d’arç que havia pertangut a en Draco Malfoy. Es va sorprendre positivament en veure que li funcionava com a mínim tan bé com la vareta de l’Hermione quan l’havia estada utilitzant després que la seva se li trenqués. Recordant allò que l’Ollivander els havia explicat del funcionament secret de les varetes, en Harry va creure saber quin era el problema que tenia l’Hermione: no s’havia guanyat la lleialtat de la vareta de noguera prenent-la-hi personalment a la Bel·latrix.

La porta de l’habitació es va obrir i en va entrar en Griphook. En Harry va allargar la mà inconscientment cap a l’empunyadura de l’espasa i se la va atansar, però va lamentar haver-ho fet a l’instant, ja que hauria jurat que el goblin se n’havia adonat.

Per encobrir aquell instant compromès, va dir:

—Estàvem ultimant els detalls, Griphook. Hem dit a en Bill i a la Fleur que marxarem demà, i ja els hem dit que no es llevin per acomiadar-se de nosaltres.

Pel que feia a aquest darrer punt, s’havien mostrat inflexibles, ja que l’Hermione s’hauria de transformar en la Bel·latrix abans de marxar, i com menys sospitessin en Bill i la Fleur sobre què havien de fer, millor. També els havien explicat que no tornarien. Com que havien perdut la tenda vella d’en Perkins la nit que els van atrapar els caça-recompenses, en Bill els n’havia deixada una altra, que ara estava ben empaquetada dins la bossa de mà que, en Harry es va quedar meravellat en saber-ho, l’Hermione havia protegit dels caça-recompenses amb el senzill recurs d’amagar-lo dintre el seu mitjó.

Tot i que trobarien a faltar en Bill, la Fleur, la Luna i en Dean, per no mencionar les comoditats de què havien gaudit les últimes setmanes, en Harry tenia ganes d’abandonar l’empresonament de la Caseta Empetxinada. Estava cansat d’intentar assegurar-se que ningú no els sentia, cansat d’haver de tancar-se en aquella habitació fosca i minúscula. I, per sobre de tot, desitjava perdre de vista en Griphook. Ara bé, sobre com i quan s’acomiadarien del goblin sense lliurar-li l’espasa de Gryffindor, en Harry no tenia cap resposta. Els havia estat impossible decidir com ho farien, perquè el goblin amb prou feines deixava en Harry, en Ron i l’Hermione sols durant més de cinc minuts.

—Li hauria de fer classes a la meva mare —remugava en Ron, quan els dits del goblin ja apareixien per la vora de la porta.

Amb l’advertència d’en Bill ressonant-li al cap, en Harry no va poder evitar sospitar que en Griphook els vigilava per si intentaven enredar-lo. L’Hermione desaprovava amb tant d’afany l’engany planejat que en Harry havia abandonat l’intent de recórrer a la seva intel·ligència perquè els indiqués quina seria la millor manera de fer-ho. En Ron, en les comptades ocasions que aconseguien desempallegar-se d’en Griphook i tenir un moment de llibertat, no havia estat capaç de dir-li res millor que:

«Ens ho haurem de manegar de qualsevol manera».

En Harry va dormir malament, aquella nit. A trenc d’alba, despert però ajagut al llit, en Harry va rememorar com s’havia sentit la nit abans d’infiltrar-se a la Conselleria d’Afers Màgics i va recordar determinació i quasi emoció. Ara, experimentava que el sotraguejaven l’ansietat i tot de dubtes persistents, i no es podia treure del cap la por que alguna cosa aniria malament. Es va estar dient una i altra vegada que el pla era bo, que en Griphook sabia què haurien d’afrontar, que estaven llestos per a totes les dificultats que els poguessin sorgir, però així i tot se sentia intranquil. Va sentir una o dues vegades com en Ron es removia al llit: estava convençut que, ell també, estava despert, però com que compartien habitació amb en Dean, en Harry no va dir res.

Va ser un descans que arribessin les sis del matí i poguessin sortir del sac de dormir. Es van vestir en la penombra i es van esmunyir fins al jardí, on s’havien de trobar amb l’Hermione i en Griphook. El dia es va despertar fred, però com que ja eren al maig, no feia gaire vent. En Harry va alçar la vista cap a les estrelles que encara brillaven pàl·lidament en el cel obscur i va escoltar la remor del mar rompent contra el penya-segat i enretirant-se: la trobaria a faltar.

Sobre la terra vermellosa de la tomba d’en Dobby començaven a créixer alguns primers brots. Al cap d’un any, el túmul estaria cobert de flors. La pedra blanca que duia el nom de l’elf ja havia pres una aparença de desgast. Es va adonar que difícilment hauria pogut trobar un lloc més bonic perquè descansés en Dobby, però el va doldre i el va entristir una mica haver-lo de deixar enrere. Mirant de nou la tomba, es va preguntar un altre cop com havia sabut l’elf on els havia d’anar a rescatar. Distret, va posar-se els dits al saquet que penjava encara del seu coll, i va notar el fragment punxegut de mirall on havia estat segur que havia vist l’ull d’en Dumbledore. Llavors, el so d’una porta en obrir-se el va fer girar.

La Bel·latrix Lestrange travessava el jardí a grans passes acompanyada d’en Griphook. Mentre caminava, anava entaforant la petita bossa de mà en una butxaca d’un altre dels vestits que havia agafat de la plaça Grimmauld. Tot i que en Harry sabia perfectament bé que era l’Hermione, no va poder reprimir un estremiment d’odi. La Bel·latrix era més alta que ell, els seus cabells negres i llargs esbullats li queien per sobre l’esquena, i els seus ulls de llargues parpelles van posar-se desdenyosos sobre ell, però quan va parlar, va sentir l’Hermione a través de la veu de la Bel·latrix.

—Quin mal gust que té, és pitjor que els búlbulus! Molt bé, Ron, vine perquè et pugui…

—Molt bé, però recorda que no m’agrada la barba massa llarga…

—Oh, per l’amor de Déu, ara tant és si quedem guapos o no!

—No és això, és que molesta! Però de totes maneres m’agradaria el nas una mica més petit, intenta fer-ho com ho vas fer l’últim cop…

L’Hermione va sospirar i es va posar a treballar, murmurant a sota veu mentre transformava diferents aspectes de l’aparença d’en Ron. Li donarien una identitat totalment falsa i confiarien en l’aura malèvola que projectava la Bel·latrix per a protegir-lo. Mentrestant, en Harry i en Griphook anirien amagats sota la Capa d’Invisibilitat.

—Ja està —va dir l’Hermione—. Què tal queda, Harry?

Era possible distingir en Ron per sota la disfressa, però només, va pensar en Harry, perquè el coneixia molt bé. Ara tenia els cabells llargs i ondulats; duia una barba castanya i densa, i bigoti; no tenia pigues; el seu nas era petit i ample, i tenia les celles molt poblades.

—Diguem que no és el meu tipus, però farà el fet —va dir en Harry—. Anem?

Tots tres van mirar enrere cap a la Caseta Empetxinada, fosca i silenciosa sota les estrelles que, de mica en mica, anaven desapareixent, es van girar i van començar a caminar cap al punt, de més enllà del mur del jardí, on l’encanteri de la fidelitat deixava de funcionar i on podrien desaparetre. Passada la porta, en Griphook va dir:

—Crec que m’hi hauria d’enfilar ara, Harry Potter.

En Harry es va inclinar i el goblin va pujar-li a l’esquena, amb les mans enllaçades al voltant del seu coll. No pesava, però a en Harry no li va agradar la sorprenent força amb què se li havia enfilat. L’Hermione va treure la Capa d’Invisibilitat de la bossa de mà i la va posar per sobre d’ells dos.

—Perfecte —va dir, inclinant-se per mirar on hi havia els peus d’en Harry—, no veig res de res. Anem.

En Harry va giravoltar sobre si mateix amb en Griphook a les espatlles, concentrant-se amb tota la força en la Marmita Foradada, el pub rere el qual hi havia l’entrada de la ronda d’Alla. El goblin se li va aferrar amb més força mentre travessaven la foscor opressora i, uns segons més tard, els peus d’en Harry van tocar el terra i va obrir els ulls a Oxford Street. Els muggles, atrafegats, passaven de llarg amb l’expressió de resignació típica de primera hora del matí, sense adonar-se de l’existència del petit pub.

El bar de la Marmita Foradada estava quasi del tot desert. En Tom, l’amo del bar geperut i desdentat, netejava els gots rere la barra del bar, i un parell de bruixots que conversaven en veu baixa en un racó allunyat van enretirar-se a l’ombra en veure l’Hermione.

—Madame Lestrange —va murmurar en Tom i, en passar l’Hermione per davant seu, va inclinar el cap, servil.

—Bon dia —va dir l’Hermione, i quan en Harry va passar de puntetes, amb en Griphook encara a l’esquena i sota la Capa d’Invisibilitat, va veure que en Tom semblava sorprès.

—Has estat massa educada —va xiuxiuejar-li en Harry a cau d’orella en sortir del pub per fer cap al minúscul pati—. Has de tractar la gent com si fos escòria!

—D’acord, d’acord…

L’Hermione va treure la vareta de la Bel·latrix i va picar un maó de la paret de davant seu. De seguida, els maons van començar a bellugar-se i recargolar-se, i al centre va aparèixer un forat que es va anar fent cada cop més gran, formant al final una arcada que donava al carrer estret pavimentat amb llambordes que era la ronda d’Alla.

Tot estava silenciós; encara no era hora que obrissin les botigues i amb prou feines hi havia algun comprador. El carreró estret que serpentejava era molt diferent del lloc bulliciós que havia visitat en Harry abans del seu primer curs a Hogwarts ara feia tants anys. Hi havia més botigues que mai tapiades, tot i que hi havia uns quants establiments nous dedicats a les Forces del Mal que havien estat creats després de la seva última visita. La pròpia cara d’en Harry el va mirar des dels pòsters que hi havia enganxats en moltes de les finestres, sempre sota les paraules «INDESITJABLE NÚMERO U». Un nombre considerable de gent vestida amb parracs seia arraulida a les entrades.

Va sentir-los gemegar als pocs transeünts, demanant-los que els donessin or, insistint que eren bruixots de debò. Un home tenia una bena amarada de sang a l’ull.

Quan van començar a caminar al llarg del carrer, els captaires van veure l’Hermione. Va semblar que s’esfumaven davant seu, abaixant-se les caputxes de manera que els ocultés la cara i fugint tan ràpid com van poder. L’Hermione els va mirar encuriosida, quan l’home de l’ull embenat va dirigir-se directament cap a ella trontollant una mica.

—Els meus fills! —va cridar, assenyalant-la amb el dit. Tenia la veu esquerdada, estrident, i semblava angoixat—. On són els meus fills? Què n’ha fet, d’ells? Tu ho saps, tu ho saps!!!

—Jo… de fet… —va tartamudejar l’Hermione.

L’home va cridar amb totes les seves forces i va saltar sobre ella buscant-li la gola, però, llavors, una explosió i un esclat de llum vermella el van fer sortir disparat cap enrere fins al terra, sobre el qual va caure inconscient. En Ron estava allà, amb la vareta encara enlaire i una expressió de sorpresa rere la seva barba. Unes quantes persones van treure la cara per les finestres dels dos cantons del carrer, mentre un grup reduït de pròspers vianants s’agafaven les túniques i s’allunyaven amb passos ràpids, amb ganes de sortir d’allà.

La seva entrada a la ronda d’Alla difícilment hauria pogut ser més conspícua.

Durant un moment en Harry es va preguntar si no seria millor marxar ara i pensar un pla diferent. Ara bé, abans que pogués moure’s o consultar algú dels altres, van sentir un crit darrere seu:

—Caram, Madame Lestrange!

En Harry va girar en rodó i en Griphook es va agafar més fort al voltant del coll d’en Harry. Un bruixot alt i prim amb una mata de cabells grisos i embullats i un nas llarg i punxegut caminava a grans passes cap a ells.

—És en Travers —va xiuxiuejar el Goblin a l’orella d’en Harry, però en aquell moment en Harry no va recordar qui era aquest Travers. L’Hermione es va dreçar alta com era i, amb tant menyspreu com va poder reunir, va dir:

—Es pot saber què vols?

En Travers es va aturar on era, clarament ofès.

—És un altre Cavaller de la Mort! —va xiuxiuejar en Griphook, i en Harry es va atansar silenciosament cap a l’Hermione i li va repetir la informació a l’orella.

—Tan sols venia a saludar-te —va dir en Travers amb fredor—, però si la meva presència no és benvinguda…

En Harry va reconèixer-ne la veu, ara: en Travers era un dels Cavallers de la Mort que havien estat cridats a casa d’en Xenòfil.

—No, no, i ara —va dir l’Hermione ràpidament, intentant cobrir el seu error—. Com estàs?

—Doncs he de confessar que estic sorprès de trobar-te per aquí, Bel·latrix.

—Ah, sí? I això? —va preguntar l’Hermione.

—Bé —va tossir en Travers—, m’ha arribat a les orelles que els habitants de la Mansió Malfoy estaven confinats a la casa després… eh… després de l’«escapada».

En Harry va desitjar que l’Hermione mantingués el cap fred. Si era veritat, se suposava que la Bel·latrix no podia ser vista en públic.

—El Senyor de les Forces del Mal perdona aquells qui l’hem servit més fidelment en el passat —va dir l’Hermione en una imitació esplèndida de l’actitud més despectiva de la Bel·latrix—. Potser el teu crèdit amb ell no és tan bo com ho és el meu, Travers.

Tot i que el Cavaller de la Mort semblava ofès, també semblava que sospitava menys. Va mirar cap a l’home que en Ron acabava d’estabornir.

—Com t’ha ofès?

—Tant és, no ho tornarà a fer —va dir l’Hermione amb fredor.

—Alguns d’aquests Sense Vareta poden dur problemes —va dir en Travers—. Quan no fan res més que demanar almoina no tinc res contra seu, però un d’ells fins i tot em va demanar que declarés a favor seu davant la Conselleria, la setmana passada. «Sóc una bruixa, senyor, sóc una bruixa, deixi’m demostrar-li-ho!» —va dir imitant una veu aguda—. Com si li anés a donar la meva vareta… Però quina vareta —va dir en Travers amb curiositat— estàs fent servir, ara, Bel·latrix? Vaig sentir a dir que la teva pròpia l’havien…

—Tinc la meva vareta aquí —va dir l’Hermione amb fredor, alçant la vareta de la Bel·latrix—. No sé pas quins rumors has estat escoltant, Travers, però sembles d’allò més mal informat.

En sentir això, en Travers va semblar una mica sorprès, i es va girar cap a en Ron.

—Qui és el teu amic? No el reconec.

—És en Dragomir Despard —va dir l’Hermione. Havien decidit que un estranger fictici seria la cobertura més fàcil d’assumir per en Ron—. Parla molt poc l’anglès però simpatitza amb els objectius del Senyor de les Forces del Mal. Ha vingut des de Transsilvània per observar el nostre règim.

—Ah, sí? Com està, Dragomir?

—Bé, i fós? —va respondre en Ron, allargant-li la mà.

En Travers va allargar dos dits i va donar la mà a en Ron com si tingués por d’embrutar-se.

—I què us porta a tu i… eh… al teu amic simpatitzant a la ronda d’Alla, tan de matí? —va preguntar en Travers.

—He d’anar a Gringotts —va dir l’Hermione.

—Desgraciadament, jo també —va dir en Travers—. L’or, el fastigós or! No podem viure sense ell i, així i tot, he de confessar que deploro la necessitat d’haver-nos de fer amb els nostres amics dels dits llargs…

En Harry va notar que en Griphook constrenyia momentàniament les mans al voltant del seu coll.

—Anem? —va fer en Travers, fent un gest a l’Hermione perquè passés.

L’Hermione no va tenir més remei que començar a caminar vora seu al llarg del carrer serpentejant i pavimentat amb llambordes cap a l’edifici blanc com la neu que es dreçava dominant la resta de botigues petites que era Gringotts. En Ron es va posar a caminar vora seu i en Harry i en Griphook els van seguir.

Un Cavaller de la Mort a l’aguait era l’última cosa que necessitaven, i el pitjor del cas era que, amb en Travers caminant al cantó de qui es pensava que era la Bel·latrix, no hi havia manera que en Harry es pogués comunicar amb l’Hermione o en Ron. Massa aviat van arribar al peu de les escales de marbre que duien a les grans portes de bronze. Com ja els havia avisat en Griphook, els gòblins vestits amb un uniforme vermell i daurat que solien flanquejar l’entrada havien estat reemplaçats per dos bruixots que duien vares llargues i primes de color daurat.

—Ah, detectors d’honradesa! —va sospirar en Travers teatralment—. Tan rudimentaris però tan efectius!

I va començar a pujar les escales, saludant amb el cap a esquerra i dreta als bruixots, qui van alçar les vares daurades i li van repassar el cos de dalt a baix. En Harry sabia que els detectors trobaven encanteris d’encobriment i objectes màgics amagats.

Sabent que tan sols tenia uns segons, en Harry va apuntar amb la vareta d’en Draco cap a cadascun dels guardians i va murmurar: «Confundo» dues vegades. Sense que se n’adonés en Travers, que mirava des del llindar de les portes de bronze cap al vestíbul interior, els dos guardians van fer un petit bot en impactar-los els encanteris.

Els cabells llargs i negres de l’Hermione li onejaven al darrere mentre pujava les escales.

—Un moment, Madame —va dir el guardià, alçant el detector.

—Però si ho acabes de comprovar! —va dir l’Hermione amb la veu arrogant i dominant de la Bel·latrix. En Travers es va girar per mirar-la, amb les celles alçades. El guardià estava confós. Va mirar primer el seu detector prim i daurat i llavors el seu company.

—Sí, els has revisat ara mateix, Màrius —va dir amb veu d’estar una mica atordit.

L’Hermione va fer-se pas endavant, amb en Ron a la vora i en Harry i en Griphook trotant invisiblement rere seu. En Harry va mirar enrere en creuar el llindar: tots dos bruixots s’estaven rascant el cap.

Dos gòblins s’estaven davant les portes de dintre, fetes de plata i que mostraven el poema que avisava del càstig sever per als lladres potencials. En Harry se’l va mirar i, de cop i volta, li va venir un record afilat com la punta d’un ganivet: era en aquell mateix lloc, el dia que feia onze anys, el dia més meravellós de la seva vida, i en Hagrid, que era just al seu cantó, li havia dit: «Ja t’ho vaig dir; només un boig intentaria robar-hi». Gringotts li va semblar un lloc magnífic, aquell dia, amb el descobriment del dipòsit encantat d’una muntanya d’or que mai no havia sabut que posseïa, i mai, ni per un instant, no se li va passar pel cap que hi tornaria per robar… Però al cap de pocs segons ja eren a l’immens vestíbul de marbre del banc.

Darrere el llarguíssim taulell hi seien gòblins en banquetes altes que atenien els primers clients del dia. L’Hermione, en Ron i en Travers es van dirigir a un goblin vell que examinava una moneda d’or gruixuda a través d’un monocle. L’Hermione va deixar que en Travers passés primer sota el pretext d’explicar les característiques del vestíbul a en Ron.

El goblin va tirar la moneda a un cantó, va dir a ningú en particular:

«Leprechaun», i va saludar en Travers, qui li va passar una clau d’or minúscula que el goblin va examinar i la hi va tornar.

L’Hermione va fer unes passes endavant.

—Madame Lestrange! —va dir el goblin, evidentment sobresaltat—. Vaja! Com… com la puc ajudar, avui?

—He d’entrar a la meva cambra cuirassada —va dir l’Hermione.

El vell goblin va semblar que retrocedia una mica. En Harry va mirar al seu voltant. No només hi havia en Travers, que semblava resistir-se a anar-se’n i que vigilava, sinó que uns quants gòblins més havien alçat la vista de la seva feina per mirar l’Hermione.

—Té… la identificació? —va preguntar el goblin.

—Identificació? Mai… Mai abans no se m’havia demanat cap identificació! —va dir l’Hermione.

—Ho saben! —va xiuxiuejar en Griphook a l’orella d’en Harry—. Deuen haver estat avisats que hi podria haver un impostor!

—Amb la vareta ja n’hi haurà prou, Madame —va dir el goblin. Va parar una mà lleugerament tremolosa i, amb un esclat terrible de sobtada comprensió, en Harry es va adonar que els gòblins de Gringotts sabien que la vareta de la Bel·latrix havia estat robada.

—Actua, actua! —va xiuxiuejar en Griphook a en Harry a cau d’orella—. Fes el Malefici Imperatiu!

En Harry va alçar la vareta de fusta d’arç per sota la Capa, va apuntar al vell goblin i va murmurar, per primer cop a la seva vida:

—Imperio! —Una sensació estranya li va recórrer el braç, una sensació de formigueig agradable que semblava fluir de la seva ment, a través dels tendons i les venes, que el connectaven a la vareta i al malefici que acabava de llançar. El goblin va agafar la vareta de la Bel·latrix, la va examinar de prop i, aleshores, va exclamar:

—Però si s’ha fet fabricar una nova vareta, Madame Lestrange!

—Què? —va dir l’Hermione—. No, no, aquesta és la meva…

—Una nova vareta? —va dir en Travers, aproximant-se de nou al taulell, on tots els gòblins del voltant continuaven mirant l’escena—. Però com t’ho has fet? A quin fabricant de varetes has anat?

En Harry va actuar sense pensar: va apuntar la vareta cap a en Travers i va xiuxiuejar: «Imperio!» un altre cop.

—Ah, sí, ja ho veig —va dir en Travers, mirant la vareta de la Bel·latrix—. Sí, és molt bonica. I et funciona bé? Sempre he pensat que amb les varetes sempre és necessari trencar-hi el gel, no creus?

L’Hermione semblava completament desconcertada, però per gran alleujament d’en Harry, va acceptar l’estrany canvi de rumb dels esdeveniments sense comentaris.

El vell goblin de darrere el taulell va picar de mans i va venir un goblin més jove.

—Necessitaré els dringadors —va dir el goblin, que va marxar corrents i va tornar al cap d’un moment amb una bossa de cuir que feia uns sons metàl·lics. En Travers estava ara palplantat i tenia el maxil·lar inferior que li penjava. En Ron, en mirar-lo amb perplexitat, estava fent que al seu voltant es fixessin en aquest estrany fenomen.

—Espera… Bogrod!

Un altre goblin va fer la volta al taulell i va córrer cap a ell.

—Tenim instruccions —va dir, fent una reverència a l’Hermione—. Perdoni, Madame Lestrange, però ens han donat ordres especials pel que fa a la cambra cuirassada dels Lestrange.

Va xiuxiuejar urgentment a l’orella d’en Bogrod, però aquest, que estava sota el Malefici Imperatiu, el va apartar.

—Conec les instruccions. Madame Lestrange desitja visitar la seva cambra cuirassada… una família molt antiga… clients de fa molt de temps… Per aquí, si us plau.

I, encara dringant, va córrer cap a una de les moltes portes que hi havia al vestíbul. En Harry va mirar en Travers, que continuava arrelat al terra al punt on era i que tenia una expressió anormalment buida, i va decidir-se: va moure la vareta i va fer que en Travers anés amb ells, caminant mansament rere seu, mentre passaven pel llindar i entraven al passadís de pedra tosca que estava il·luminat amb torxes flamejants.

—Tenim un problema: sospiten —va dir en Harry tan aviat la porta es va tancar de cop rere seu, i es va treure la Capa d’Invisibilitat. En Griphook va saltar al terra des de les seves espatlles, i ni en Travers ni en Bogrod van mostrar la més mínima sorpresa per l’aparició sobtada d’en Harry Potter allà al mig—. Estan sota els efectes del Malefici Imperatiu —va afegir, en resposta a la confusió d’en Ron i l’Hermione sobre en Travers i en Bogrod, que ara estaven allà palplantats i amb la mirada buida—. No crec que l’hagi fet prou fort, no ho sé…

I un altre record va travessar-li la memòria, el record de la Bel·latrix Lestrange real, xisclant el primer cop que en Harry va intentar utilitzar un Malefici Imperdonable:

«S’ha de desitjar fer mal de tot cor, Potter!».

—Què fem? —va preguntar en Ron—. Marxem, ara que podem?

—Si és que podem —va dir l’Hermione, girant-se per mirar la porta que duia al vestíbul, darrere la qual ningú sabia què estava passant.

—Ja que hem arribat fins aquí, crec que hem de continuar —va dir en Harry.

—Bé! —va dir en Griphook—. Així, necessitarem en Bogrod perquè controli la vagoneta. Jo ja no en tinc l’autoritat. Però no hi haurà lloc per al bruixot.

En Harry va apuntar amb la vareta cap a en Travers:

—Imperio!

El bruixot es va girar i va començar a caminar a través del corredor fosc amb un pas elegant.

—Què li fas fer?

—Que s’amagui —va dir en Harry, mentre dirigia la vareta cap a en Bogrod, qui va xiular perquè vingués una vagoneta petita que va aparèixer de la foscor tot enfilant el pendent en direcció cap a ells. En Harry hauria jurat que, mentre pujaven a la vagoneta —en Bogrod i en Griphook a la part del davant i en Harry, en Ron i l’Hermione a darrere—, va sentir crits darrere seu provinents del vestíbul.

Amb un sotrac, la vagoneta va començar a moure’s, guanyant cada cop més velocitat: van passar com un llamp per la vora d’en Travers, que s’estava removent en una esquerda de la paret, i la vagoneta va començar a serpentejar i girar a través de tot de galeries laberíntiques i inclinant-se tota l’estona cap endavant. En Harry no podia sentir res més que el sotragueig de la vagoneta sobre els rails, i els cabells se li tiraven enrere mentre el vehicle virava bruscament entremig d’estalactites, endinsant-se encara més al fons de la terra, però va continuar mirant sempre endarrere. Podrien haver deixat pistes enormes rere seu i, com més hi pensava, més estúpid li semblava haver disfressat l’Hermione de Bel·latrix i haver portat la vareta de la Bel·latrix quan els Cavallers de la Mort sabien qui l’havia robada…

Eren al lloc més profund de Gringotts que en Harry hagués penetrat mai, i la vagoneta va prendre a molta velocitat una corba molt tancada. Davant seu, van veure una cascada que queia sense compassió sobre la via. En Harry va sentir com en Griphook cridava: «No!», però no hi havia frens, i van passar com bales a través seu.

Les orelles i la boca d’en Harry li van quedar omplertes d’aigua: no hi veia ni podia respirar. Llavors, amb un gran sotrac, la vagoneta va bolcar i els va llançar tots fora. En Harry va sentir la vagoneta esmicolar-se contra la paret del túnel, l’Hermione va xisclar alguna cosa i en Harry va lliscar cap al terra com si no pesés gens, aterrant sense dolor sobre el terra rocós de la galeria.

—És el… el sortilegi coixiner —va mormolar l’Hermione mentre en Ron l’ajudava a posar-se dempeus. Ara bé, amb gran horror, en Harry va veure que ja no era la Bel·latrix, en lloc seu hi havia l’Hermione, amb la roba massa gran, xopa i completament ella mateixa. En Ron era pèl-roig i barbamec de nou, i en mirar-se l’un a l’altre es van adonar de què passava, notant que tenien les seves pròpies cares.

—La Cascada del Lladre! —va dir en Griphook, posant-se dempeus i mirant de nou cap al diluvi que queia sobre les vies que, en Harry se n’havia adonat ara, era d’alguna cosa més que aigua—. Neteja tot tipus d’encanteri, tota dissimulació màgica! Saben que hi ha impostors a Gringotts, han accionat les defenses contra nosaltres!

En Harry va veure que l’Hermione comprovava que encara tingués la bossa de mà, i ràpidament es va afanyar a posar-se la mà sota la jaqueta per assegurar-se que ell mateix no hagués perdut la Capa d’Invisibilitat. Llavors es va girar per mirar cap a en Bogrod, que sacsejava el cap, tot desconcertat: semblava ser que la Cascada del Lladre li havia llevat el Malefici Imperatiu.

—El necessitem —va dir en Griphook—, no podem entrar a la cambra cuirassada sense un goblin de Gringotts. I necessitem els dringadors!

—Imperio! —va dir en Harry un altre cop.

La seva veu va ressonar per tota la galeria de pedra mentre notava de nou la sensació d’un control embriagador que li fluïa del cervell a la vareta. En Bogrod va cedir altra volta a la seva voluntat, i la seva expressió confosa es va convertir en una d’educada indiferència mentre en Ron s’apressava a recollir la bossa de cuir plena d’eines de metall.

—Harry, crec sentir que algú s’acosta! —va dir l’Hermione, i va apuntar amb la vareta de la Bel·latrix cap a la cascada i va cridar—: Protego! —Van veure com l’encís d’Ègida trencava la persiana de pluja encantada en enfilar volant per la galeria de pedra.

—Bona pensada —va dir en Harry—. Guia’ns, Griphook.

—I com sortirem? —va preguntar en Ron, mentre corrien en la foscor darrere el goblin. En Bogrod panteixava rere seu com un gos vell.

—Ja ens en preocuparem quan ho haguem de fer —va dir en Harry. Estava intentant escoltar: li semblava sentir alguna cosa que feia sons metàl·lics i es movia per la vora—. Griphook, quant falta per arribar?

—Falta poc, Harry Potter, ja falta poc…

I van girar per una cantonada i van veure la cosa per a la qual en Harry havia estat preparat, però que tot i això els va fer aturar, paralitzats. Davant seu, lligat al terra, hi havia un drac enorme que barrava l’accés a les quatre o cinc cambres cuirassades més profundes de l’indret. Les escates de la bèstia s’havien tornat pàl·lides durant el llarg empresonament a sota terra, tenia els ulls d’un color rosa lletós i tenia a les potes del darrere uns grillons pesats dels quals en sortien unes cadenes que estaven unides a unes estaques enormes clavades amb profunditat en el terra rocós. Les ales, grans i fibrades, les tenia plegades juntes al seu cos, i haurien omplert tot l’espai si les hagués estès.

Quan va dirigir el seu cap lleig cap a ells, va rugir amb un soroll que va fer que la roca tremolés, va obrir la boca i li’n va sortir una flamarada que els va enviar corrents de nou a la galeria.

—És parcialment cec —va panteixar en Griphook—, però molt més salvatge per això mateix. Ara bé, tenim mitjans per a controlar-lo. Ha après què ha d’esperar quan sent els dringadors. Passeu-me’ls.

En Ron va passar la bossa a en Griphook, qui va treure’n uns quants instruments de metall petits que, en sacsejar-los, feien un soroll fort i timbrat com el que farien martells en miniatura sobre l’enclusa. En Griphook els va distribuir i en Bogrod, sumís, va acceptar el seu.

—Ja sabeu què heu de fer —va dir en Griphook a en Harry, en Ron i l’Hermione—. El drac esperarà dolor quan senti el soroll: es retirarà i en Bogrod haurà de posar el palmell de la mà sobre la porta de la cambra cuirassada.

Van tornar a girar la cantonada, sacsejant els dringadors, i el soroll va ressonar per totes les parets rocoses, tan magníficament ampliat que tot l’interior del crani d’en Harry semblava que vibrés amb l’estrèpit. El drac va deixar anar un altre rugit ronc i es va fer enrere. En Harry va veure que tremolava i, en atansar-s’hi, li va poder veure tot de cicatrius fetes per ganivetades despietades a la cara, i va deduir que se li havia ensenyat a témer espases roents en sentir el so dels dringadors.

—Fes-li prémer la mà a la porta! —va instar en Griphook a en Harry, qui va tornar a agitar la vareta sobre en Bogrod. El goblin vell va obeir, va posar la mà sobre la fusta i la porta de la cambra cuirassada es va esfumar, tot revelant una obertura, similar a una cova, que estava curulla de monedes i calzes d’or, armes i armadures de plata, pells de criatures estranyes, algunes amb llargues punxes i d’altres amb ales caigudes, pocions en flascons ornamentats amb pedres precioses i una calavera que encara duia una corona.

—Busqueu, ràpid! —va dir en Harry mentre tots entraven corrents a la cambra.

Havia descrit la copa de Hufflepuff a en Ron i l’Hermione, però si era l’altre horricreu, el desconegut, el que residia a la cambra cuirassada, no sabia com devia ser.

Emperò, amb prou feines havia tingut temps de fer-hi una ullada per sobre quan es va sentir un soroll metàl·lic esmorteït provinent de darrere seu. La porta havia reaparegut, tancant-los dintre la cambra cuirassada, tot capbussant-los en la foscor més intensa.

—No importa, en Bogrod ens podrà alliberar! —va dir en Griphook quan en Ron va fer un crit de sorpresa—. Il·lumineu les varetes, si podeu! I afanyeu-vos, que tenim molt poc temps!

—Lumos!

En Harry va dirigir la vareta il·luminada per tota la cambra cuirassada. La seva llum queia per sobre les joies que relluïen, i va veure l’espasa falsa de Gryffindor en un prestatge alt entremig d’un poti-poti de cadenes. En Ron i l’Hermione també havien il·luminat les varetes, i ara examinaven els munts d’objectes que els envoltava.

—Harry, això podria ser…? Ahhh!

L’Hermione va xisclar de dolor i en Harry va girar la vareta cap a ella a temps de veure com deixava caure de la mà un calze amb joies incrustades, però tan aviat va haver caigut, es va dividir i va donar pas a una pluja de calzes, de manera que al cap d’un segon, amb un gran estrèpit, el terra estava tot cobert de copes idèntiques que rodaven per totes direccions. Era impossible discernir quina era l’original.

—M’ha cremat! —va gemegar l’Hermione, posant-se els dits amb butllofes a la boca.

—Hi han afegit els maleficis germinador i flagrant! —va dir en Griphook—. Tot allò que toqueu us cremarà i es multiplicarà, però les còpies no valen res… I si continueu tocant el tresor, el pes de l’or en expansió us anirà cobrint fins a matar-vos!

—D’acord, no toqueu res! —va dir en Harry, desesperat, però, mentre ho deia, en Ron va tocar accidentalment amb el peu un dels calzes caiguts, i en van explotar vint més mentre en Ron feia un bot, amb una part de la seva sabata encesa pel contacte amb el metall calent.

—Quiets, no ens moguem! —va dir l’Hermione, agafant en Ron.

—Simplement mireu! —va dir en Harry—. Recordeu que la copa és petita i daurada, té un teixó gravat i dues nanses… O bé mireu si trobeu l’escut de Ravenclaw, l’àguila…

Van dirigir les varetes cap a tots els racons i totes les esquerdes, tot fent la volta cautelosament. Era impossible no topar contra alguna cosa: en Harry va enviar una gran cascada de galions falsos a terra, on van fer pinya amb els calzes, i ara quasi no quedava espai per posar els peus. L’or incandescent desprenia calor, de manera que la cambra cuirassada semblava un forn. La vareta il·luminada d’en Harry va passar per sobre els escuts i elms fets per gòblins que hi havia a les prestatgeries i va enfilar cap al sostre.

Va elevar més i més el raig de llum, fins que de sobte va trobar un objecte que va fer que el cor d’en Harry fes un bot i que la mà li tremolés.

—És allà! És allà dalt!

En Ron i l’Hermione també hi van apuntar les seves varetes, de manera que el petit calze daurat va brillar sota tres rajos de llum. Era la copa que havia pertangut a Hortènsia Hufflepuff, que havia passat a ser possessió de la Hepzibah Smith, de qui l’havia robada en Tod Rodlel.

—I com caram hi arribarem, sense tocar res? —va preguntar en Ron.

—Appropinquet, copa! —va cridar l’Hermione, que pel que es veia havia oblidat, presa de la desesperació, allò que els havia explicat en Griphook en les seves sessions de planificació.

—No funciona, no funciona! —va grunyir en Griphook.

—I llavors, què fem? —va dir en Harry, mirant el goblin—. Si vols l’espasa, Griphook, ens hauràs d’ajudar més que… Espera! Puc tocar les coses amb l’espasa?

Hermione, passa-me-la!

L’Hermione va furgar per entre la seva túnica, en va treure la seva bossa de mà, va buscar-hi durant uns segons, i en va treure l’espasa relluent. En Harry va agafar-la per l’empunyadura amb robins incrustats i va tocar amb la punta de la fulla un atuell de plata que tenia a prop i que no va multiplicar-se.

—Només que pogués agafar-la per la nansa amb l’espasa… Però com puc pujar fins allà dalt?

El prestatge en què reposava la copa era fora de l’abast de ningú d’ells, fins i tot d’en Ron, que era el més alt. La calor del tresor encantat els arribava en ones, i la suor davallava la cara i l’esquena d’en Harry mentre s’esforçava a pensar en una manera d’arribar a la copa. Llavors, va sentir el rugit del drac a l’altre cantó de la cambra, i els sons metàl·lics que sonaven cada cop més i més fort.

Estaven entre l’espasa i la paret: no hi havia cap manera de sortir llevat de per la porta, i semblava que per l’altre cantó se’ls apropava una horda de gòblins. En Harry va mirar en Ron i l’Hermione i va veure por a les seves cares.

—Hermione —va dir en Harry, mentre augmentava el soroll—, he de pujar-hi, ens n’hem de desfer…

Ella va alçar la vareta i va apuntar-la contra en Harry.

—Levicorpus —va xiuxiuejar.

Suspès enlaire pel turmell, en Harry va picar contra una armadura i immediatament se’n van reproduir tot de rèpliques com cossos candents que van omplir l’espai ja ple a vessar. Amb crits de pànic, en Ron, l’Hermione i els dos gòblins van copejar altres objectes, que també van començar a duplicar-se. Mig enterrats en la marea de tresors roents, van lluitar i cridar mentre en Harry alçava l’espasa enlaire a través de la nansa de la copa de Hufflepuff, que es va enganxar a la seva fulla.

—Impervius! —va xisclar l’Hermione, en un intent de protegir-se a ella, en Ron i els gòblins del metall que cremava.

Llavors, el pitjor crit va fer que en Harry mirés cap avall: en Ron i l’Hermione estaven enfonsats fins a la cintura de tresors, lluitant per evitar que en Bogrod llisqués per sota la marea creixent, però en Griphook s’havia enfonsat desapareixent de la vista mostrant res més que les puntes dels pocs dits llargs que li sortien a la superfície.

En Harry va agafar en Griphook pels dits i el va estirar. El goblin, tot ple de butllofes, va emergir gradualment, udolant.

—Liberacorpus! —va cridar en Harry, i amb gran renou, ell i en Griphook van aterrar a la superfície del tresor que augmentava, i l’espasa va sortir disparada de la mà d’en Harry—. Agafeu-la! —va cridar, lluitant contra el dolor del metall encès a la seva pell, mentre en Griphook se li enfilava de nou a les espatlles, determinat a evitar la massa d’objectes roents que s’inflava—. On és l’espasa? Tenia la copa a la seva fulla!

Els drings de l’altre cantó de la porta ja eren quasi ensordidors… Era massa tard…

—Aquí!

Va ser en Griphook qui la va veure i en Griphook qui s’hi va llançar, i en aquell moment en Harry va saber que el goblin mai no havia confiat que mantindrien la seva paraula. Aferrant-se amb força amb una mà a un manat de cabells d’en Harry per assegurar-se de no caure al mar turbulent d’or que cremava, en Griphook va arribar a l’empunyadura de l’espasa i la va alçar ben enlaire fora de l’abast d’en Harry.

La minúscula copa daurada, enfilada per l’espasa, va volar pels aires. Amb el goblin encara cama ací cama allà, en Harry es va capbussar i la va atrapar i, tot i que notava com li escaldava la pell, no la va deixar anar, ni tan sols mentre incomptables copes de Hufflepuff sortien del seu puny, plovent sobre seu mentre l’entrada de la cambra cuirassada s’obria de nou. De cop es va trobar patinant incontrolablement en una allau en expansió d’or i de plata ardent que els duia, a ell, en Ron i l’Hermione, a la galeria exterior.

Amb prou feines conscient del mal de les cremades que cobrien el seu cos i encara envoltat per la crescuda del tresor que es duplicava, en Harry va empènyer la copa dins la seva butxaca i va allargar la mà per recuperar l’espasa, però en Griphook ja no hi era. Deixant-se caure de les espatlles d’en Harry tan aviat com va poder, havia corregut cap als gòblins de la vora per estar ben resguardat, brandant l’espasa i cridant:

—Lladres! Lladres! Ajuda! Lladres! —va desaparèixer enmig de la multitud de gòblins que avançava, els quals duien tots dagues, i el van acceptar sense dubtar-ho.

Relliscant per sobre el metall calent, en Harry va posar-se dempeus amb dificultat i va saber que l’única manera de sortir era travessant-los.

—Animo linqui! —va cridar, i en Ron i l’Hermione se li van unir: uns rajos de llum vermella van volar cap a la multitud i uns quants van caure a terra, però uns altres van continuar endavant, i en Harry va veure uns guardians bruixots que giraven la cantonada corrent.

El drac lligat va deixar anar un rugit, i una flamarada va sobrevolar els gòblins.

Els bruixots van fer mitja volta, ajupits, i se’n van tornar pel camí per on havien vingut.

En Harry va tenir una ràfega d’inspiració, o de bogeria. Apuntant amb la vareta cap als grillons gruixuts que encadenaven la bèstia al terra, va cridar:

—Laxem!

Els grillons es van trencar amb un cop sorollós.

—Per aquí! —va cridar en Harry i, encara disparant maleficis estabornidors als gòblins de l’avantguarda, va posar-se a córrer cap al drac cec.

—Harry! Harry! Què fas? —va cridar l’Hermione.

—Pugeu, escaleu, ràpid…

El drac no s’havia adonat que era lliure: el peu d’en Harry va trobar el doblec de la pota del darrere del drac i es va impulsar pujant al seu llom. Tenia les escates tan dures com l’acer: semblava que ni tan sols notava el seu pes. Va estendre un braç; l’Hermione s’hi va agafar i va alçar-se; en Ron va pujar rere seu i, en menys d’un segon, el drac es va témer que estava deslligat.

Amb un rugit, es va encabritar: en Harry es va enfonsar sobre els genolls, aferrant-se tan fermament com va poder a les escates dentades mentre les ales s’obrien, tombant els gòblins que xisclaven al seu voltant com si fossin bitlles, i va alçar el vol.

En Harry, en Ron i l’Hermione es van estirar ben plans sobre el llom del drac, fregant el sostre en capbussar-se cap a l’obertura de la galeria, mentre els gòblins que els perseguien llançaven dagues que rebotaven contra els flancs del drac.

—No sortirem mai, és massa gran! —va xisclar l’Hermione, però el drac va obrir la boca i va tornar a vomitar foc, fent saltar la galeria, el terra i el sostre de la qual es van esquerdar i esllavissar. Només amb la força, el drac s’anava obrint camí. En Harry tenia els ulls tancats amb fermesa per la calor i la pols i, ensordit per l’enfonsament de la roca i els rugits del drac, tan sols podia aferrar-s’hi a l’esquena, esperant ser esbatut d’un moment a l’altre. Llavors va sentir l’Hermione cridar:

—Defodio!

Estava ajudant el drac a ampliar la galeria, afaiçonant el sostre mentre la bèstia lluitava per sortir cap amunt, cap a l’aire fresc, lluny del gòblins que xisclaven i que dringaven. En Harry i en Ron la van imitar, fent esclatar el sostre amb més encanteris foradadors. Van passar el llac subterrani i la gran bèstia, que rugia i es feia camí, va semblar que notava la llibertat i l’espai davant seu; i, darrere ells, la galeria restava plena de les runes que el drac feia, amb la cua coberta de pues: grans trossos de roca, d’estalactites gegantesques fracturades i el dring dels gòblins que sonava cada cop més esmorteït, mentre, davant seu, el foc del drac els continuava obrint pas…

I llavors, finalment, amb la intensitat combinada dels seus encanteris i la força bruta del drac, van obrir-se camí amb una explosió des de la galeria fins al vestíbul de marbre. Els gòblins i els bruixots van córrer i es van posar a recer. Per fi el drac tenia lloc per estendre les ales. Girant el seu cap coronat amb corns cap a l’aire fred de l’exterior que havia ensumat des de l’entrada, va enlairar-se i, amb en Harry, en Ron i l’Hermione encara aferrats al seu llom, va fer-se pas cap a les portes de metall, tot doblegant-les i deixant-les penjant de les frontisses mentre entrava, balancejant-se, cap a la ronda d’Alla i s’impulsava cap al cel.





27. El darrer amagatall




No hi havia cap manera de dirigir-lo; el drac no veia per on anava, i en Harry sabia que, si girava bruscament o donava una volta enlaire, ells no podrien agafar-se a la seva ampla esquena. No obstant això, a mesura que prenien altura i que Londres s’anava desplegant per sota seu com un mapa gris i verd, el sentiment que aclaparava en Harry era de gratitud per una fugida que havia semblat impossible. Tot reclinant-se sobre el coll de la bèstia, es va aferrar ben fort a les escates metal·litzades, i la brisa fresca calmava la seva pell cremada i amb butllofes. Les ales del drac batien l’aire com les aspes d’un molí de vent. Darrere seu, no sabia si per por o per emoció, en Ron no parava de proferir paraulotes a plena veu, i l’Hermione semblava que estigués sanglotant.

Al cap d’uns cinc minuts, en Harry va perdre una mica de la por immediata que el drac els llancés a terra, ja que semblava que només li importés escapar-se tan lluny com fos possible de la seva presó subterrània; però la pregunta de com i quan n’havien de desmuntar seguia sent d’allò més espantosa. No sabia quant de temps podien volar els dracs sense aterrar, ni com s’ho faria, aquest drac en particular que amb prou feines hi podia veure, per a localitzar un bon lloc on deixar-los. Feia cops d’ull al seu voltant constantment, imaginant-se que notava la seva cicatriu cremant-li…

Quant de temps passaria, abans que en Voldemort sabés que havien entrat a la cambra dels Lestrange? Quant trigarien els gòblins de Gringotts a avisar la Bel·latrix?

Amb quina rapidesa s’adonarien de quin objecte s’havien emportat? I, llavors, quan descobrissin que faltava la copa daurada? En Voldemort finalment sabria que estaven cercant horricreus…

El drac semblava que anhelés aire més fresc i més pur, així que va pujar fermament fins que van trobar-se volant entremig d’espirals de núvol fred i en Harry ja quasi no podia distingir els petits punts de colors, que eren cotxes que anaven i venien de la capital. Van volar sense interrupció, sobrevolant tot de camps parcel·lats de tonalitats verdes i marrons, i carreteres i rius que serpentejaven en el paisatge com tires mats i brillants.

—Què creieu que està buscant? —va cridar en Ron mentre volaven cap al nord llunyà.

—Ni idea —va bramar en Harry a mode de resposta. Tenia les mans balbes pel fred, però no va gosar deixar anar el seu agafador. S’havia estat preguntant què farien si veiessin aparèixer la costa per sota seu, si el drac es dirigís mar endins: ell tenia fred i estava entumit, per no esmentar que estava desesperadament famolenc i assedegat. Es va demanar quan devia haver estat l’última vegada que la bèstia havia menjat.

Segurament necessitaria aliment d’aquí a poc. I si en aquell moment s’adonava que tenia tres humans d’allò més comestibles asseguts al seu llom?

El sol cada cop era més baix i el cel s’estava tornant de color anyil, però el drac continuava volant; els pobles i ciutats per sobre els quals passaven s’esmunyien més enllà de l’abast de la seva vista, i la seva enorme ombra lliscava sobre el terra com un núvol gran i fosc. A en Harry li feien mal totes les parts del cos per l’esforç que havia de fer per aferrar-se a l’esquena del drac.

—És impressió meva —va cridar en Ron després d’una considerable estona de silenci— o estem perdent alçada?

En Harry va abaixar la mirada i va veure muntanyes d’un verd profund i llacs que, sota la posta de sol, prenien la tonalitat del coure. El paisatge semblava fer-se més gran i detallat, i en Harry mirava de reüll a banda i banda del drac, preguntant-se si hauria endevinat la presència d’aigua fresca per les llampades de la llum del sol que s’hi reflectia.

El drac volava cada cop més baix, formant grans espirals enlaire, avançant cap al que semblava un dels llacs més petits.

—Saltem quan estigui prou baix! —va cridar en Harry als altres—. Directes a l’aigua abans que s’adoni que som sobre seu!

Van fer que sí, l’Hermione amb un fil de veu. Ara en Harry podia veure el ventre groc i ample del drac ondulant-se a la superfície de l’aigua.

—Ara!!!

Va lliscar pel costat del drac i es va precipitar de peus cap a la superfície del llac; la caiguda va ser més gran del que havia calculat i va impactar contra l’aigua durament, submergint-se com una pedra en un món verd, fred i ple de canyes. Va espeternegar per sortir a la superfície, va emergir esbufegant i va veure dues onades enormes que emanaven en cercles dels llocs on en Ron i l’Hermione havien caigut. El drac no semblava que s’hagués adonat de res: estava ja a vuit metres de distància, sobrevolant baix el llac per recollir aigua amb el seu morro deteriorat. Mentre en Ron i l’Hermione emergien de les profunditats del llac, espernetegant i respirant amb dificultat, el drac va continuar volant, batent fort les ales, i va acabar per aterrar a una riba distant.

En Harry, en Ron i l’Hermione van dirigir-se cap a la riba oposada. El llac no semblava profund, de manera que aviat es van trobar intentant obrir-se camí a través dels joncs i el fang, en lloc de nedar, i al final es van deixar caure, amarats, respirant amb dificultat i esgotats, sobre l’herba relliscosa.

L’Hermione es va deixar caure al terra, tossint i tremolant. Encara que en Harry s’hauria pogut ajeure i dormir feliçment una estona, va romandre dempeus trontollant, va treure la vareta i va començar a llançar els encanteris protectors habituals al voltant seu.

Quan va acabar, es va unir als altres. Era la primera vegada que els veia bé des que havien escapat de la cambra. Tots dos tenien cremades vermelles i inflamades arreu de la cara i dels braços, duien part de la seva roba socarrimada, i s’estremien mentre s’aplicaven essència de dictam a les múltiples ferides. L’Hermione va passar l’ampolla a en Harry i, després, va treure tres ampolles de suc de carbassa, que havia portat de la Caseta Empetxinada, i roba neta i eixuta per a tots ells. Es van canviar i tot seguit van prendre el suc.

—Bé, la bona notícia —va dir en Ron finalment, que estava assegut mirant com tornava a créixer la pell de les seves mans— és que l’horricreu és nostre. La mala notícia és que…

—… no tenim l’espasa —va dir en Harry entre dents, mentre deixava caure gotes de dictam, pel forat socarrimat dels seus texans, a la cremada inflamada de sota.

—No tenim espasa —va repetir en Ron—. Aquell canalla traïdor…

En Harry va treure l’horricreu de la butxaca de la jaqueta mullada que s’acabava de treure i el va posar a l’herba de davant seu. Centellejant al sol, la copa va atreure les seves mirades mentre s’empassaven els sucs.

—Com a mínim no el podem portar posat, aquesta vegada; quedaria una mica estrany penjant al voltant del coll —va dir en Ron, torcant-se la boca amb el dors de la mà.

L’Hermione va mirar a través del llac cap a la riba llunyana, on el drac encara bevia.

—Què penseu que li passarà? —va preguntar ella—. Estarà bé?

—Sembles en Hagrid —va dir en Ron—. És un drac, Hermione, es pot cuidar d’ell mateix. És de nosaltres, de qui ens hem de preocupar.

—Què vols dir?

—M’és difícil haver-vos-ho de dir —va dir en Ron—, però crec que hi ha una «possibilitat remota» que s’hagin adonat que hem entrat a Gringotts.

Tots tres van començar a riure, i una vegada començat, era difícil parar. A en Harry li feien mal les costelles i se sentia marejat per la gana, però es va ajeure d’esquena damunt l’herba, sota aquell cel que envermellia, i va riure fins que es va notar la gola rasposa.

—Què farem, llavors? —va dir l’Hermione finalment, singlotant i obligant-se a tornar a la serietat—. Ho descobrirà, oi? L’Innominable ho descobrirà, que sabem de l’existència dels seus horricreus!

—Pot ser que estiguin massa espantats per a dir-li-ho —va dir en Ron amb esperança—. Potser ens cobriran les espatlles…

El cel, l’olor de l’aigua del llac i el so de la veu d’en Ron es van extingir: el dolor va impactar el cap d’en Harry com una espasada. Estava dret en una habitació tènuement il·luminada i un semicercle de bruixots l’encaraven. Al terra, als seus peus, tremolava una figura agenollada.

—Què m’has dit? —la seva veu era alta i freda, però la fúria i la por cremaven dins seu. El que havia temut… Però no podia ser veritat, no podia entendre com… El goblin tremolava, incapaç de mantenir la mirada als ulls vermells de damunt seu.

—Torna-ho a dir! —va murmurar en Voldemort—. Torna-ho a dir.

—S-senyor —va tartamudejar el goblin, amb els ulls com plats per la por—. S-senyor… Hem intentat a-aturar-los… Eren im-impostors, senyor… Han en-entrat a la-la c-cambra de-dels Lestrange…

—Impostors? Quins impostors? Jo em pensava que Gringotts tenia maneres de detectar els impostors! Qui eren?

—Eren… eren… el n-noi P-Potter i d-dos còmplices…

—I què s’han emportat?! —va dir, alçant la veu, mentre l’envaïa una por terrible—. Digues! Què s’han endut?!

—Una… una p-petita c-copa daurada, s-senyor…

Un xiscle de ràbia, de negació, va sortir d’ell com si fos el d’un estrany: estava boig, frenètic; no podia ser veritat, era impossible, mai ningú no ho havia sabut: com podia ser que el noi hagués descobert el seu secret?

La Vareta de Saüc va fendir l’aire i una llum verda va esclatar travessant l’habitació. El goblin que estava agenollat va rodolar, mort. Els bruixots que miraven es van dispersar davant seu, aterrits: la Bel·latrix i en Lucius Malfoy van apartar els altres del seu pas, en la seva cursa cap a la porta, i una i altra vegada va agitar la Vareta, i tots els qui van quedar enrere van ser assassinats, tots ells, per haver-li dut aquelles notícies, per haver sentit parlar de la copa daurada…

Sol entre els morts, caminava furiós amunt i avall mentre desfilaven per la seva ment els seus tresors, les seves salvaguardes, els objectes que el mantenien ancorat en la immortalitat… El diari havia estat destruït i la copa, robada; i si… i si el noi coneixia els altres? Podia ser que els conegués, que ja hagués actuat, que n’hagués localitzats més? Era en Dumbledore, qui hi estava al darrere? En Dumbledore, que sempre havia sospitat d’ell; en Dumbledore, mort sota les seves ordres; en Dumbledore, de qui ara tenia la Vareta, i que tot i així havia anat més enllà de la ignomínia de la mort mitjançant el noi, el maleït noi…

Però, segurament, si el noi hagués destruït algun dels seus horricreus, ell, Lord Voldemort, ho hauria sabut, ho hauria sentit. Ell, el bruixot més gran de tots; ell, el més poderós; ell, l’assassí d’en Dumbledore i de tants altres homes inútils i anònims: com podia Lord Voldemort no haver-se adonat de si ell, ell mateix, el més important i valuós, havia estat atacat, mutilat? La veritat, no havia sentit res quan el diari va ser destruït, però s’havia pensat que era perquè no tenia cap cos per a palpar, en ser menys que un fantasma… No, segurament, la resta estaven segurs… els altres horricreus havien d’estar intactes…

Però ho havia de comprovar, n’havia d’estar segur… Va caminar ençà i enllà per l’habitació, inquiet, i va apartar el cadàver del goblin d’una puntada de peu en passar-hi per davant. Les imatges s’entelaven i es cremaven al seu cervell bullent: el llac, la cabana i Hogwarts…

Un bri de calma va refredar la seva ràbia: com podria el noi haver descobert que havia amagat l’anell a la cabana dels Gaunt? Ningú no havia sabut mai que estigués emparentat amb els Gaunt, ell va amagar-ne la connexió, i mai no el van investigar pels assassinats: probablement l’anell estava segur.

I com podia el noi, o qualsevol altre, saber res de la cova o penetrar la seva protecció? La idea del medalló essent robat era absurda…

Pel que feia a l’escola, ell era l’únic que sabia a quin racó de Hogwarts es trobava amagat l’horricreu, perquè només ell havia descobert els secrets més amagats d’aquell lloc…

I encara quedava la Nagini, que ara hauria de romandre a prop seu, sense ser enviada a complir les seves ordres, sota la seva protecció…

Però, per estar-ne segur, per estar-ne del tot segur, hauria de tornar a cadascun d’aquests amagatalls, duplicar la protecció al voltant de cadascun dels seus horricreus… Una feina que, com la cerca de la Vareta de Saüc, hauria de fer sol…

Quin hauria de visitar primer, quin corria més perill? Una vella inquietud va parpellejar dins seu. En Dumbledore sabia el seu segon nom… Podria haver establert la connexió amb els Gaunt… La cabana abandonada era, potser, el menys segur dels seus amagatalls, era allà on havia d’anar primer…

El llac, segurament impossible… encara que hi havia una petita possibilitat que en Dumbledore conegués algunes de les seves trapelleries a l’orfenat.

I Hogwarts… però sabia que el seu horricreu d’allà estava segur; li seria impossible a en Potter acostar-se a Hogsmeade sense que el detectessin, i encara menys a l’escola. Tot i això, seria prudent alertar l’Snape del fet que el noi podria provar de tornar a entrar al castell… Ara bé, explicar-li per què el noi podria tornar-hi era massa insensat, és clar; havia estat un greu error confiar en la Bel·latrix i en Lucius: o és que la seva estupidesa i negligència no demostraven prou com n’era, d’imprudent, confiar mai en ningú? Així doncs, visitaria la cabana dels Gaunt primer, i s’emportaria la Nagini amb ell: ja no se separaria més de la serp. I va sortir a gambades de l’habitació, travessant el rebedor cap al fosc jardí on hi brollava la font; va cridar la serp en reptilià i aquesta va lliscar fins a ajuntar-se amb ell com una llarga ombra negra.

Els ulls d’en Harry van obrir-se de cop, transportant-lo bruscament a la realitat.

Estava estirat a la riba del llac, contemplant la posta de sol, i en Ron i l’Hermione se’l miraven. Jutjant les seves cares de preocupació i el continu batec de la cicatriu, la seva imprevista excursió a la ment d’en Voldemort no els havia passat per alt. Es va aixecar amb dificultats, tremolant, vagament sorprès que, al tacte de la seva pell, encara estigués moll, i va veure la copa reposant innocentment sobre l’herba de davant seu, i el llac, d’un blau intens esquitxat pel daurat del sol que es ponia.

—Ho sap —la seva pròpia veu sonava estranya i greu després dels xiscles aguts d’en Voldemort—. Ho sap, i comprovarà on són els altres, i l’últim és a Hogwarts. I jo ho sabia. Ho sabia!

—Què?

En Ron el mirava bocabadat. L’Hermione es va posar de genollons i es va alçar; semblava preocupada.

—Però què has vist? Com ho saps?

—He vist com descobria això de la copa. Jo… jo era dins del seu cap, i ell… —en Harry va recordar els assassinats— ell està d’allò més enfadat, i també preocupat; no pot entendre com és que ho sabem, i ara comprovarà si tots els altres estan segurs, començant per l’anell. Es pensa que el de Hogwarts és el que està més segur, perquè allà hi ha l’Snape, perquè seria molt difícil que no ens veiessin si hi entrem. Crec que comprovarà aquest darrer al final, però així i tot podria arribar-hi en poques hores…

—Has vist on és exactament, a Hogwarts? —va preguntar en Ron, ara aixecant-se a corre-cuita, també.

—No, estava concentrat a avisar l’Snape, no ha pensat exactament en el lloc on és…

—Espereu, espereu! —va cridar l’Hermione espantada, mentre en Ron agafava l’horricreu i en Harry treia la Capa d’Invisibilitat altre cop—. No podem marxar sense més ni més, no tenim un pla, necessitem…

—Necessitem afanyar-nos i marxar! —va dir en Harry fermament. Havia esperat poder dormir, entrar dins de la nova tenda, però això era impossible, ara—. Pots imaginar-te què farà, quan s’adoni que l’anell i el medalló han desaparegut? Què farem, si canvia l’horricreu de Hogwarts de lloc, perquè decideix que no hi està prou segur?

—Però com hi entrarem?

—Anirem a Hogsmeade —va dir en Harry— i ja intentarem empescar-nos-en alguna un cop vegem com és la protecció que envolta l’escola. Posa’t sota la Capa, Hermione; vull que estiguem ben aferrats, aquesta vegada.

—Però no hi cabem bé…

—Serà fosc, ningú no pararà esment als nostres peus.

La batuda d’unes enormes ales va fer eco a través de l’aigua negra: el drac ja havia begut prou i havia pres el vol. Van interrompre els seus preparatius per observar-lo pujar cada cop més amunt, ara negre, contra el ràpid enfosquiment del cel, fins que es va esvanir per sobre d’una muntanya propera. Llavors l’Hermione va caminar endavant fins a situar-se entre els altres dos. En Harry va estendre la Capa sobre seu, tant com va poder tapar, i junts van giravoltar sobre aquell punt, esmunyint-se en una foscor aclaparadora.





28. El mirall perdut




Els peus d’en Harry van tocar el terra. Va veure el dolorosament familiar carrer Major de Hogsmeade: els aparadors foscos de les botigues, el perfil de muntanyes negres més enllà del poble, el revolt del camí que duia cap a Hogwarts i la llum que sortia a través de les finestres de Les Tres Escombres; i, amb un sobresalt al cor, va recordar, amb cruel exactitud, com havia aterrat allà mateix, gairebé un any abans, sostenint un Dumbledore desesperadament feble. Tot això ho va rememorar en un segon, en aterrar, i llavors, mentre es deixava anar d’en Ron i l’Hermione, va ocórrer.

Un crit, que va sonar com el d’en Voldemort en adonar-se que la copa havia estat robada, va tallar l’aire i va esquinçar cada nervi del cos d’en Harry, que va saber immediatament que la causant del crit havia estat la seva aparició. Mentre mirava els altres dos per sota la Capa, la porta de Les Tres escombres es va obrir de cop i van sortir-ne com un llamp una dotzena de Cavallers de la Mort coberts i encaputxats amb la vareta alçada. En Harry va agafar el canell d’en Ron quan aquest aixecava la vareta. Eren massa com per a poder-los estabornir; encara que ho intentessin, revelarien la seva posició. Un dels Cavallers de la Mort va moure la vareta i el crit es va aturar, tot i que l’eco es feia sentir entre les llunyanes muntanyes.

—Appropinquet, Capa! —va rugir un Cavaller de la Mort.

En Harry va agafar-ne els plecs, però no semblava que la Capa hagués de marxar: l’encantament atraient no havia funcionat.

—Així que no ets sota el teu embolcall, Potter? —va cridar el Cavaller de la Mort que havia intentat l’encanteri, i va dir als seus companys—: Separeu-vos. És aquí.

Sis dels Cavallers de la Mort van córrer fins a ells: en Harry, en Ron i l’Hermione van retrocedir, tan ràpid com els era possible, fins el carrer lateral més proper i els Cavallers de la Mort els van perdre per uns centímetres. Van esperar-se en la foscor, sentint les passes corrent amunt i avall, mentre els rajos de llum volaven a través del carrer des de les varetes dels Cavallers de la Mort, que seguien buscant.

—Marxem! —va xiuxiuejar l’Hermione—. Desaparetem ara!

—Bona idea —va dir en Ron, però abans que en Harry pogués replicar, un Cavaller de la Mort va cridar:

—Sabem que ets aquí, Potter, i no tens cap escapatòria! Et trobarem!

—Ens estaven esperant —va xiuxiuejar en Harry—. Han posat aquest encanteri perquè els avisés quan vinguéssim. Segurament han fet alguna cosa per fer-nos quedar aquí, ens han parat una trampa…

—Què hi ha, dels demèntors? —va dir un altre Cavaller de la Mort—. Deixem-los anar, el trobarien molt ràpid!

—El Senyor de les Forces del Mal no vol en Potter mort per una mà que no sigui la seva…

—I els demèntors no el mataran! El Senyor de les Forces del Mal vol la seva vida, no la seva ànima. Serà més fàcil de matar si abans li han fet el petó!

Hi va haver sorolls d’acords. La por va omplir en Harry: per repel·lir demèntors haurien de conjurar patronus, cosa que els descobriria immediatament.

—Hem d’intentar desaparetre, Harry! —va xiuxiuejar l’Hermione.

Mentre ho deia, en Harry va sentir que el fred irreal començava a prendre el carrer. La llum del voltant va ser xuclada, fins i tot la de les estrelles, que es van esvanir.

En la negror total, va notar que l’Hermione l’agafava pel braç i, junts, es van girar sobre si mateixos. L’aire a través del qual havien de passar semblava haver-se tornat sòlid: no podien desaparetre; els Cavallers de la Mort havien fet bé els seus encanteris. El fred mossegava cada cop més fons la carn d’en Harry. Ell, en Ron i l’Hermione van sortir del carrer lateral, fent el seu camí a les palpentes, sempre seguint el mur i intentant no fer cap soroll. Llavors, girant la cantonada i lliscant silenciosament, van venir els demèntors, deu o més, visibles gràcies al fet que eren d’una foscor més densa que el seu voltant, amb les seves capes negres i les seves mans putrefactes i amb crostes. Podien sentir por al voltant? En Harry n’estava segur: semblava que vinguessin més ràpid, ara, amb l’alè pesat i sorollós que detestava, amb gust de desesperació en l’aire, tancant en…

Va aixecar la seva vareta: no podia patir el petó dels demèntors, fos el que fos el que passés després. Va ser en en Ron i en l’Hermione en qui va pensar mentre xiuxiuejava:

—Expecto patronum!

El cérvol platejat va sortir disparat de la seva vareta i va carregar: els demèntors es van dispersar i hi va haver un crit triomfal d’algun lloc fora de la vista.

—És ell, allà baix, allà baix, he vist el patronus, era un cérvol!

Els demèntors s’havien retirat, les estrelles van brillar un altre cop i les passes dels Cavallers de la Mort se sentien més fort; però abans que en Harry, en la seva por, pogués decidir què fer, es va sentir a prop el soroll d’un pany que s’obria amb dificultat, una porta es va obrir a mà dreta del carrer lateral i una veu aspra va dir:

—Potter, aquí, ràpid!

Va obeir sense dubtar: tots tres van creuar la porta com una exhalació.

—Al pis de dalt, deixeu-vos la Capa posada, no feu soroll! —va dir entre dents una figura alta, passant-los pel costat mentre sortia al carrer i tancava de cop la porta darrere seu.

En Harry no havia tingut ni la més mínima idea d’on eren, però llavors va veure, sota la tremolosa llum d’una sola espelma, el bar brut i cobert de serradures del Cap de Senglar. Van córrer darrere el taulell i van travessar una porta, que donava pas a una escala vella de fusta, la qual van pujar tan ràpid com els va ser possible. L’escala portava a una sala d’estar amb una catifa gastada i una petita llar de foc, sobre la qual penjava un únic i gran retrat d’una noia rossa que mirava l’habitació amb una dolçor buida.

Des de baix al carrer els van arribar crits. Encara amb la Capa d’Invisibilitat posada, es van arrossegar fins a la finestra llardosa i van mirar avall. El seu salvador, que ara en Harry va reconèixer com el cambrer del Cap de Senglar, era l’única persona que no duia caputxa.

—I doncs? —rugia a una de les cares encaputxades—. I doncs? Si envieu demèntors al meu carrer, jo els enviaré un patronus! No els vull a prop meu, ja us ho he dit, no els vull a prop meu!

—Allò no era el teu patronus! —va dir un Cavaller de la Mort—. Allò era un cérvol, era el patronus d’en Potter!

—Un cérvol! —va rugir el cambrer i va treure la vareta—. Un cérvol! Idiota… Expecto patronum!

Alguna cosa immensa i amb banyes va sortir de la vareta: amb el cap abaixat va carregar carrer Major enllà i va sortir de la vista.

—Això no és el que he vist —va dir el Cavaller de la Mort, però amb menys seguretat.

—El toc de queda ha estat trencat, ja has sentit el soroll —va dir un dels seus companys al cambrer—. Algú era fora al carrer contra les normes…

—Si vull fer fora el meu gat, ho faré, i al diable amb el vostre toc de queda!

—Tu has conjurat l’encanteri cridaner?

—Què passa, si ho he fet? Em portareu a Azkaban? Em matareu per treure el nas per la meva pròpia porta d’entrada? Feu-ho, doncs, si voleu! Però espero pel vostre bé que no hagueu premut les vostres petites Marques de les Forces del Mal i l’hagueu cridat. No li agradaria que el cridessin aquí solament pel meu vell gat i per mi, oi que no?

—No et preocupis per nosaltres —va dir un dels Cavallers de la Mort—, preocupa’t per tu mateix, per trencar el toc de queda!

—I on traficareu amb pocions i verins, quan el meu bar estigui tancat? Què passarà amb els vostres petits negocis suplementaris, llavors?

—Ens estàs amenaçant…?

—Mantindré la boca closa, és per això que veniu aquí, no?

—Insisteixo que he vist un patronus cérvol! —va cridar el primer Cavaller de la Mort.

—Un cérvol? —va cridar el cambrer—. És una cabra, idiota!

—Està bé, ens hem equivocat —va dir el segon Cavaller de la Mort—. Torna a trencar el toc de queda i no ens portarem tan bé amb tu! Els cavallers de la Mort van marxar a gambades cap al carrer Major.

L’Hermione va sospirar alleugerida, va sortir de sota la Capa i es va asseure en una cadira coixa. En Harry va córrer les cortines i va treure’s la Capa de sobre seu i d’en Ron. Podien sentir el cambrer a baix, donant voltes al pany de la porta i pujant les escales.

Alguna cosa de sobre la lleixa de la llar de foc va atraure l’atenció d’en Harry: un mirallet rectangular recolzat en el prestatge, just a sota el retrat de la noia.

El cambrer va entrar a l’habitació.

—Esteu condemnadament bojos —va dir malhumorat, mirant-los d’un en un—. En què pensàveu, venint aquí?

—Gràcies —va dir en Harry—, no li ho podem agrair prou. Ha salvat les nostres vides.

El cambrer va grunyir. En Harry se li va acostar, mirant-lo a la cara, intentant veure més enllà de la barba i els cabells llargs, densos i de color gris filferro. Duia ulleres i, rere les brutes lents, els ulls eren d’un color blau brillant i penetrant.

—És el seu ull, el que he estat veient al mirall.

Es va fer silenci a l’habitació. En Harry i el cambrer es miraven mútuament.

—Vostè va enviar en Dobby.

El cambrer va assentir i va buscar l’elf.

—Em pensava que seria amb vosaltres. On l’heu deixat?

—És mort —va dir en Harry—. La Bel·latrix Lestrange el va matar.

La cara del cambrer va restar impassible. Al cap d’una estona, va dir:

—Sento haver de sentir això. M’agradava, aquell elf.

Es va girar, encenent els llums amb un moviment de vareta, sense ni tan sols mirar-los.

—Vostè és l’Aberforth —va dir en Harry a l’esquena de l’home.

No ho va ni confirmar ni negar, però es va inclinar cap a la llum del foc.

—Com el va aconseguir? —va preguntar en Harry caminant cap al mirall d’en Sírius, el bessó del que ell havia trencat feia gairebé dos anys.

—El vaig comprar a en Mundungus ara farà un any —va dir l’Aberforth—. L’Albus em va explicar què era. He estat intentant vigilar-te.

En Ron va ofegar un crit.

—La daina platejada! —va dir excitadament—. Va ser vostè, també?

—De què esteu parlant? —va preguntar l’Aberforth.

—Algú ens va enviar un patronus amb forma de daina!

—Amb el cervell que tens, podries ser un Cavaller de la Mort, fill. No acabo de demostrar que el meu patronus és una cabra?

—Oh —va exclamar en Ron—. Sí… Bé, tinc gana! —va afegir defensivament, i el seu estómac va fer un soroll molt fort.

—Tinc alguna cosa per a menjar —va dir l’Aberforth, i va sortir de l’habitació, reapareixent moments més tard amb una gran barra de pa, formatge i un pot de peltre amb aiguamel. Ho va deixar tot sobre una taula petita davant del foc. Afamats com estaven, van menjar i beure i, durant una estona, hi va haver un silenci només trencat pels espetarrecs del foc, el so dels vasos en tocar-se i el sorolls de les mossegades.

—Bé, doncs —va dir l’Aberforth quan, un cop es van haver atipat de menjar, en Harry i en Ron es van deixar caure a les seves cadires—. Hem de pensar en la millor manera de treure-us d’aquí. No es pot fer de nit, ja heu sentit què passa si algú surt al carrer durant la foscor: l’encanteri cridaner s’activaria, i es tirarien sobre vostre com els ballestrincs sobre els ous de doxi. I no crec que pugui fer passar un cérvol per una cabra un altre cop. Esperem la sortida del sol, quan el toc de queda s’acaba, us poseu la Capa i sortiu a peu. Marxeu de Hogsmeade, cap a les muntanyes, i llavors podreu desaparetre. Podríeu anar a veure en Hagrid. S’ha estat amagant en un cova allà dalt amb en Grep des que el van intentar arrestar.

—No tenim intencions de marxar —va dir en Harry—. Necessitem entrar a Hogwarts.

—No siguis estúpid, noi —va contestar l’Aberforth.

—Ho hem de fer —va dir en Harry.

—El que heu de fer —va dir l’Aberforth, inclinant-se— és marxar el més lluny possible d’aquí.

—No ho entén. No hi ha gaire temps. Hem d’entrar al castell. En Dumbledore, vull dir, el seu germà, volia…

La llum del foc va fer que les lents brutes de les ulleres de l’Aberforth semblessin momentàniament opaques, d’un blanc brillant i uniforme; i en Harry va recordar els ulls cecs de l’aranya gegant, l’Aragog.

—El meu germà Albus volia moltíssimes coses —va dir l’Aberforth—, i la gent tenia l’hàbit de fer-se mal mentre ell duia a terme els seus grans plans. Allunya’t d’aquesta escola, Potter, i d’aquest país, si pots. Oblida el meu germà i els seus plans intel·ligents. Ell se n’ha anat allà on res d’això no el pot ferir, i tu no li deus res.

—No ho entén —va repetir en Harry.

—De debò? —va dir l’Aberforth tranquil·lament—. No creus que entengués el meu germà? Creus que coneixies l’Albus millor que jo?

—No volia dir això —va respondre en Harry, el cervell del qual anava lent per culpa del cansament i l’excés de menjar i vi—. És que… em va deixar una feina.

—De debò? —va dir l’Aberforth—. Una bona feina, espero? Agradable? Fàcil? Aquell tipus de cosa que un nen bruixot sense qualificacions seria capaç de fer sense cap esforç?

En Ron va fer un somriure trist. L’Hermione semblava tensa.

—Jo… No és fàcil, no —va dir en Harry—. Però he de…

—«He de»? Per què «he de»? És mort, oi? —va preguntar l’Aberforth asprament—. Deixa-ho estar, noi, abans que facis cap allà on és ell! Salva’t!

—No puc.

—Perquè no?

—Jo… —en Harry es va sentir aclaparat; no podia explicar-ho, per tant va passar a l’ofensiva—. Però vostè també lluita; vostè està a l’Orde del Fènix…

—Hi estava —va replicar l’Aberforth—. L’Orde del Fènix està acabat. L’Innominable ha guanyat, s’ha acabat, i el que pretengui alguna altra cosa s’està enganyant. Aquí mai no estaràs segur, Potter, et vol massa. Vés-te’n, amaga’t, salva’t. I millor que t’emportis aquest parell amb tu —va mirar de reüll en Ron i l’Hermione—. Estaran en perill mentre visquin, ara que tothom sap que han estat treballant amb tu.

—No puc marxar —va dir en Harry—. Tinc una feina a fer.

—Passa-la a algú altre!

—No puc. He de ser jo, en Dumbledore m’ho va explicar tot…

—Oh, de debò? I t’ho va explicar, tot? Va ser honest, amb tu?

En Harry volia dir «sí» de tot cor, però d’alguna manera la paraula no va sortir entre els seus llavis. L’Aberforth semblava saber què estava pensant.

—Coneixia el meu germà, Potter. Va aprendre a ser discret a la falda de la nostra mare. Secrets i mentides, així és com vam créixer, i a l’Albus… li era innat.

Els ulls del vell van moure’s fins el retrat de la noia de la lleixa de sobre de la llar de foc. Era, ara en Harry s’hi havia fixat, l’únic quadre de l’habitació. No hi havia cap fotografia de l’Albus Dumbledore ni de cap altra persona.

—Senyor Dumbledore? —va dir l’Hermione tímidament—. Aquella és la vostra germana? L’Ariadna?

—Sí —va respondre l’Aberforth bruscament—. Ha estat llegint la Rita Skeeter, oi, senyoreta?

Fins i tot amb la llum rosada del foc es va veure clarament que l’Hermione s’havia posat vermella.

—L’Elfies Dux ens la va mencionar —va respondre en Harry, intentant excusar l’Hermione.

—Aquell vell estúpid… —va mussitar l’Aberforth, fent un glop d’aiguamel—. Creia que el sol brillava per cada orifici del meu germà, i tant que s’ho creia… Bé, molta gent s’ho creia, vosaltres tres inclosos, pel que sembla.

En Harry es va quedar quiet. No volia expressar els dubtes i incerteses sobre en Dumbledore que l’havien assaltat durant mesos. Ho havia escollit mentre cavava la tomba d’en Dobby; havia decidit continuar a través del camí perillós i ventós que en Dumbledore li havia indicat, acceptar que no li havien explicat tot el que volia saber, però sí el mínim per a creure-hi. No tenia ganes de dubtar un altre cop, no volia sentir res que pogués desviar-lo del seu propòsit. Va topar-se amb la mirada de l’Aberforth, que era tan sorprenent com la del seu germà: els ulls blau brillant donaven la sensació que estiguessin examinant amb rajos X l’objecte del seu escrutini, i en Harry va pensar que l’Aberforth sabia què estava pensant, i per això el va menysprear.

—El professor Dumbledore es va cuidar moltíssim d’en Harry —va dir l’Hermione en veu baixa.

—De debò? —va dir l’Aberforth—. És divertit que tota la gent de qui el meu germà es va cuidar moltíssim van acabar en pitjor estat que si els hagués deixat sols.

—Què vol dir? —va preguntar l’Hermione sense alè.

—Res, deixa-ho estar —va contestar l’Aberforth.

—Però això és una cosa molt seriosa! —va replicar l’Hermione—. Està… Està parlant de la seva germana?

L’Aberforth la va mirar traient foc pels queixals: els seus llavis es movien com si estigués mastegant les paraules que es guardava. Llavors va acabar rebentant:

—Quan la meva germana tenia sis anys, la van atacar tres nois muggles. L’havien vista fent màgia mentre l’espiaven a través de la tanca del jardí de darrere: era una nena, no ho va poder controlar, cap bruixa o bruixot pot, en aquesta edat. El que van veure els va espantar, suposo. Van obrir-se camí a través de la tanca i, quan ella no els va poder ensenyar el truc, es van deixar portar mentre intentaven aturar que la petita anormal continués fent allò.

Els ulls de l’Hermione es veien enormes, a la llum del foc: en Ron semblava una mica marejat. L’Aberforth es va posar dempeus, tan alt com l’Albus, i bruscament terrible en la seva còlera i la intensitat del seu dolor.

—La va destrossar, el que li van fer: no es va refer mai. No va tornar a fer servir màgia, però no se’n va poder desfer: la màgia es va amagar al seu interior i la va fer tornar boja, explotava del seu cos quan no la podia controlar, i a vegades es tornava estranya i perillosa. Però normalment era dolça, i espantada, i inofensiva.

—El meu pare va perseguir els bastards que li havien fet allò —va seguir l’Aberforth—, i els va atacar. El van tancar a Azkaban per fer-ho. Mai no va dir per què ho havia fet, perquè si la Conselleria tingués constància d’allò en què s’havia convertit l’Ariadna, l’haurien tancada a Sant Mungo pel seu propi bé. L’haurien vista com una amenaça seriosa a l’Estatut Internacional de Secretisme, desequilibrada com estava, amb la màgia explotant-li en moments en què no la podia guardar més.

»La vam haver de tenir segura, i callada. Vam haver de canviar-nos de casa, vam explicar que estava malalta i la nostra mare va cuidar-la i va intentar mantenir-la calmada i contenta.

»Jo era el seu preferit —va continuar, i mentre ho deia, semblava que un estudiant brut sortís a través de les arrugues i els nusos de la barba de l’Aberforth—. No pas l’Albus, ell sempre era a dalt, a la seva habitació, quan era a casa, llegint els seus llibres, comptant els seus premis i mantenint correspondència amb “els noms màgics més notables d’avui” —es va burlar l’Aberforth—. Ell no volia que se’l relacionés amb ella. Ella em preferia a mi. Aconseguia fer-la menjar quan la mare no podia convèncer-la, la podia calmar quan patia una de les seves explosions i, quan estava tranquil·la, m’ajudava a alimentar les cabres.

»Llavors, quan tenia catorze anys… Mireu, jo no hi era —va seguir l’Aberforth—. Si hi hagués estat, l’hagués poguda tranquil·litzar. Va tenir una de les seves explosions, i la meva mare ja no era tan jove com ella, i… Va ser un accident. L’Ariadna no ho va poder controlar. Però la meva mare era morta.

En Harry va sentir una horrible barreja de llàstima i repulsió; no volia escoltar més, però l’Aberforth va seguir parlant i en Harry es va preguntar quant de temps feia que no parlava d’aquell tema, si és que mai n’havia parlat.

—Això va acabar amb la volta al món de l’Albus amb el jove Dux. Els dos van venir pel funeral de la mare, i després en Dux va marxar pel seu compte i l’Albus es va quedar com a cap de família. Pots comptar! —L’Aberforth va escopir al foc—. Jo hauria tingut cura d’ella, li ho vaig explicar, no m’importava l’escola, m’hauria quedat a casa, cuidant-la. Em va dir que havia de continuar amb la meva educació i que ell ocuparia el lloc de la meva mare. Una humiliació per al senyor Brillant, no hi ha premis per cuidar-te de la teva germana mig boja, per evitar que fes volar la casa dia sí dia també. Però se’n va sortir durant unes setmanes… Fins que ell va arribar.

Ara, una mirada positivament perillosa va creuar el rostre de l’Aberforth.

—En Grindelwald. Finalment, el meu germà tenia un igual amb qui parlar, algú tan brillant i amb tant talent com ell. I tenir cura de l’Ariadna va perdre prioritat, mentre ells ideaven els seus plans per un nou ordre màgic, i buscaven relíquies, i qualsevol altra cosa en què estiguessin interessats. Grans plans pel benefici de tota la comunitat màgica, i si una noia jove estava desatesa, quina importància tenia, si l’Albus estava treballant «pel bé major»?

—Però unes setmanes després en vaig tenir prou. Era gairebé l’hora de tornar a Hogwarts, i els vaig dir, als dos, cara a cara, com estic amb tu, ara —l’Aberforth va mirar en Harry, i aquest se’l va imaginar adolescent, prim i enfadat, enfrontant-se al seu germà gran—. Li vaig dir: «deixa-ho estar, ja. No te la pots endur, el seu estat no és gens bo, no te la pots emportar, sigui on sigui que estiguis planejant anar, mentre estiguis pronunciant els teus intel·ligents discursos, intentant procurar-vos seguidors».

No li va agradar —va dir l’Aberforth, i els seus ulls van destacar breument en els vidres de les seves ulleres per la llum del foc: es veien blancs i cecs un altre cop—. A en Grindelwald tampoc no li va agradar massa. Es va enfadar. Em va dir que era un estúpid, intentant aturar-lo a ell i al meu brillant germà… És que no ho entenia, em va dir, que la meva germana no hauria d’amagar-se un cop ells haguessin canviat el món, haguessin fet que els bruixots es deixessin d’amagar i haguessin ensenyat als muggles el seu lloc?

—Hi va haver una discussió… vaig treure la meva vareta i ell va treure la seva, i vaig rebre el Malefici del Suplici del millor amic del meu germà… L’Albus va intentar aturar-lo, i llavors els tres érem enmig d’un duel, i els rajos de llum i els esclats la van fer explotar, no ho va poder aguantar…

El color va marxar de la cara de l’Aberforth com si hagués rebut una ferida mortal.

—… I crec que va voler ajudar, però no sabia ben bé què estava fent, i no sé qui de nosaltres ho va fer, podria haver estat qualsevol dels tres… Era morta.

La seva veu es va trencar en l’última paraula i es va deixar caure a la cadira més propera. La cara de l’Hermione era plena de llàgrimes i en Ron estava gairebé tan pàl·lid com l’Aberforth. En Harry només sentia fàstic: desitjava no haver-ho sentit, tant de bo pogués esborrar-ho del seu cap.

—Ho… Ho sento tant —va xiuxiuejar l’Hermione.

—Havia marxat —va grunyir l’Aberforth—. Se n’havia anat per sempre.

Es va eixugar el nas amb la mà i es va aclarir la gola.

—Evidentment, en Grindelwald es va espantar. Ja tenia uns quants antecedents, en el seu país, i no volia carregar també amb la mort de l’Ariadna. I l’Albus va quedar lliure, veieu? Lliure de la càrrega de la seva germana, lliure de convertir-se en el millor bruixot de…

—Ell no va ser mai lliure —va dir en Harry.

—Perdona? —va preguntar l’Aberforth.

—Mai —va contestar en Harry—. La nit que el seu germà va morir es va beure una poció que el va fer delirar. Va començar a cridar, suplicant a algú que no era allà.

«No els facis mal, sisplau… Fes-me mal a mi, i no a ells».

En Ron i l’Hermione es van mirar en Harry. Mai no havia explicat els detalls del que havia passat a l’illot del llac: els esdeveniments que havien tingut lloc després que ell i en Dumbledore haguessin tornat a Hogwarts ho havien eclipsat completament.

—Es va pensar que tornava a ser amb vostè i amb en Grindelwald, ho sé —va dir en Harry mentre recordava en Dumbledore ploriquejant i suplicant—. Es va pensar que estava veient en Grindelwald ferint-vos a vostè i a l’Ariadna… Va ser una tortura per a ell. Si l’haguessis vist llavors, ara no diria que era lliure.

L’Aberforth semblava perdut mirant-se les mans nuoses i de venes marcades.

Després d’una llarga estona, va dir:

—Com en pots estar segur, Potter, que el meu germà no estava més interessat en el bé major que en tu? Com pots estar segur que no ets dispensable com la meva germana?

Va semblar que un tros de gel perforava el cor d’en Harry.

—No m’ho crec. En Dumbledore estimava en Harry —va dir l’Hermione.

—Doncs perquè no li va dir que s’amagués? —va deixar anar l’Aberforth—. Perquè no li va dir «tingues cura de tu mateix, així és com pots sobreviure»?

—Perquè —va respondre en Harry abans que l’Hermione pogués contestar— a vegades has de pensar en més coses que la teva pròpia seguretat! A vegades has de pensar en el bé major! Estem en una guerra!

—Tens disset anys, noi!

—Sóc major d’edat, i penso seguir lluitant encara que vostè s’hagi rendit!

—Qui diu que m’hagi rendit?

—«L’Orde del Fènix està acabat» —va repetir en Harry—. «L’Innominable ha guanyat, s’ha acabat, i el que pretengui alguna altra cosa s’està enganyant».

—No dic que m’agradi, però és la veritat!

—No, no ho és —va contestar en Harry—. El seu germà sabia com acabar amb l’Innominable i m’ho va explicar. Continuaré fins que ho aconsegueixi… o mori. No cregui que no sé com ha d’acabar, això. Ho sé des de fa anys.

Esperava que l’Aberforth cridés o discutís, però no ho va fer. Simplement va arrugar el front.

—Necessitem entrar a Hogwarts —va tornar a dir en Harry—. Si no pot ajudar-nos, ens esperarem fins la sortida del sol, el deixarem en pau i buscarem una manera d’entrar-hi nosaltres mateixos. Si ens pot ajudar… Bé, ara seria un bon moment per a dir-ho.

L’Aberforth no es va moure de la seva cadira, mirant en Harry amb aquells ulls tan extraordinàriament semblants als del seu germà. Finalment es va aclarir la gola, es va aixecar, va rodejar la petita taula i es va apropar al retrat de l’Ariadna.

—Ja saps què has de fer —va dir.

Ella va somriure, es va girar i va marxar, no com la gent dels retrats feien normalment, sortint pel costat dels seus marcs, sinó a través del que semblava ser un llarg túnel pintat darrere seu. Van veure la seva fràgil figura retirar-se fins que finalment la foscor se la va empassar.

—Eh…? Què caram…? —va començar en Ron.

—Només hi ha una manera d’entrar, ara mateix —va dir l’Aberforth—. Heu de saber que tenen vigilats tots els antics passatges al seu final, que hi ha demèntors al voltant dels murs que delimiten el terreny i que hi ha patrulles que regularment es passegen dins l’escola, segons el que m’han dit les meves fonts. El lloc mai no ha estat tan estrictament vigilat. Com espereu fer res un cop hi sigueu a dins, amb l’Snape al càrrec de tot i els Carrow com a subdirectors… Bé, això és cosa vostra, no? Dieu que esteu preparats per a morir.

—Però què…? —va dir l’Hermione, mirant fixament el retrat de l’Ariadna. Un petit punt blanc havia reaparegut al final del túnel pintat, i ara l’Ariadna estava caminant cap a ells, fent-se més i més gran com més a prop estava. Però hi havia algú més amb ella, ara, algú més alt que coixejava pel camí amb pinta d’estar excitat.

Els seus cabells eren més llargs del que en Harry mai li havia vist: semblava que hagués patit moltes esgarrapades a la cara i tenia la roba estripada i feta trossos. Les figures van créixer i créixer fins que al retrat només hi cabien els seus caps i les seves espatlles.

Llavors tot sencer es va obrir a la paret com si fos una petita porta, i es va revelar l’entrada a un túnel real. I a fora d’aquest, amb els cabells massa llargs, la cara tallada i la roba estripada, va aparèixer en Neville Longbottom real, que va fer un crit de plaer, va saltar de la lleixa de la llar de foc i va cridar:

—Sabia que vindríeu! Ho sabia, Harry!





29. La tiara perduda




—Neville… Què… Com…?

Però en Neville s’havia adonat d’en Ron i l’Hermione, i amb xiscles d’alegria els estava abraçant a ells també. En Harry, com més mirava en Neville, pitjor el veia: tenia un ull inflat d’un to violeta groguenc i tot d’esgarrapades a la cara, i l’aire general de deixadesa suggeria que havia estat vivint durament. Però, així i tot, la seva cara maltractada va brillar de felicitat en deixar anar l’Hermione i dir, una altra vegada:

—Sabia que vindríeu! No parava de dir a en Seamus que era qüestió de temps!

—Neville, què t’ha passat?

—Què? Això? —en Neville va llevar importància a les seves ferides sacsejant el cap—. Això no és res, en Seamus està pitjor que jo. Ja ho veureu. Anem, doncs? Ah —va dirigir-se a l’Aberforth—. Ab, pot ser que hi hagi un parell més de persones en camí.

—Un parell més? —va repetir l’Aberforth, desconfiat—. Què vol dir, un parell més, Longbottom? Hi ha un toc de queda i un encanteri cridaner sobre tot el poble! —Ja ho sé, i per això aparetran directament a dins del bar. Envia-me’ls pel passatge, quan arribin, d’acord? Moltes gràcies.

En Neville va donar la mà a l’Hermione i la va ajudar a pujar a la lleixa de la llar de foc i a entrar al passadís. En Ron la va imitar, seguit per en Neville. En Harry es va dirigir a l’Aberforth.

—No sé com agrair-li-ho. Ens ha salvat la vida dues vegades.

—Doncs vetlleu per ella —va dir l’Aberforth, malhumorat—. Tal volta no us la pugui salvar una tercera vegada.

En Harry es va enfilar a la lleixa i va entrar al forat que hi havia darrere el retrat de l’Ariadna. A l’altre costat hi havia uns graons de pedra llisa: semblava com si el passadís hagués estat allà durant anys. De les parets penjaven llànties de llautó i el pis del terra estava desgastat i suau; mentre caminaven, les seves ombres onejaven sobre la paret formant un ventall.

—Quant de temps fa que hi és, això, aquí? —va demanar en Ron mentre avançaven—. El passadís no surt al Mapa de Magatotis, oi, Harry? Em pensava que només hi havia set passadissos que comunicaven Hogwarts amb l’exterior.

—Tots aquells van ser segellats abans que comencés el curs —va dir en Neville—. Ara no hi ha manera de passar per cap d’ells, no amb les malediccions que hi van posar a les entrades i amb Cavallers de la Mort i demèntors esperant a les sortides —va començar a caminar d’esquena, radiant i entusiasmant-se amb ells—. Però això no té cap mena d’importància… És veritat? Vau entrar a Gringotts? Vau escapar damunt un drac? És que ho escoltes per totes bandes i tot el món parla d’això; en Carrow va atupar en Terry Boot per cridar-ho al Gran Saló durant el sopar!

—Sí, és veritat —va dir en Harry.

En Neville es va posar a riure alegrement.

—Què n’heu fet, del drac?

—L’hem deixat en llibertat —va dir en Ron—. L’Hermione se’l volia quedar com a mascota…

—No exageris, Ron…

—Però que heu estat fent? La gent diu que fugíeu, Harry, però jo no m’ho he cregut. Em sembla que heu estat planejant alguna cosa.

—I tens raó —va dir en Harry—, però explica’ns alguna cosa de Hogwarts, Neville, que no en sabem res.

—Ha estat… Bé, diguem que ja no és com el Hogwarts d’abans —va dir en Neville, i el somriure li va desaparèixer de la cara mentre parlava—. Sabeu alguna cosa dels Carrow?

—Aquells dos Cavallers de la Mort que ensenyen aquí?

—Fan més que ensenyar —va dir en Neville—. Estan a càrrec de la disciplina. Als Carrow els encanten els càstigs.

—Com a l’Umbridge?

—Ui, no, comparat amb aquest parell, ella és una mosqueta morta. Se suposa que els altres professors han de recórrer als Carrow si fem alguna cosa mal feta. Encara que no ho fan, si poden evitar-ho. Es podria dir que tots els odien tant com nosaltres.

»L’Amicus, l’home, ensenya el que abans era Defensa Contra les Forces del Mal, tot i que ara simplement és Forces del Mal. Se suposa que hem de practicar el Malefici del Suplici amb les persones que mereixen ser castigades…

—Què??? —les veus d’en Harry, en Ron i l’Hermione van ressonar amunt i avall pel passadís.

—Sí —va dir en Neville—. Així va ser com em van fer això —va assenyalar un tall particularment profund que tenia a la galta—. Jo vaig refusar fer-lo, encara que alguna gent el fa. A en Crabbe i en Goyle els encanta. Suposo que és la primera vegada que destaquen en res.

»L’Al·lecto, la germana de l’Amicus, ensenya Muggleologia, que és obligatòria per a tots. Tots l’hem d’escoltar explicant com els muggles són igual que els animals, estúpids i bruts, i com obliguen els bruixots a romandre amagats, sent despietats amb ells, i com està sent restablert l’ordre natural. Aquest me’l va fer ella —va dir indicant l’altre tall a la seva cara—, per preguntar-li quanta sang de muggle tenien ella i el seu germà.

—Renoi, Neville —va dir en Ron—, hi ha moments i llocs en què és millor tenir la boca tancada.

—Tu no l’has sentida —va dir en Neville—. Tampoc no ho haguessis suportat. La cosa és que ajuda força que algú s’enfronti amb ells, perquè dóna esperances a tots els altres. Sovint ho notava quan tu ho feies, Harry.

—Però t’han utilitzat com una esmoladora de ganivets —va dir en Ron, encongint-se lleument quan van passar una llàntia i va poder veure les ferides d’en Neville en tot el seu esplendor.

En Neville va arronsar les espatlles.

—No importa. No volen vessar gaire sang pura; per això ens torturen una mica si parlem massa, però no ens mataran pas.

En Harry no sabia què era pitjor: les coses que estava explicant en Neville o el to de resignació amb què ho deia.

—Les úniques persones que corren més perill són aquelles que tenen amics o parents que estan donant problemes fora d’aquí. Se’ls emporten com a hostatges. El vell Xeno Lovegood estava sent massa franc en tot el que publicava a El Tafaner i, per aquesta raó, a la Luna se la van emportar del tren quan ens n’anàvem per passar les vacances de Nadal.

—Neville, ella està bé, l’hem vista…

—Sí, ho sé. Se les va empescar per a enviar-me un missatge.

De la seva butxaca va treure’n una moneda daurada, i en Harry la va reconèixer com un dels galions falsos que l’Exèrcit d’en Dumbledore havia utilitzat per enviar-se missatges entre ells.

—Ens han anat de conya —va dir en Neville, somrient a l’Hermione—. Els Carrow mai no han sabut com ens comunicàvem; això els tornava bojos. Sovint sortíem d’amagat per la nit i fèiem pintades a les parets: «L’Exèrcit d’en Dumbledore segueix reclutant gent», o coses com aquestes. L’Snape ho odiava.

—«Sortíem»? —va dir en Harry, que s’havia adonat que parlava en passat.

—Bé, cada vegada es feia més difícil —va dir en Neville—. Vam perdre la Luna per Nadal i la Ginny no va tornar més després de Pasqua, i nosaltres tres érem els suposats líders. Els Carrow semblaven adonar-se que jo estava darrere la majoria de les coses que passaven, i van començar a vigilar-me més de prop, i després van enxampar en Michael Corner alliberant un alumne de primer any que havien encadenat, i el van torturar molt durament. Això va espantar la gent.

—Què dius?! —va murmurar en Ron, en el moment que el passadís començava a ascendir formant una rampa.

—Sí, bé, no podia demanar a les persones que passessin pel mateix que havia passat en Michael, així que vam deixar de fer aquest tipus de coses. Però encara seguíem lluitant, fent coses en la clandestinitat, fins fa un parell de setmanes. Aleshores va ser quan van decidir que només hi havia una manera d’aturar-me, suposo, i van anar a buscar la meva àvia.

—Que van fer què? —van dir en Harry, en Ron i l’Hermione alhora.

—Sí —va dir en Neville, panteixant una mica, ja que el passadís s’havia tornar molt costa amunt—. Bé, ja et pots imaginar la seva manera de raonar. El pla de segrestar nens per forçar els seus familiars a comportar-se havia funcionat realment bé.

Suposo que tan sols era qüestió de temps abans que ho fessin a l’inrevés. L’assumpte va ser que —es va girar cap a ells, i en Harry es va quedar parat en veure que estava somrient— van mossegar l’àvia una mica més del que podien mastegar. Probablement van pensar que per a atrapar una petita i vella bruixa que vivia sola no necessitarien enviar ningú particularment poderós. Tanmateix —en Neville es va posar a riure—, en Dawlish encara és a Sant Mungo i la meva àvia es va escapolir. Em va enviar una carta —va donar copets amb la mà a la butxaca superior de la túnica— dient-me que estava molt orgullosa de mi, i que era un digne fill dels meus pares, i que seguís així.

—Genial —va dir en Ron.

—Sí —va dir en Neville alegrement—. L’únic problema és que quan es van adonar que no tenien per on enxampar-me, van decidir que, després de tot, Hogwarts podia arreglar-se-les sense mi. No sé si tenien pensat matar-me o enviar-me a Azkaban, però, igualment, vaig saber que era el moment de desaparèixer.

—Però —va dir en Ron, sentint-se completament confós— no anem… no anem directament a Hogwarts?

—És clar que sí —va dir en Neville—. Ja ho veuràs. Ja hi som.

Van girar una cantonada i allà, davant ells, hi havia el final del passadís. Un altre curt tram d’escales portava a una porta igual a la que estava amagada darrere el quadre de l’Ariadna. En Neville la va obrir i va passar a través d’ella. Mentre en Harry el seguia, va poder sentir en Neville cridant unes persones que estaven encara fora del seu camp de visió:

—Mireu qui és! No us ho havia dit?

Mentre en Harry entrava a la cambra a través del corredor, es van sentir uns crits:

—Harry!!!

—És en Potter! És en Potter!!!

—Ron!

—Hermione!

Va tenir una confusa impressió de tapissos de colors, de llums i de diverses cares. A l’instant, ell, en Ron i l’Hermione van ser aclaparats, abraçats i copejats a l’esquena; els seus cabells van ser despentinats i les seves mans, encaixades, pel que semblaven més de vint persones: pareixia que haguessin guanyat la final de quidditch.

—D’acord, d’acord, calmeu-vos! —va cridar en Neville, i mentre la gentada s’allunyava, en Harry va poder veure el que l’envoltava.

No reconeixia l’habitació. Era enorme, tot i que semblava l’interior d’una particularment sumptuosa casa d’arbre, o potser un grandiós camarot de vaixell.

Hamaques multicolors penjaven del sostre i de la balconada que envoltava les parets, folrades de panells de fusta i sense finestres, i que estaven cobertes per estendards brillants: en Harry va veure el lleó daurat de Gryffindor, engalanat de vermell; el negre teixó de Hufflepuff, contrastant sobre un fons groc, i l’àguila de color bronze de Ravenclaw, sobre un fons blau. El verd i plata de Slytherin era l’únic que estava absent.

Hi havia prestatgeries totalment plenes, unes quantes escombres aguantades contra la paret i, en una cantonada, una gran ràdio sense fil recoberta de fusta.

—On som?

—A la Sala de la Necessitat, és clar! —va dir en Neville—. S’ha superat a si mateixa, no et sembla? Els Carrow m’estaven perseguint, i sabia que només tenia una oportunitat per trobar un amagatall: me les vaig empescar per a travessar la porta i això va ser el que em vaig trobar! Bé, no era exactament així quan vaig arribar, era molt més petita, hi havia només una hamaca i els estendards eren tots de Gryffindor. Però es va anar fent més gran a mesura que anaven arribant més integrants de l’ED.

—I els Carrow no poden entrar? —va preguntar en Harry, buscant la porta.

—No —va dir en Seamus Finnigan, a qui en Harry no havia reconegut fins que va parlar: la cara d’en Seamus estava tota plena de blaus i inflada—. És un refugi ideal.

Mentre un dels nostres sigui a dins, ells no poden atrapar-nos, perquè la porta no s’obrirà. Tot això gràcies a en Neville. Realment entén aquesta Sala. Has de demanar exactament el que necessites… com per exemple: «No vull que cap partidari dels Carrow sigui capaç d’entrar»… i la Sala ja ho fa per tu! Tan sols has d’assegurar-te de ser precís i tenir cura dels detalls. En Neville és genial!

—En realitat és bastant senzill —va dir en Neville modestament—. Vaig estar aquí al voltant d’un dia i mig, i realment m’estava entrant molta gana, de manera que vaig desitjar aconseguir alguna cosa de menjar, i així va ser com el passadís es va obrir cap al Cap de Senglar. El vaig travessar i vaig conèixer l’Aberforth. Ens ha estat subministrant menjar, perquè, per alguna raó, aquesta és l’única cosa que la Sala no fa.

—Sí, bé, el menjar és una de les cinc excepcions a la llei de Gamp de la transfiguració elemental —va dir en Ron, sorprenent tothom.

—Així que ens hem estat amagant aquí durant gairebé dues setmanes —va dir en Seamus—, i simplement fabrica més hamaques cada vegada que en necessitem més, i fins i tot va fer aparèixer un bany bastant bonic quan van començar a venir noies…

—… i va pensar que els agradaria rentar-se, sí —va afegir la Lavender Brown, a qui en Harry no havia vist fins aquell moment. Ara que mirava al seu voltant, va reconèixer diverses cares familiars. Les dues bessones Patil eren allà, i en Terry Boot, l’Ernie Macmillan, l’Anthony Goldstein i en Michael Corner també.

—Tot i això, expliqueu-nos que heu estat fent —va dir l’Ernie—. Hi ha hagut molts rumors i hem estat intentant seguir-vos el rastre amb l’Hora Potter —va dir, apuntant cap a la ràdio sense fil—. No vau entrar a Gringotts?

—Sí que ho van fer! —va dir en Neville—. I allò del drac també era cert!

Hi va haver uns quants aplaudiments i fins i tot alguns crits. En Ron va fer una reverència.

—Què estàveu buscant? —va preguntar en Seamus frisosament.

Abans que cap d’ells pogués eludir la pregunta formulant-ne una de pròpia, en Harry va sentir un terrible dolor punxant a la cicatriu amb forma de llamp. Mentre donava l’esquena ràpidament a les cares curioses i delectades, la Sala de la Necessitat es va esvair, i es va trobar dempeus dins d’una ruïnosa cabana de pedra. Els taulons podrits del sòl que estaven als seus peus havien estat arrabassats, i una caixa daurada que havia estat desenterrada jeia oberta i buida al costat del forat. El crit de fúria d’en Voldemort va vibrar dins del seu cap.

Amb un gran esforç, va sortir de la ment d’en Voldemort una altra vegada i va retornar a la Sala de la Necessitat, on romania dret però trontollant. La suor li regalimava per la cara mentre en Ron el subjectava.

—Estàs bé, Harry? —estava dient en Neville—. Vols seure? Suposo que estaràs cansat, oi…?

—No —va dir en Harry. Va mirar en Ron i l’Hermione, provant de dir-los amb la mirada que en Voldemort acaba de descobrir la pèrdua d’un dels seus horricreus. El temps passava ràpidament: si en Voldemort escollia visitar Hogwarts tot seguit, perdrien la seva oportunitat.

—Cal que ens posem en marxa —va dir, i, per les seves expressions, va saber que ho havien entès.

—Llavors, què hem de fer, Harry? —va preguntar en Seamus—. Quin és el pla?

—Pla? —va repetir en Harry. Estava emprant tota la seva força de voluntat per evitar ser arrossegat de nou per la fúria d’en Voldemort: la cicatriu encara li cremava—. Bé, hi ha una cosa que nosaltres (en Ron, l’Hermione i jo) hem de fer, i després marxarem fora d’aquí.

Ningú no va riure ni va cridar més. A en Neville se’l veia confós.

—Què vols dir amb «marxarem fora d’aquí»?

—No hem vingut per quedar-nos —va dir en Harry, fregant-se la cicatriu, intentant alleugerir-ne el dolor—. Hi ha una cosa important que hem de fer…

—Què?

—No… no us ho puc dir.

Amb aquesta resposta es va aixecar un murmuri generalitzat: les celles d’en Neville es van contreure.

—Per què no pots dir-nos-ho? Té a veure amb la lluita contra l’Innominable, oi?

—Bé, sí…

—Llavors, t’ajudarem.

Els altres membres de l’Exèrcit d’en Dumbledore van assentir, alguns amb entusiasme i altres solemnement. Un parell d’ells es van aixecar de la cadira per demostrar la seva disposició a entrar immediatament en acció.

—No ho enteneu —a en Harry li semblava haver dit això moltes vegades en les darreres hores—. No… no podem dir-vos-ho. Hem de fer-ho… sols.

—Per què? —va preguntar en Neville.

—Perquè… —desesperat per començar a buscar l’horricreu que els faltava o, almenys, per mantenir una conversa privada amb en Ron i l’Hermione sobre on podien començar a cercar, en Harry va trobar difícil coordinar els seus pensaments. La cicatriu encara li cremava—. En Dumbledore ens va deixar una feina a nosaltres tres —va dir amb cura— i se suposa que no ho havíem d’explicar… Vull dir que ell desitjava que la féssim nosaltres, només nosaltres tres.

—Nosaltres som el seu Exèrcit —va dir en Neville—. L’Exèrcit d’en Dumbledore. Hi estàvem tots junts, en això; l’hem estat mantenint en funcionament mentre vosaltres tres havíeu marxat pel vostre compte…

—No és que ens n’hàgim anat precisament de pícnic, company —va dir en Ron.

—Mai no ho he dit; però no veig per què no podeu confiar en nosaltres. Tots els d’aquesta Sala hem estat lluitant i ens hem vist forçats a venir aquí perquè els Carrow ens estaven perseguint. Tothom aquí dins ha provat la seva lleialtat cap a en Dumbledore… i cap a tu, Harry.

—Mira —va començar en Harry, sense saber ben bé què anava a dir; però no va tenir importància: la porta que donava al túnel s’acabava d’obrir darrere seu.

—Hem rebut el teu missatge, Neville! Hola a vosaltres tres; he pensat que seríeu aquí!

Eren la Luna i en Dean. En Seamus va deixar anar un gran xiscle de felicitat i va córrer a abraçar el seu millor amic.

—Hola a tothom! —va dir la Luna alegrement—. Oh, es meravellós tornar a ser aquí!

—Luna —va dir en Harry distret—, què fas aquí? Com has sabut que…?

—Jo l’he avisada —va dir en Neville, aixecant el fals galió—. Els vaig prometre a la Ginny i a ella que, si apareixies, els ho faria saber. Tots pensàvem que, si tornaves, això significaria la revolució. Que aniríem a enderrocar l’Snape i els Carrow.

—És clar que és això el que significa —va dir la Luna vivament—. No és així, Harry? Lluitarem per expulsar-los de Hogwarts?

—Escolteu —va dir en Harry amb un creixent sentiment de pànic—. Ho sento, però no hem tornat per això. Hi ha una cosa que hem de fer i després…

—Ens deixaràs en aquest caos? —va protestar en Michael Corner.

—No! —va dir en Ron—. El que estem fent beneficiarà tot el món, al final; es tracta d’intentar alliberar-nos de l’Innominable…

—Llavors, deixeu que us ajudem! —va dir en Neville enfadat—. Volem prendre-hi part!

Hi va haver un altre soroll darrere seu, i en Harry es va girar. Va pensar que se li parava el cor: la Ginny estava sortint del forat de la paret, seguida de prop per en Fred, en George i en Lee Jordan. La Ginny va obsequiar en Harry amb un somriure radiant.

S’havia oblidat, o mai no havia apreciat realment, que bonica que era, però mai no s’havia sentit menys content de veure-la.

—L’Aberforth està una mica enfadat —va dir en Fred, aixecant la mà en resposta a diversos crits de benvinguda—. Vol anar a dormir una mica, i el seu bar s’ha convertit en una estació de tren.

En Harry es va quedar amb la boca oberta. Just darrere d’en Lee Jordan venia l’antiga parella d’en Harry, la Xo Xang. Ella va somriure-li.

—Em va arribar el missatge —va dir, ensenyant el seu propi galió fals i avançant per asseure’s al costat d’en Michael Corner.

—Així, doncs, quin és el pla, Harry? —va dir en George.

—No hi ha pla —va dir en Harry, encara desorientat per la inesperada aparició de tota aquella gent, incapaç de d’absorbir-ho tot mentre la cicatriu continuava coent-li feroçment.

—Ho farem simplement a mesura que anem progressant, oi? Aquests són els meus preferits —va dir en Fred.

—Has d’aturar-ho! —li va dir en Harry a en Neville—. Per què els has demanat que tornessin? Això és una bogeria…

—Lluitarem, no? —va dir en Dean, traient el seu fals galió—. El missatge deia que en Harry havia tornat, i que lluitaríem! Tot i que encara he d’aconseguir una vareta…

—No tens vareta? —va preguntar en Seamus.

De sobte, en Ron es va girar cap a en Harry.

—Per què no poden ajudar-nos?

—Què?

—Poden ajudar —va dir abaixant la veu, perquè no ho sentís ningú tret de l’Hermione, que estava entre tots dos—. No sabem on és. Hem de trobar-lo aviat. No cal que els diguem que és un horricreu.

En Harry va mirar d’en Ron a l’Hermione, que va xiuxiuejar:

—Crec que en Ron té raó. Ni tan sols sabem què és el que estem buscant; els necessitem —i com que en Harry no semblava molt convençut, va afegir—: No has de fer-ho tot tu sol, Harry.

En Harry va pensar ràpid, amb la cicatriu encara cremant-li i la ment amenaçant de tornar-se a dividir. En Dumbledore li havia advertit que no parlés amb ningú dels horricreus, tret d’en Ron i l’Hermione. «Secrets i mentides, així és com vam créixer, i a l’Albus… li era innat…». S’estava convertint en un Dumbledore, mantenint secrets comprimits dins del pit, temorós de confiar? Però en Dumbledore havia confiat en l’Snape, i a on l’havia portat? A ser assassinat a la part més alta de la torre més alta…

—Està bé —va dir en veu baixa als altres dos—. D’acord —va cridar perquè el sentís tothom, i tot el soroll va cessar: en Fred i en George, que havien estat fent bromes a aquells que tenien més a prop, es van quedar en silenci i tots van romandre alerta, excitats.

—Hi ha una cosa que hem de trobar —va dir en Harry—. Un cosa… una cosa que ens ajudarà a enderrocar l’Innominable. És aquí, a Hogwarts, però no sabem on. Pot haver pertangut a Ravenclaw. Algú ha sentit a parlar sobre un objecte com aquest? Per exemple, algú ha vist algun objecte que portés la seva àguila?

Va mirar esperançat en direcció a un petit grup de Ravenclaws: la Padma, en Michael, en Terry i la Xo; però va ser la Luna qui va respondre, asseguda al braç de la cadira de la Ginny:

—Bé, hi ha la seva tiara perduda. Et vaig parlar d’ella, ho recordes, Harry? La tiara perduda de Ravenclaw? El meu pare l’estava intentant duplicar.

—Sí, però la tiara perduda —va dir en Michael Corner, posant els ulls en blanc— està «perduda», Luna. Aquest és el problema.

—Quan es va perdre? —va preguntar en Harry.

—Diuen que fa segles —va dir la Xo, i en Harry va sentir com se li enfonsava el cor—. El professor Binns diu que la tiara es va esvair juntament amb la mateixa Ravenclaw. La gent l’ha cercada, però —va demanar als seus companys de Ravenclaw— ningú no n’ha trobat mai cap rastre, oi?

Tots van negar amb el cap.

—Ho sento, però que és una tiara? —va preguntar en Ron.

—Una espècie de corona, com una diadema —va dir en Terry Boot—. Se suposa que la de Ravenclaw tenia propietats màgiques, que feien créixer la saviesa del portador.

—Sí, els sifons de burifer del meu pare…

Però en Harry va interrompre la Luna.

—I cap de vosaltres no ha vist mai res que s’hi assembli?

Tots van sacsejar el cap novament. En Harry va mirar en Ron i l’Hermione i la seva pròpia desil·lusió es va veure reflectida en ells. Un objecte que havia estat perdut tant de temps, i aparentment sense deixar rastre, no semblava un bon candidat per a ser un horricreu amagat al castell… Tanmateix, abans que pogués formular la següent pregunta, la Xo va tornar a parlar.

—Si vols fer-te una idea de com se suposa que és la tiara, puc portar-te a la nostra sala comuna i ensenyar-te-la, Harry. Ravenclaw la porta posada a l’estàtua que tenim d’ella.

A en Harry la cicatriu li va coure novament. Per un moment, la Sala de la Necessitat va oscil·lar davant seu, i en canvi es va veure volant amb el negre terra a sota seu i va sentir la gran serp enrotllada sobre les seves espatlles. En Voldemort estava volant una altra vegada, però si se n’anava cap al llac subterrani o cap aquí, al castell, no ho sabia. De qualsevol manera, gairebé no quedava temps.

—S’està movent —va dir silenciosament a en Ron i l’Hermione. Va mirar a la Xo i després es va tornar a girar cap a ells—. Escolteu, sé que no és una gran pista, però vaig a fer una ullada a l’estàtua, almenys per saber com és la tiara. Espereu-me aquí i mantingueu-vos… ja sabeu… estalvis els uns als altres.

La Xo s’havia posat dempeus, però la Ginny va dir amb una veu bastant ferotge:

—No, la Luna guiarà en Harry! Oi, Luna?

—Oh, sí, amb molt de gust —va dir la Luna alegrament, mentre la Xo s’asseia novament, desil·lusionada.

—Com sortim? —va preguntar en Harry a en Neville.

—Per aquí.

Va portar en Harry i la Luna cap a un racó, on un petit armari s’obria en direcció a una empinada escala.

—Cada dia apareix en un lloc diferent, per això mai no l’han poguda trobar —va dir—. L’únic problema és que mai no sabem on exactament anirem a parar quan sortim. Tingues cura, Harry, sempre patrullen els passadissos durant la nit.

—Cap problema —va dir en Harry—. Ens veiem d’aquí a una estona.

La Luna i ell es van afanyar a pujar l’escala, que era llarga, estava il·luminada per torxes i presentava cantonades en llocs inesperats. Al final, van arribar al que semblava ser una paret sòlida.

—Posa’t aquí sota —va dir en Harry a la Luna, traient la Capa d’Invisibilitat i col·locant-la per sobre d’ells dos. Va empènyer la paret amb un petit cop.

Quan la va tocar, la paret es va esvair i van sortir a fora. En Harry va mirar enrere i va veure que s’havia tornat a tancar hermèticament. Estaven dempeus en un corredor fosc. En Harry va empènyer la Luna cap a les ombres, va buscar a dins del saquet que tenia al voltant del coll i en va treure el Mapa de Magatotis. Sostenint-lo a prop del nas, va buscar i, al final, va localitzar els puntets que eren ell i la Luna.

—Estem al cinquè pis —va xiuxiuejar, mirant com es movia el senyor Filch allunyant-se d’ells a un passadís de distància—. Som-hi, per aquí.

Van partir.

En Harry ja havia tafanejat abans moltes vegades pel castell de nit, però el cor mai no li havia bategat tan ràpidament; mai no havia estat tan important trobar un camí segur lluny del perill. A través de rajoles il·luminades per la llum de la lluna, passant per davant d’armadures els cascs de les quals cruixien al so de les seves suaus petjades, girant cantonades a l’altre costat de les quals qui sabia el que sotjava, en Harry i la Luna van caminar, examinant el Mapa de Magatotis cada vegada que la llum ho permetia, aturant-se dues vegades per permetre que un fantasma seguís el seu camí sense prestar-los atenció. Ell s’esperava trobar algun obstacle en qualsevol moment; el seu pitjor temor era que aparegués en Peeves, i a cada pas parava l’orella per si sentia algun senyal que li indiqués que l’esperit entremaliat s’aproximava.

—Per aquí, Harry —va panteixar la Luna, agafant-lo per la màniga i estirant-lo cap a una escala en espiral.

Van pujar en tancats i vertiginosos cercles; en Harry mai no havia estat allà dalt abans. Al final, van arribar a una porta. No hi havia cap maneta ni cap forat del pany: res, només una llisa extensió de fusta antiga, i un picaporta de bronze en forma d’àguila.

La Luna va treure la pàl·lida mà, que semblava sobrenatural flotant enmig del no-res, sense estar aparentment connectada a un braç o a un cos. Va picar una vegada i, dins d’aquell silenci, a en Harry li va sonar com un tret de canó. De seguida l’àguila va obrir el bec, però en lloc d’un piu-piu d’ocell, va sentir-se una veu suau i musical que va dir:

—Què va ser primer, el fènix o la flama?

—Hmm… Què en penses, Harry? —va dir la Luna, pensativa.

—Què? No teniu contrasenya?

—Oh, no, has de respondre una pregunta —va dir la Luna.

—Què passa si dónes la resposta incorrecta?

—Bé, doncs has d’esperar que algú altre doni la resposta correcta —va dir la Luna—. D’aquesta manera aprens, no et sembla?

—Sí… el problema és que no ens podem permetre el luxe d’esperar ningú més, Luna.

—No, ja veig què vols dir —va dir la Luna seriosament—. Bé, llavors, crec que la resposta és que un cercle no té començament.

—Ben raonat —va dir la veu, i la porta es va obrir.

La deserta sala comuna era una cambra àmplia i circular, més espaiosa que qualsevol altre que en Harry hagués vist mai a Hogwarts. Elegants finestres de volta ressaltaven sobre les parets, de les quals penjaven teixits de seda de color blau i bronze: de dia, els Ravenclaw tenien una vista espectacular de les muntanyes dels voltants. El sostre era voltat i tenia estels pintats, que es repetien a la catifa de color blau de mitja nit. Hi havia taules, cadires i prestatgeries, i en un nínxol de cara a la porta s’aixecava una alta estàtua de marbre blanc.

En Harry va reconèixer Mari Pau Ravenclaw pel bust que havia vist a casa de la Luna. L’estàtua estava al costat d’una porta que, va suposar, portava als dormitoris dels pis superior. Va caminar a gambades fixament en direcció a la dona de marbre, que semblava retornar-li la mirada amb un somriure mig burleta gravat en el seu rostre, bell però lleugerament intimidant. Una diadema d’aspecte delicat havia estat reproduïda en marbre dalt el seu cap. No era molt diferent de la diadema que la Fleur havia utilitzat al seu casament. Hi havia diminutes paraules gravades en ella. En Harry va sortir de sota la capa i es va enfilar sobre el sòcol de l’estàtua per poder llegir-les.

—«El tresor de l’enteniment val més que tot el firmament».

—Cosa que vol dir que no en deus tenir ni cinc, estúpid —va dir una veu trencada.

En Harry es va girar, va relliscar del sòcol i va caure a terra. La figura d’espatlles caigudes de l’Al·lecto Carrow estava dempeus davant seu, i en el precís moment que en Harry aixecava la vareta, va prémer amb el seu rabassut dit índex sobre la calavera i la serp que duia gravades a l’avantbraç.





30. La destitució d’en Severus Snape




En el moment que el dit de l’Al·lecto va tocar la Marca, la cicatriu d’en Harry va cremar salvatgement, l’habitació estrellada va desaparèixer de la vista i es va trobar dempeus sobre el sortint d’una roca d’un penya-segat, amb el mar movent-se al seu voltant i sentint el triomf al seu cor… Tenien el noi.

Un cop fort va tornar en Harry a la realitat. Desorientat, va alçar la vareta, però la bruixa que tenia davant ja estava caient cap endavant; va picar tan fort contra el terra que els vidres de les llibreries van dringar.

—Mai no havia estabornit ningú excepte a les classes de l’ED —va dir la Luna, que semblava lleugerament interessada—. Ha fet més soroll del que em pensava.

I, certament, el sostre havia començat a tremolar. L’eco de passos creixia en intensitat rere la porta que es dirigia als dormitoris. L’encanteri de la Luna havia despertat els de Ravenclaw que dormien a dalt.

—Luna, on ets? He de ficar-me sota la Capa! Els peus de la Luna van aparèixer del no-res; en Harry va córrer cap al seu costat i ella va deixar caure la Capa sobre ells quan la porta es va obrir i una riuada d’alumnes de Ravenclaw, tots ells en pijama, van inundar la sala comuna. Hi va haver exclamacions i crits de sorpresa quan van veure l’Al·lecto jaient allà, inconscient.

La van envoltar lentament, com si fos una bèstia salvatge que podia despertar-se en qualsevol moment i atacar-los. Llavors, un noiet valent de primer es va avançar i la va tocar al darrere amb el dit gros.

—Crec que pot ser morta! —va cridar amb delit.

—Oh, mira! —va xiuxiuejar la Luna feliçment, mentre els Ravenclaw s’apinyaven al voltant de l’Al·lecto—. N’estan encantats!

—Sí… genial…

En Harry va tancar els ulls, i quan la cicatriu va bategar, va escollir enfonsar-se de nou en la ment d’en Voldemort. Es movia al llarg del túnel cap a la primera cova.

Havia preferit assegurar-se que el medalló estava bé abans de venir… però no li portaria gaire temps…

Es va sentir un cop a la porta de la sala comuna i cada un dels Ravenclaw es va quedar glaçat. Des de l’altre costat, en Harry va sentir la veu suau i musical que sorgia del picaporta en forma d’àguila.

—On van a parar els objectes que desapareixen?

—I jo què sé! Calla! —va grunyir una veu grollera, que en Harry va reconèixer com la de l’Amicus, l’altre germà Carrow—. Al·lecto? Al·lecto? Ets aquí? El tens? Obre la porta!

Els Ravenclaw xiuxiuejaven entre ells, atemorits. Després, sense avisar, hi va haver una sèrie de trets, com si algú disparés una arma contra la porta.

—Al·lecto!!! Si ve i no tenim en Potter… Vols seguir el mateix camí que els Malfoy? Contesta’m!!! —va bramar l’Amicus, sacsejant la porta amb totes les seves forces, però ni així es va obrir. Els Ravenclaw eren tots a la part de darrere, i alguns dels més espantats van començar a córrer per les escales cap als seus llits. Després, just quan en Harry s’estava preguntant si havia o no d’obrir la porta de cop i estabornir l’Amicus abans que el Cavaller de la Mort pogués fer res més, una segona veu molt més familiar es va sentir darrere de la porta.

—Puc preguntar què està fent, professor Carrow?

—Intento… aconseguir… travessar aquesta maleïda… porta! —va cridar l’Amicus—. Vés i porta’m en Flitwick! Fes que obri la porta ara mateix!

—Però no hi ha la seva germana, allà dins? —va preguntar la professora McGonagall—. No l’ha deixada entrar el professor Flitwick aquesta tarda, a petició urgent seva? Potser ella podria obrir-li la porta. Llavors no necessitaria despertar mig castell.

—No contesta, vella escombra! Obre-la! Maleïda… fes-ho ara!

—Si de veritat ho desitja —va dir la professora McGonagall, amb gran fredor.

Es va sentir un cop del picaporta i la veu musical va preguntar una altra vegada.

—On van a parar els objectes que desapareixen?

—Al no-res, o sigui, al tot —va replicar la professora McGonagall.

—Molt ben expressat —va respondre el picaporta en forma d’àguila, i la porta es va obrir suaument.

Els pocs Ravenclaw que s’havien quedat enrere van córrer ràpidament cap a les escales quan l’Amicus va aparèixer al llindar, brandant la seva vareta. Encorbat com la seva germana, tenia una cara pàl·lida i tofenca i ulls diminuts, que van posar-se de cop sobre l’Al·lecto, estesa immòbil al terra. Va deixar escapar un crit de fúria i por.

—Què han fet, els desvergonyits? —va cridar—. Els llançaré el Malefici del Suplici a sobre fins que em diguin qui ho ha fet… I què dirà el Senyor de les Forces del Mal? —va xisclar, dempeus al costat de la seva germana i copejant-se el front amb el puny—. No el tenim, i ells van i la maten!

—Només està estabornida —va dir impacient la professora McGonagall que s’havia inclinat per examinar l’Al·lecto—. Es posarà perfectament bé.

—No ho farà pas! —va bramar l’Amicus—. No després que el Senyor de les Forces del Mal acabi amb ella! L’ha cridat, sento cremar la meva Marca, i es pensa que tenim en Potter!

—Tenen en Potter? —va dir la professora McGonagall bruscament—. Què vol dir que tenen en Potter?

—Ens va dir que en Potter potser intentaria entrar a la torre de Ravenclaw i ens va enviar aquí per a atrapar-lo!

—Per què provaria d’entrar a la torre de Ravenclaw, en Harry Potter? En Potter pertany a la meva residència!

Sota la incredulitat i la còlera, en Harry va sentir un petit deix d’orgull en la seva veu i l’afecte que sentia vers la Minerva McGonagall va brollar dins seu.

—Ens van informar que podria presentar-se aquí! —va dir en Carrow—. No sé per què.

La professora McGonagall es va aixecar i els seus ullets brillants van recórrer l’habitació. Dues vegades van passar per sobre del lloc on eren en Harry i la Luna.

—Podem carregar el mort als nois —va dir l’Amicus, amb una expressió sobtadament astuta a la seva cara de porc—. Sí, això és el que farem. Li direm que l’Al·lecto va ser atacada pels nens, els nens d’aquí dalt —va mirar el sostre estrellat cap als dormitoris—, i li direm que la van obligar a tocar-se la Marca, i així va ser com es va produir la falsa alarma… Pot castigar-los a ells. Un parell de nois més o menys, quina és la diferència?

—Només la diferència que hi ha entre la veritat i la mentida, el valor i la covardia —va dir la professora McGonagall, posant-se pàl·lida—. Una diferència, en resum, que vostè i la seva germana semblen incapaços d’apreciar. Però permeti’m deixar-li una cosa molt clara. No carregarà les culpes de les seves nombroses ineptituds als estudiants de Hogwarts. No ho permetré.

—Perdó?

L’Amicus es va moure fins que va ser perillosament a prop de la professora McGonagall, amb la cara a pocs centímetres de la d’ella. Ella es va negar a fer un pas enrere, sinó que va abaixar la mirada cap a ell com si fos alguna cosa repugnant que hagués trobat enganxada a la pica del lavabo.

—No és qüestió del que tu pots permetre, Minerva McGonagall. Se t’ha acabat el temps. Nosaltres som al càrrec ara, i em recolzaràs o en pagaràs el preu —i li va escopir a la cara.

En Harry es va treure la Capa de sobre, alçant la vareta, i va dir:

—No ho hauries d’haver fet.

Al temps que l’Amicus es girava, en Harry va cridar:

—Crucio!

El Cavaller de la Mort va levitar. Es va cargolar enlaire com si s’estigués ofegant, udolant de dolor, i llavors, amb un cruixit i un esclat de vidres, es va estavellar contra la llibreria i va caure, arrupit i insensible, al terra.

—Ja veig el que volia dir la Bel·latrix —va dir en Harry, amb la sang palpitant a través del seu cervell—: s’ha de desitjar fer mal de tot cor.

—Potter! —va xiuxiuejar la professora McGonagall, amb la mà al cor—. Potter… és aquí! Què…? Com…? —va moure’s amb dificultat per recobrar les maneres—. Potter, això ha estat una bogeria!

—Li ha escopit —va dir en Harry.

—Potter, jo… això és molt… galant per la seva part… Però no s’adona…?

—Sí que me n’adono —li va assegurar en Harry. En certa manera, el pànic de la professora el va estabilitzar—. Professora McGonagall, en Voldemort és en camí.

—Oh, ara ja se’ns permet dir-ne el nom? —va preguntar la Luna amb un aire d’interès, traient-se la Capa d’Invisibilitat. L’aparició d’un segon proscrit va semblar desconcertar la professora McGonagall, que va trontollar cap enrere i va caure en una cadira propera, agafant-se el coll de la seva vella camisa de dormir de tartà.

—No crec que hi hagi cap diferència en com l’anomenem —va dir en Harry a la Luna—. Ja sap on sóc.

En una part distant del cervell d’en Harry, la part connectada a la cicatriu inflada i ardent, podia veure en Voldemort navegant ràpidament sobre el fosc llac en una fantasmagòrica llanxa verda… Gairebé havia arribat a l’illot on hi havia la pica de pedra…

—Heu de fugir —va xiuxiuejar la professora McGonagall—. Ara, Potter, tan ràpid com pugueu!

—No puc —va dir Harry—. Hi ha una cosa que he fer. Professora, sap on és la tiara de Ravenclaw?

—La t-tiara de Ravenclaw? Evidentment que no… ha estat perduda durant segles —va dir, tibada—. Potter, és una bogeria, una completa bogeria entrar en aquest castell…

—Havia de fer-ho —va dir en Harry—. Professora, hi ha una cosa amagada aquí que se suposa que he de trobar, i podria ser la tiara… Si almenys pogués parlar amb el professor Flitwick…

Es va sentir un moviment, una dringadissa de cristalls. L’Amicus s’estava girant.

Però, abans que en Harry o la Luna poguessin actuar, la professora McGonagall es va aixecar, apuntant amb la vareta cap al Cavaller de la Mort atordit, i va dir:

—Imperio!

L’Amicus es va aixecar, va caminar cap a la seva germana, va recollir-li la vareta i llavors es va encaminar obedientment cap a la professora McGonagall, a qui la hi va donar juntament amb la seva. Després, es va ajeure al terra al costat de l’Al·lecto.

La professora McGonagall va agitar la seva vareta una altra vegada, i una corda brillant de plata va aparèixer per art de màgia i va serpentejar al voltant dels Carrow, lligant-los estretament.

—Potter —va dir la professora McGonagall, girant de nou la cara cap a ell amb indiferència envers el conflicte dels Carrow—, si l’Innominable sap que vostè és aquí…

Mentre deia això, una descàrrega de còlera, com un dolor físic, va travessar en Harry fent coure la seva cicatriu, i per un segon va abaixar la mirada cap a una pica, la poció de la qual s’havia tornat clara, i que no contenia cap medalló d’or sota la superfície.

—Potter, es troba bé? —va dir una veu, i en Harry va tornar en si. Estava aferrat a l’espatlla de la Luna per aguantar-se.

—El temps corre, en Voldemort s’està apropant. Professora, actuo sota les ordres d’en Dumbledore, he de trobar el que volia que trobés! Però hem de treure els estudiants a fora mentre escorcollo el castell. És a mi a qui en Voldemort busca, però no li importarà matar-ne a uns quants de més o de menys; no, ara… —«no, ara que sap que estic destruint els horricreus», va dir en Harry acabant la frase dins del seu cap.

—Actua sota les ordres d’en Dumbledore? —va repetir ella amb una mirada de sorpresa. Després es va alçar completament.

—Protegirem l’escola contra l’Innominable mentre cerca aquest… aquest objecte.

—Això és possible?

—Crec que sí —va dir la professora McGonagall secament—; els professors som bastant hàbils amb la màgia, ja ho saps. Estic segura que serem capaços de mantenir-lo allunyat una estona si centrem els nostres esforços en això. Sens dubte, haurem de fer alguna cosa amb el professor Snape…

—Deixi’m…

—… I si Hogwarts està a punt d’entrar en un estat de setge, amb el Senyor de les Forces del Mal a les seves portes, certament seria aconsellable apartar del camí com més gent innocent millor. Però, amb la xarxa de pols migratòria sota el seu control i la impossibilitat d’aparetratge, si més no als terrenys…

—Hi ha un camí —va dir en Harry ràpidament, i li va parlar del passadís l’entrada del qual s’amagava al Cap de Senglar.

—Potter, estem parlant de centenars d’estudiants…

—Ho sé, professora; però, si en Voldemort i els Cavallers de la Mort es concentren en els límits de l’escola, no s’interessaran en ningú que desapareti fora del Cap de Senglar.

—No és del tot descabellada, aquesta idea —va assentir la professora McGonagall. Va apuntar la vareta cap als Carrow, i una xarxa argentada va caure sobre els seus cossos units, es va lligar al seu voltant i els va alçar enlaire, on van quedar suspesos sota el sostre blau i daurat com dues grans i lletges criatures marines—. Anem.

Hem d’avisar els altres caps de residència. Millor que es torni a posar la Capa.

Va marxar cap a la porta, i mentre ho feia va alçar la vareta. De la punta van sortir-ne tres gats platejats amb marques al voltant dels ulls. Els patronus corrien amb habilitat, omplint l’escala de caragol de llum argentada, mentre la professora McGonagall, en Harry i la Luna baixaven corrents.

Van recórrer els passadissos veloçment, i un a un els patronus els van abandonar.

La camisa de dormir de tartà de la professora McGonagall serpentejava sobre el terra, i en Harry i la Luna la seguien sota la Capa.

Havien baixat dos pisos més quan van notar les petjades d’algú altre. En Harry, a qui encara li picava la cicatriu, ho va notar el primer. Va remenar dins del saquet que portava al voltant del coll, buscant el Mapa de Magatotis; però abans que pogués fer-se càrrec de l’assumpte, la professora McGonagall també va semblar adonar-se que tenien companyia. Es va aturar, va alçar la vareta preparada per a un duel i va dir:

—Qui hi ha aquí?

—Sóc jo —va dir una veu greu.

De darrere una armadura en va sortir en Severus Snape.

Davant d’aquesta visió, l’odi va bullir dins d’en Harry. Havia oblidat els detalls de l’aparença de l’Snape, davant la magnitud dels seus crims, oblidant com n’eren, de greixosos, els seus cabells negres penjant en cortines al voltant de la seva estreta cara; com n’era, de freda i mortífera, la mirada dels seus negres ulls. No duia pijama, sinó que portava la seva habitual capa negra, i també subjectava la vareta preparat per a una baralla.

—On són els Carrow? —va preguntar amb tranquil·litat.

—Allà on els hagis dit que anessin, suposo, Severus —va dir la professora McGonagall.

L’Snape es va apropar uns passos, i els seus ulls van voletejar de la professora McGonagall a l’aire del seu voltant, com si sabés que en Harry era allà. En Harry sostenia la vareta amunt també, preparat per a l’atac.

—Em feia la impressió —va dir Snape— que l’Al·lecto havia detingut un intrús.

—De veritat? —va dir la professora McGonagall—. I què et va fer pensar això?

L’Snape va fer un lleu moviment amb el seu braç esquerre, on tenia la Marca de les Forces del Mal gravada a la pell.

—Oh, és clar, naturalment —va dir la professora McGonagall—. Vosaltres, els Cavallers de la Mort, teniu les vostres pròpies formes de comunicar-vos; ho oblidava.

L’Snape va fingir no haver-la sentida. Els seus ulls encara sondejaven l’aire al voltant de la professora McGonagall, i s’acostava a poc a poc, com si no s’adonés del que estava fent.

—No sabia que era el teu torn de patrullar els passadissos, Minerva.

—Alguna objecció?

—Em pregunto què t’ha tret del llit en aquestes hores tan tardanes.

—Em semblava haver sentit enrenou —va dir la professora McGonagall.

—De veritat? Doncs aparentment, tot està en calma —l’Snape la va mirar als ulls—. Ha vist en Harry Potter, Minerva? Perquè si l’ha vist, he d’insistir…

La professora McGonagall es va moure més ràpid del que en Harry l’hauria creguda capaç. La seva vareta va tallar l’aire i, durant una fracció de segon, en Harry va creure que l’Snape quedaria inconscient, però la rapidesa del seu encís d’Ègida va ser tal que la McGonagall va perdre l’equilibri. Va brandir la seva vareta cap a una torxa de la paret que va sortir volant d’on estava enganxada; en Harry, que havia estat a punt de llençar un malefici a l’Snape, es va veure forçat a apartar la Luna de les flames que queien, que es van convertir en un anell de foc que va omplir el passadís i va volar en forma de llaç en direcció on era l’Snape…

Llavors ja no va ser foc, sinó una gran serp negra que la professora McGonagall va fer esclatar en fum, i que després es va tornar a unir i es va solidificar en segons per convertir-se en un eixam de dagues perseguidores. L’Snape les va evitar simplement forçant que una armadura es posés davant seu, i amb cops ressonants, les dagues es van enfonsar, una rere l’altra, dins del seu pit metàl·lic.

—Minerva! —va dir una veu estrident, i mirant darrere d’ell, encara escudant la Luna dels encanteris voladors, en Harry va veure el professor Flitwick i la professora Coliflor corrent pel passadís cap a ells en pijama, amb l’enorme professor Llagot panteixant a la rereguarda.

—No! —va xisclar en Flitwick, alçant la vareta—. No mataràs ningú més a Hogwarts!

L’encanteri d’en Flitwick va copejar l’armadura rere la qual l’Snape s’havia escudat. Amb un estrèpit, aquesta va tornar a la vida. L’Snape va lluitar per alliberar-se dels aclaparadors braços de metall i els va enviar volant cap als seus atacants. En Harry i la Luna es van llançar a un costat per esquivar-los mentre s’estavellaven contra la paret i es feien miques. Quan en Harry va alçar la mirada, l’Snape estava en plena fugida, i els professors McGonagall, Flitwick i Coliflor corrien darrere d’ell. Es va llançar a través de la porta d’una classe i, moments més tard, es va sentir el crit de la professora McGonagall:

—Covard! Covard!!!

—Què passa, què està passant? —va preguntar la Luna.

En Harry la va posar dempeus i van córrer ràpidament pel passadís, arrossegant la Capa d’Invisibilitat rere seu, fins a l’interior de la classe deserta on els professors McGonagall, Flitwick i Coliflor estaven drets davant una finestra trencada.

—Ha saltat —va dir la professora McGonagall quan en Harry i la Luna van entrar corrents a l’habitació.

—Vol dir que és mort? —en Harry va córrer veloçment cap a la finestra, ignorant els crits de sorpresa d’en Flitwick i la Coliflor per la seva sobtada aparició.

—No, no és mort —va dir la professora McGonagall amb amargor—. A diferència d’en Dumbledore, encara tenia una vareta… i sembla haver après uns quants trucs del seu mestre.

Amb un formigueig d’horror, en Harry va veure a la distància una enorme silueta, amb forma de ratpenat, volant a través de la foscor cap als murs de Hogwarts.

Es van sentir passos pesats darrere d’ells i una gran quantitat d’esbufecs. El professor Llagot acabava d’arribar.

—Harry! —Va aconseguir dir, fent-se massatges a l’immens pit sota el pijama de seda maragda—. El meu noi estimat… Quina sorpresa… Minerva, sisplau, explica’t… En Severus… què?

—El nostre director s’ha pres un breu descans —va dir la professora McGonagall, assenyalant cap al forat amb la forma de l’Snape de la finestra.

—Professora! —va cridar en Harry amb la mà al front. Podia veure els ínfers lliscant dins l’aigua sota seu, i va sentir la llanxa verda xocar contra la vora del llac, mentre en Voldemort en sortia amb la mort dins el cor…

—Professora, hem d’atrinxerar l’escola. Ja ve!

—Molt bé. L’Innominable ve de camí —va informar ella als altres professors. Els professors Coliflor i Flitwick van ofegar un crit. En Llagot va deixar escapar un gemec—. En Potter té feina a fer dins el castell seguint ordres d’en Dumbledore. Cal que protegim el lloc tant bé com puguem mentre en Potter fa el que necessita fer.

—Te n’adones, suposo, que res del que puguem fer podrà mantenir a fora l’Innominable indefinidament? —va xisclar en Flitwick.

—Però podem retardar-lo —va dir la professora Coliflor.

—Gràcies, Pomona —va dir la professora McGonagall, i entre les dues bruixes va passar un corrent d’entesa—. Suggereixo que establim una protecció bàsica al voltant del castell, després congregarem els alumnes i ens reunirem al Gran Saló. La majoria han de ser evacuats; tanmateix, si algú que sigui major d’edat desitja quedar-se i lluitar, crec que li n’hauríem de donar l’oportunitat.

—D’acord —va dir la professora Coliflor, anant cap a la porta—. Ens trobarem al Gran Saló en vint minuts amb els de la meva residència.

I quan es va perdre de vista al trot, van poder sentir els seus murmuris:

—Tentàcula verinosa, trampa del diable… i soques de tortull… Sí, vull veure els Cavallers de la Mort lluitant contra això.

—Jo puc actuar des d’aquí —va dir en Flitwick, i encara que amb prou feines podia veure res, va mormolar conjurs d’enorme complexitat. En Harry va sentir un estrany soroll de ràfegues d’aire, com si en Flitwick hagués desencadenat el poder del vent als jardins.

—Professor —va dir Harry, apropant-se al petit professor d’Encanteris—. Professor, sento interrompre’l, però és important. Té alguna idea d’on és la tiara de Ravenclaw?

—… Protego horribilis… La tiara de Ravenclaw? —va xisclar en Flitwick—. Un petit extra de saviesa mai no ve malament, Potter; però no crec que pogués ser de molta utilitat en aquesta situació.

—Em refereixo a… sap on és? L’ha vista alguna vegada?

—Veure-la? No l’ha vista ningú en memòria vivent! Noiet, fa molt que es va perdre.

En Harry va sentir una barreja de decepció desesperada i pànic. Què era, llavors, l’horricreu?

—Ens reunirem amb vostè i els seus Ravenclaw al Gran Saló, Filius! —va dir la professora McGonagall, fent senyals a en Harry i a la Luna perquè la seguissin.

Tot just havien assolit la porta quan el professor Llagot va parlar amb to sord.

—Déu meu! —va esbufegar, pàl·lid i suós, amb el seu bigoti de morsa que tremolava—. Quin xivarri! No estic del tot segur que això sigui intel·ligent, Minerva. Tingues per suposat que trobarà la manera, ja ho saps, i tothom qui hagi gosat endarrerir-lo estarà en el més greu dels perills…

—Us esperaré també a tu i als de Slytherin al Gran Saló en vint minuts —va dir la professora McGonagall—. Si desitges anar-te’n amb els teus alumnes, no et detindrem. Però si cap de vosaltres fa algun intent de sabotatge a la nostra resistència o d’aixecar-se en armes en contra nostra a l’interior del castell, llavors, Horaci, serà un duel a mort.

—Minerva! —va dir, horroritzat.

—Ha arribat el moment que la residència de Slytherin decideixi sobre les seves lleialtats —va interrompre la professora McGonagall—. Vés-te’n a despertar els estudiants, Horaci.

En Harry no es va quedar a observar el balboteig del professor Llagot. Ell i la Luna van córrer darrere la professora McGonagall, que havia assolit una posició al mig del corredor i alçat la vareta.

—Piertotum… Oh, per l’amor de Déu, Filch, ara no…

L’ancià conserge havia entrat en el seu camp de visió coixejant, i cridant:

—Estudiants fora dels seus llits! Estudiants als passadissos!

—Se suposa que han de ser-hi, idiota! —va cridar la professora McGonagall—. Ara vagi-se’n i faci alguna cosa constructiva! Trobi en Peeves!

—En Peeves? —va tartamudejar en Filch com si no hagués sentit mai abans el nom.

—Sí, en Peeves; no es faci el ximple, en Peeves! No s’ha estat queixant d’ell durant un quart de segle? Vagi i porti-me’l, de seguida.

En Filch, evidentment, va pensar que la professora McGonagall s’havia tornat boja, però va marxar coixejant, amb les espatlles arronsades, murmurant entre dents.

—I ara… Piertotum locomotor! —va cridar la professora McGonagall. I al llarg del passadís les estàtues i armadures van saltar dels seus pedestals, i per l’eco dels xocs als pisos de dalt i de baix, en Harry va saber que la resta de tot el castell havien fet el mateix.

—Hogwarts està amenaçada! —va cridar la professora McGonagall—. Vigileu el terreny! Protegiu-nos, compliu el vostre deure envers la nostra escola!

Parlant ràpidament i a crits, l’horda d’estàtues en moviment es van precipitar passant pel costat d’en Harry, algunes d’elles més petites, altres més altes que en vida.

També hi havia animals, i se sentia el so metàl·lic de les armadures brandint espases i cadenes amb boles de pues.

—Ara, Potter —va dir la professora McGonagall—, vostè i la senyoreta Lovegood farien millor de tornar amb els seus amics i portar-los al Gran Saló…

Despertaré els altres Gryffindor.

Van partir en direcció al capdamunt de la següent escala i en Harry i la Luna es van dirigir cap a l’entrada oculta de la Sala de la Necessitat. Mentre corrien, es van trobar amb tropells d’estudiants: la majoria portaven capes de viatge sobre els pijames, sent guiats cap al Gran Saló pels professors i monitors.

—És en Potter!

—En Harry Potter!

—Era ell, ho juro, acabo de veure’l!

Però en Harry no va mirar enrere, i a la fi van assolir l’entrada de la Sala de la Necessitat. En Harry es va recolzar en la paret encantada, la qual es va obrir permetent-los entrada, i ell i la Luna van baixar ràpidament els esglaons.

—Què…?

Quan l’habitació va estar a la vista, en Harry va relliscar uns quants esglaons de l’ensurt. Estava apinyada allà molta més gent que quan hi havia estat l’última vegada.

En Kingsley i en Llopin van alçar la vista cap a ell, i també hi havia en Marc Roure, la Katie Bell, l’Angelina Johnson i l’Alícia Spinnet, en Bill i la Fleur, i el senyor i la senyora Weasley.

—Harry, què passa? —va dir en Llopin, trobant-se amb ell al peu de les escales.

—En Voldemort és en camí; estan atrinxerant l’escola… L’Snape ha fugit… Què esteu fent aquí? Com us n’heu assabentat?

—Hem enviat missatges a la resta de l’Exèrcit d’en Dumbledore —va explicar en Fred—. No podies pretendre que tothom es perdés la diversió, Harry, i l’ED ho ha fet saber a l’Orde del Fènix, i així successivament.

—Què fem primer, Harry? —va cridar en George—. Què està passant?

—Estan evacuant els més petits i tothom s’està reunint al Gran Saló per organitzar-se —va dir en Harry—. Lluitarem.

Es va alçar un gran rugit i una onada de gent es va abalançar cap a les escales; el van pressionar contra la paret i van passar corrents pel seu costat. Els membres barrejats de l’Orde del Fènix, l’Exèrcit d’en Dumbledore i l’antic equip de quidditch d’en Harry, tots ells traient les varetes, es dirigien cap al saló principal del castell.

—Anem, Luna! —la va cridar en Dean en passar, parant-li la mà lliure. Ella la va agafar i van continuar escales amunt.

La multitud es va dissoldre. Només un petit nucli de gent es va quedar a la Sala de la Necessitat, i en Harry s’hi va reunir. La senyora Weasley discutia amb la Ginny.

Al seu voltant hi havia en Llopin, en Fred, en George, en Bill i la Fleur.

—Ets menor d’edat! —cridava la senyora Weasley a la seva filla mentre en Harry s’hi apropava—. No t’ho permetré! Els nois, sí, però tu te n’aniràs a casa!

—No vull! —els cabells pèl-rojos de la Ginny van onejar quan es va alliberar del braç que la subjectava.

—Pertanyo a l’Exèrcit d’en Dumbledore…

—Una colla d’adolescents!

—Una colla d’adolescents que estan a punt d’enfrontar-se amb ell, cosa que ningú més s’ha atrevit a fer! —va dir en Fred.

—Té setze anys! —va cridar la senyora Weasley—. No és prou gran! En què estàveu pensant en portar-la amb vosaltres…

En Fred i en George semblaven una mica avergonyits.

—La mare té raó, Ginny —va dir en Bill suaument—. No pots fer això. Els menors d’edat han de marxar, és el millor.

—No puc anar a casa! —va cridar la Ginny amb llàgrimes irades que brillaven als seus ulls—. Tota la meva família és aquí, no puc quedar-me esperant allà sola i sense saber res i…

Els seus ulls es van trobar amb els d’en Harry per primera vegada. El va mirar suplicant, però ell va sacsejar el cap i es va girar amb amargor.

—Bé —va dir, mirant cap a l’entrada del túnel que tornava al Cap de Senglar—, diré adéu ara, i llavors…

Es va sentir una escaramussa i un gran cop. Algú havia sortit a batzegades del túnel, perdent lleugerament l’equilibri i caient a terra. Es va aixecar recolzant-se en la cadira més propera i va mirar al voltant a través de les seves tortes ulleres de pasta.

—He arribat tard? Ja ha començat? Acabo d’assabentar-me’n, jo… jo… —va balbotejar en Percy fluixet.

Evidentment, no s’havia esperat topar amb la major part de la seva família. Hi va haver un llarg moment de sorpresa, trencat per la Fleur que es va girar cap a en Llopin i va dir, en un intent totalment transparent de trencar la tensió.

—I bé… com està el petit Teddy?

En Llopin va parpellejar, sobtat. El silenci entre els Weasley semblava solidificar-se com el gel.

—Jo… Oh sí… està bé! —va contestar en Llopin en veu alta—. Sí, la Tonks està amb ell… a casa la seva mare…

En Percy i els altres Weasley encara s’estaven mirant mútuament amb fredor.

—Aquí en tinc una foto —va cridar en Llopin, traient una fotografia de la seva jaqueta i ensenyant-la a la Fleur i a en Harry, que van veure un petit nadó amb un plomall de brillants cabells turquesa, agitant els seus punys rodanxons cap a la càmera.

—Vaig comportar-me com un ximple! —va rugir en Percy tan fort que en Llopin gairebé va deixar caure la fotografia—. Vaig ser completament idiota, un torracollons pompós, vaig ser un… un…

—Llepaculs de la Conselleria, vas repudiar la família, canallot famolenc de poder —va dir en Fred.

En Percy es va empassar saliva.

—Sí, ho vaig ser!

—Bé, no podies dir res més honest que això —va dir en Fred, estenent-li la mà a en Percy.

La senyora Weasley va esclatar en llàgrimes. Va córrer cap a ell, empenyent en Fred a un costat, i embolicant en Percy en una abraçada estranguladora mentre ell li donava copets a l’esquena, amb els ulls fixos en el seu pare.

—Ho sento, pare —va dir en Percy.

El senyor Weasley va parpellejar ràpidament i després també va córrer a abraçar el seu fill.

—Com t’ha tornat el seny, Percy? —va preguntar en George.

—Ha estat arribant des de fa bastant —va dir Percy, eixugant-se els ulls sota les ulleres amb la vora de la seva capa de viatge—. Però havia de trobar una sortida, i no és tan fàcil, a la Conselleria; empresonen els traïdors a cada moment. Me les vaig arreglar per mantenir contacte amb l’Aberforth i ell m’ha confirmat fa deu minuts que Hogwarts estava a punt d’entrar en batalla, així que aquí sóc.

—Bé, hem de buscar els nostres monitors perquè ens dirigeixin en moments com aquests —va dir en George fent una bona imitació de les maneres més pomposes d’en Percy—. Ara pugem les escales i lluitem, o tots els Cavallers de la Mort bons estaran agafats.

—Així que ets la meva cunyada? —va dir Percy, estrenyent-li la mà a la Fleur mentre corrien escales a dalt amb en Bill, en Fred i en George.

—Ginny! —va xisclar la senyora Weasley.

La Ginny havia intentat, aprofitant les reconciliacions, escapolir-se també escales amunt.

—Molly, respecte a això —va dir en Llopin—. Per què no deixes que la Ginny es quedi aquí, almenys així estarà en escena i sabrà el que està passant, però sense ser al mig de la batalla.

—Jo…

—És una bona idea —va dir el senyor Weasley fermament—; Ginny, queda’t en aquesta habitació, m’has sentit?

A la Ginny no va semblar agradar-li molt la idea, però sota la inusual mirada severa del seu pare, va assentir. El senyor i la senyora Weasley i en Llopin es van dirigir cap a les escales, també.

—On és en Ron? —va preguntar en Harry—. On és l’Hermione?

—Han de ser a dalt, al Gran Saló, ja —va cridar el senyor Weasley per sobre de la seva espatlla.

—No els he vistos passar —va dir en Harry.

—Han dit alguna cosa sobre uns lavabos —va dir la Ginny—, no gaire després que marxessis.

—Uns lavabos?

En Harry va travessar l’habitació a gambades fins a una porta oberta que es comunicava amb la Sala de la Necessitat, i va inspeccionar els lavabos que hi havia a l’altra banda. Eren buits.

—Estàs segura que han dit «lavabos»?

Però llavors la cicatriu li va cremar i la Sala de la Necessitat va desaparèixer.

Estava inspeccionant els alts reixats de ferro forjat amb alades gàrgoles als pilars de cada costat, a través dels quals es veien els foscos jardins del castell, que irradiaven llum. La Nagini jeia cobrint les seves espatlles. Tenia aquella freda i cruel sensació de determinació que precedia l’assassinat.





31. La batalla de Hogwarts




El sostre encantat del Gran Saló era fosc i estava cobert d’estrelles. Sota seu, les quatre taules allargades de les residències estaven flanquejades per tot d’alumnes despentinats, uns tapats amb una capa de viatge i uns altres en pijama. Les figures blanc perla dels fantasmes de l’escola brillaven pertot. Totes les mirades, tant dels vius com dels morts, es posaven ara sobre la professora McGonagall, que parlava des d’una plataforma elevada per sobre el saló. Darrere seu hi havia la resta de professors, inclòs el centaure ros Firenze, i els membres de l’Orde del Fènix que havien arribat per unir-se a la batalla.

—… El senyor Filch i Madame Pomfrey supervisaran l’evacuació. Monitors, quan us doni el senyal, organitzareu la vostra residència i portareu aquells qui estiguin sota la vostra responsabilitat, sempre de manera ordenada, fins al punt d’evacuació.

Molts dels alumnes semblaven morts de por. Així i tot, mentre en Harry passava vorejant les parets, buscant amb la mirada en Ron i l’Hermione a la taula de Gryffindor, l’Ernie MacMillan es va alçar de la taula de Hufflepuff i va cridar:

—I si volem quedar-nos i lluitar?

Es van sentir uns aplaudiments aïllats.

—Si sou majors d’edat, us podeu quedar —va dir la professora McGonagall.

—I què fem amb les nostres coses? —va preguntar una noia des de la taula de Ravenclaw—. Els nostres baguls i els mussols?

—No tenim temps de recollir les possessions —va dir la professora McGonagall—. La prioritat ara mateix és treure-us d’aquí sans i estalvis.

—On és el professor Snape? —va cridar una noia des de la taula de Slytherin.

—Com se sol dir, ha hagut de fer les maletes —va respondre la professora McGonagall, i de les taules de Gryffindor, Hufflepuff i Ravenclaw va esclatar una gran ovació.

En Harry va remuntar la taula de Gryffindor, buscant encara en Ron i l’Hermione. En passar, unes quantes cares es van girar cap a ell i va deixar una llarga estela de murmuris rere seu.

—Ja hem posat protecció al voltant del castell —va continuar la professora McGonagall—, però no és probable que duri gaire estona, a no ser que l’anem renovant. Us he de demanar, doncs, que us mogueu amb calma i rapidesa, i que feu tot allò que els monitors…

Però les seves últimes paraules van ser ofegades per una veu diferent que va ressonar per tot el Gran Saló. Era una veu aguda, freda i clara, que semblava impossible dir d’on provenia, ja que semblava sortir de les mateixes parets. Com el monstre que un cop havia governat, podia ser que hi hagués estat latent durant segles.

—Sé que us prepareu per combatre —entre els alumnes es van sentir crits, i n’hi va haver que es van agafar els uns als altres, cercant horroritzats l’origen del so—. Els vostres esforços són inútils. No podeu combatre contra mi. No us vull matar. Tinc un gran respecte envers els professors de Hogwarts. No vull vessar sang màgica.

Al Gran Saló es va fer el silenci, el tipus de silenci que prem els timpans, que sembla massa enorme perquè pugui estar contingut per unes parets.

—Doneu-me en Harry Potter —va dir la veu d’en Voldemort— i ningú no patirà cap mal. Doneu-me en Harry Potter i deixaré l’escola intacta. Doneu-me en Harry Potter i se us recompensarà. Teniu fins a mitjanit.

El silenci se’ls va empassar de nou. Tots i cadascun dels caps de la sala es van girar; tots i cadascun dels ulls semblaven haver descobert en Harry i paralitzar-lo en el resplendor de milers de feixos de llum invisibles. Aleshores, una figura es va posar dreta a la taula de Slytherin, i en Harry va reconèixer la Pansy Parkinson, que va alçar un braç tremolós i va cridar:

—Però si és allà! En Potter és allà! Que algú l’agafi!

Abans que en Harry pogués dir res, hi va haver un gran enrenou. Els Gryffindor de davant seu s’havien alçat i es van quadrar, no de cara a en Harry, sinó afrontant els alumnes de Slytherin. Aleshores, els Hufflepuff també es van posar drets i, quasi al mateix temps, els Ravenclaw; tots ells donant l’esquena a en Harry, tots ells mirant cap a la Pansy en lloc de cap a ell, i en Harry, atemorit i aclaparat, va veure que apareixien tot de varetes, tretes de sota les capes i de sota les mànigues.

—Gràcies, senyoreta Parkinson —va dir la professora McGonagall, amb la veu contreta—. Vostè serà la primera d’abandonar la sala amb el senyor Filch. Si la resta de la vostra residència fóssiu tan amables de seguir-la…

En Harry va sentir el brogit dels bancs rascant el terra i, de seguida, les passes dels Slytherin marxant en tropell cap a l’altre cantó del Gran Saló.

—Alumnes de Ravenclaw, segueixin-los! —va cridar la professora McGonagall.

De mica en mica, les quatre taules es van anar buidant. La taula de Slytherin ja estava completament deserta, però uns quants dels alumnes més grans de Ravenclaw van romandre asseguts mentre desfilaven els seus companys. Encara hi va haver més alumnes de Hufflepuff que es van quedar enrere, i la meitat dels Gryffindor van restar als seus seient, fent que la professora McGonagall hagués de baixar de la tarima dels professors per fer marxar els menors d’edat.

—De cap manera, Parra! I tu, Peakes!

En Harry va córrer cap als Weasley, que seien tots junts a la taula de Gryffindor.

—On són en Ron i l’Hermione?

—No els has trobat…? —va començar el senyor Weasley, amb semblant preocupat.

Però va interrompre’s quan en Kingsley va fer unes passes cap endavant a la plataforma elevada per adreçar-se a aquells que s’havien quedat.

—Tan sols tenim mitja hora fins a mitjanit, així que hem d’actuar amb rapidesa! S’ha acordat un pla de batalla entre els professors de Hogwarts i l’Orde del Fènix. El professor Flitwick i les professores Coliflor i McGonagall portaran grups de combatents a les tres torres més altes, és a dir, la torre de Ravenclaw, la d’Astronomia i la de Gryffindor, on tindran una bona visió general i unes posicions excel·lents per a llançar encanteris. Mentrestant, en Remus —va assenyalar en Llopin—, l’Arthur —va indicar el senyor Weasley, que seia a la taula de Gryffindor— i jo mateix dirigirem grups pels jardins. Necessitarem algú que organitzi la defensa de les entrades dels passatges cap a l’interior de l’escola…

—Sembla una tasca feta a mida per a nosaltres —va dir en Fred, assenyalant-se a ell mateix i en George, i en Kingsley va assentir amb el cap per indicar que hi estava d’acord.

—Molt bé, els capitostos, veniu aquí i dividirem les tropes!

—Potter —va dir la professora McGonagall, corrent cap a ell mentre els alumnes inundaven la tarima, empenyent-se els uns als altres, i rebien instruccions—, no havia d’estar buscant alguna cosa?

—Què? —va dir en Harry—. Ai, sí!

Quasi s’havia oblidat de l’horricreu, quasi s’havia oblidat que la batalla era perquè ell el pogués buscar: l’absència inexplicable d’en Ron i l’Hermione li havia esborrat, per uns moments, qualsevol altre pensament de la ment.

—Doncs, vagi, Potter, vagi!

—D’acord… Sí…

Va notar mirades que el perseguien mentre tornava a sortir corrents del Gran Saló i mentre entrava al vestíbul, que encara estava ple dels alumnes a qui s’evacuava.

Es va deixar arrossegar per ells mentre pujava les escales de marbre, però un cop a dalt va posar-se a córrer pel passadís desert. La por i el pànic eclipsaven els processaments del seu cervell. Va intentar asserenar-se i concentrar-se a buscar l’horricreu, però els seus pensaments brunzien tan frenèticament i tan infructuosament com vespes atrapades en un pot de vidre. Sense en Ron ni l’Hermione que l’ajudessin, es veia incapaç d’organitzar les seves idees. Va afluixar la marxa per a acabar aturant-se a la meitat d’un passadís buit, on es va asseure sobre el pedestal d’una estàtua que havia marxat i va treure el Mapa de Magatotis del saquet del voltant del seu coll. No va trobar els noms d’en Ron i l’Hermione per enlloc, tot i que la densitat de la multitud de punts que ara es dirigien cap a la Sala de la Necessitat podien estar-los amagant, va pensar. Va deixar el mapa, es va prémer les mans contra la cara i va tancar els ulls, intentant concentrar-se…

«En Voldemort ja s’ho pensava, que aniria a la torre de Ravenclaw…».

Era aquest un fet sòlid, un punt per on començar. En Voldemort havia destinat l’Al·lecto Carrow a la Sala Comuna de Ravenclaw, i només hi podia haver una explicació: en Voldemort temia que en Harry ja sabés que el seu horricreu tenia una relació amb aquesta residència. Ara bé, l’únic objecte que hom associava amb Ravenclaw semblava ser la tiara perduda… I com podia ser l’horricreu, la tiara? Com era possible que en Voldemort, l’Slytherin, hagués trobat la tiara que havia esquivat tantes generacions d’alumnes de Ravenclaw? Qui li podria haver dit on buscar, si ningú no havia vist mai la tiara en memòria vivent?

«En memòria vivent…».

Sota els seus dits, els ulls d’en Harry es van tornar a obrir. Va posar-se dret d’un bot del pedestal i va girar cua pel camí per on havia vingut, ara perseguint la seva última oportunitat. El brogit dels centenars de persones que desfilaven cap a la Sala de la Necessitat es feia cada cop més fort a mesura que s’atansava a les escales de marbre. Els monitors cridaven instruccions en veu alta, intentant portar el compte dels alumnes de les seves pròpies residències. Hi havia molts cops i empentes, i en Harry va veure en Zacharias Smith tombant alguns alumnes de primer per posar-se al capdavant de la cua.

Arreu, els alumnes més joves ploraven, mentre que els més grans cridaven desesperadament amics i germans…

En Harry va veure una figura blanca perlada que vagava travessant lentament el vestíbul, sota seu, i va cridar tan fort com va poder per sobre d’aquella cridadissa:

—Nick! Nick!!! He de parlar amb vostè!

Es va obrir pas a través de la marea d’alumnes i, finalment, va arribar al replà de baix de tot de les escales, on en Nick-de-poc-sense-cap, el fantasma de la torre de Gryffindor, l’estava esperant.

—Harry! Estimat amic!

En Nick va intentar cloure la mà d’en Harry entre les seves dues, i en Harry va notar com si li haguessin tirat tot d’aigua gelada.

—Nick, m’ha d’ajudar. Qui és el fantasma de la torre de Ravenclaw?

En Nick-de-poc-sense-cap va semblar sorprès i una mica ofès.

—La Dama Grisa, naturalment, però si requereixes serveis fantasmals…

—Ha de ser ella… Sap on és?

—Vejam…

El cap d’en Nick es va balancejar una mica en la seva gorgera mentre es girava en totes direccions, mirant amb els ulls entretancats per sobre els caps de la multitud d’alumnes.

—És aquella d’allà, Harry, la noia dels cabells llargs.

En Harry va mirar en la direcció que el dit transparent d’en Nick assenyalava, i va veure-hi una fantasma alta que va enxampar en Harry mirant-la, va alçar les celles i va allunyar-se lentament a través de la paret sòlida.

En Harry va córrer rere seu. Un cop va ser a la porta del passadís per on havia desaparegut, va veure-la al final de tot del corredor, encara esquitllant-se suaument d’ell.

—Eh! Esperi! Torni!

Ella es va aturar, flotant a uns quants centímetres per sobre el terra. En Harry va suposar que era bella, amb els cabells que li arribaven fins a la cintura i la capa llarga fins al terra, però també semblava altiva i orgullosa. En apropar-s’hi, la va reconèixer com una fantasma amb la qual s’havia creuat uns quants cops pel passadís però amb qui mai no havia parlat.

—És la Dama Grisa?

Ella va fer que sí amb el cap, però no va dir res.

—La fantasma de la torre de Ravenclaw?

—Correcte.

El seu to de veu no era encoratjador.

—Si us plau, necessito ajuda. He de saber tot el que em pugui explicar sobre la tiara perduda.

Els seus llavis es van corbar en un somriure fred.

—Em temo —va dir, fent mitja volta per marxar— que no et puc ajudar.

—Esperi!!!

No havia volgut cridar, però l’enuig i el pànic l’amenaçaven d’aclaparar-lo. Va mirar-se el rellotge mentre ella planava davant seu: faltava un quart d’hora per a la mitjanit.

—És urgent —va dir ferotgement—. Si aquesta tiara és a Hogwarts, l’he de trobar ràpidament.

—No et pensis que ets el primer alumne que cobeja la tiara —va dir amb menyspreu—. Generacions i generacions d’alumnes m’han intimidat…

—No la vull per a treure millors notes! —va cridar-li en Harry—. És per a en Voldemort… Per a vèncer-lo… O tant se li’n dóna, això?

No es podia posar vermella, però les galtes transparents de la Dama Grisa es van tornar més opaques i la veu li va sortir encesa en respondre:

—És clar que… Com goses suggerir…?

—Doncs, ajudi’m!

En Harry va veure que començava a perdre les formes.

—No és qüestió de… —va tartamudejar—. La tiara de la meva mare…

—De la seva mare, ha dit?

Va semblar que s’enfadava amb ella mateixa.

—Mentre vivia —va dir, tensa— se’m coneixia com Helena Ravenclaw.

—És la seva filla? Però llavors deu saber què va passar amb la tiara!

—Tot i que la tiara de Ravenclaw atorga saviesa —va dir, amb un esforç evident per contenir-se—, dubto que augmenti exageradament les teves oportunitats de vèncer el bruixot que s’autoanomena Lord…

—No li acabo de dir que no estic interessat a posar-me-la?! —va dir en Harry, ferotgement—. No tinc temps per explicar-li-ho, però si li importa Hogwarts, si vol veure en Voldemort derrotat, m’ha d’explicar tot el que sàpiga de la tiara!

Va romandre quieta, surant enlaire, mirant-lo cap avall, i en Harry va ser engolit per una forta sensació de desesperança. Naturalment, si hagués sabut alguna cosa, ja ho hauria explicat a en Flitwick o a en Dumbledore, que segurament li havien fet la mateixa pregunta. Ja havia fet que no resignadament amb el cap i s’havia començat a girar per marxar, quan la Dama Grisa va parlar amb una veu molt baixa.

—Vaig robar la tiara a la meva mare.

—Que va… què?

—Vaig robar-li la tiara —va repetir Helena Ravenclaw amb un xiuxiueig—. La vaig buscar per fer-me més intel·ligent, per arribar a ser més important que la meva mare. I, llavors, vaig fugir amb la tiara.

No sabia com s’ho havia fet per guanyar-se la seva confiança, i no ho va preguntar. Es va limitar a escoltar, intentant no perdre detall, mentre ella continuava:

—Segons diuen, la meva mare mai no va admetre que hagués desaparegut la tiara, sinó que va fer veure que encara la tenia. Va camuflar la seva pèrdua, la meva traïció atroç, fins i tot a la resta de fundadors de Hogwarts.

»Llavors la meva mare es va posar malalta… malalta terminal. Però malgrat la meva perfídia, estava desesperada per veure’m un últim cop, de manera que va enviar un home que m’havia estimat durant molts anys, tot i que jo havia rebutjat les seves insinuacions, perquè em busqués. La meva mare sabia que ell no descansaria fins que m’hagués trobat.

En Harry va esperar. Ella va sospirar profundament i va tirar enrere el cap.

—Em va perseguir fins al bosc en què m’estava amagant. Quan vaig negar-me a tornar amb ell, es va posar violent. El baró va ser sempre un home de temperament fort. Furiós pel meu rebuig, gelós de la meva llibertat, em va apunyalar.

—El baró? Vol dir…?

—El Baró Sagnant, sí —va dir la Dama Grisa, i va mostrar-li una única ferida fosca en el seu pit blanc per sota la capa—. En veure què havia fet, se’l van menjar els remordiments. Va agafar l’arma que havia acabat amb la meva vida i la va utilitzar per a treure’s la seva. Encara ara, segles i segles més tard, continua portant les cadenes com a acte de penitència… tal com li toca —va afegir, amargament.

—I… i la tiara?

—Va restar allà on l’havia amagada en sentir que el Baró rondava pel bosc buscant-me. Amagada a l’interior d’un arbre buit.

—Un arbre buit? —va repetir en Harry—. Quin arbre? On era?

—En un bosc, a Albània. Un lloc solitari que pensava que era fora de l’abast de la meva mare.

—Albània —va repetir en Harry. El seny li emergia ara miraculosament d’entremig de la confusió, ara entenia per què li explicava allò que havia negat a en Dumbledore i a en Flitwick—. Ja ha explicat aquesta història a algú altre, oi? A un altre alumne?

Ella va tancar els ulls i va assentir.

—No tenia… no tenia ni idea… M’estava… afalagant. Semblava… entendre-ho… comprendre-ho…

Sí, va pensar en Harry, en Tod Rodlel hauria entès sens dubte el desig de l’Helena Ravenclaw de posseir objectes fabulosos sobre els quals tenia tan poc dret.

—Bé, no és la primera persona de qui en Rodlel ha sostret coses —va murmurar en Harry—. Podia ser encantador, quan s’ho proposava.

Així que en Voldemort havia aconseguit sostreure la localització de la tiara perduda persuadint la Dama Grisa. Havia viatjat fins aquell bosc tan llunyà i havia tret la tiara del seu amagatall, potser tan bon punt com havia marxat de Hogwarts, potser abans i tot de començar a treballar a Borgin i Burkes.

I no li havien semblat, aquests solitaris boscos albanesos, un refugi excel·lent quan, molt més tard, en Voldemort havia necessitat un lloc per mantenir-se ocult i no ser destorbat durant deu llargs anys?

—Però la tiara, un cop convertida en el seu preciós horricreu, no l’havia deixada en aquell arbre insignificant… No, la tiara havia estat retornada en secret a la seva verdadera llar, i en Voldemort la hi devia haver duta… la nit que va anar a demanar la feina! —va dir en Harry, acabant el seu pensament en veu alta.

—Com dius?

—Va amagar la tiara al castell la nit que va demanar a en Dumbledore que el deixés ensenyar a Hogwarts! —va dir en Harry. Dir-ho en veu alta li va permetre veure que tot tenia sentit—. Devia amagar-la mentre pujava, o bé mentre baixava, del despatx d’en Dumbledore! Però, així i tot, encara li hauria valgut més la pena aconseguir la feina… perquè llavors hauria tingut l’oportunitat de robar també l’espasa de Gryffindor… Gràcies, moltes gràcies!

En Harry la va deixar, surant i amb una expressió d’allò més desconcertada. En girar la cantonada del vestíbul, va mirar el rellotge. Faltaven cinc minuts per a la mitjanit, i, tot i que ara sabia quin era l’últim horricreu, no estava més a prop de descobrir on era…

Generacions d’alumnes havien fracassat en l’intent de trobar la tiara, cosa que suggeria que no es trobava a la torre de Ravenclaw… Però si no era allà, on podia ser?

Quin amagatall havia trobat en Tod Rodlel en el castell de Hogwarts, que li fes pensar que romandria en secret per sempre més?

Perdut en la seva desesperada especulació, en Harry va girar la cantonada, però només havia pogut fer unes quantes passes en el nou passadís quan la finestra de la seva esquerra es va esbatanar esmicolant-se amb un estrèpit ensordidor. Mentre es feia a un racó d’un bot, un cos gegantí va travessar volant la finestra i va impactar contra la paret oposada. Alguna cosa enorme i peluda es va desprendre, somiquejant, del nouvingut i es va tirar a sobre d’en Harry.

—Hagrid! —va cridar en Harry, desempallegant-se de les atencions de l’Ullal, el gran danès, mentre l’enorme figura barbada es posava dempeus—. Què caram…?

—Harry, ets aquí! Ets aquí!

En Hagrid es va ajupir, va atorgar a en Harry una abraçada ràpida i tan forta que semblava que li havia trencat les costelles, i va tornar corrents cap a la finestra esmicolada.

—Bon noi, Grep! —va cridar a través del forat de la finestra—. D’aquí a una estona vindré! Que n’és, de bon xicot…

Més enllà d’en Hagrid, fora en la foscor, en Harry va veure en la distància esclats de llum i va sentir un crit estrany i penetrant. Va mirar el rellotge: era mitjanit.

La batalla havia començat.

—Carai, Harry —va panteixar en Hagrid—, així que és ’ixò? És hora de lluitar?

—Hagrid, d’on véns?

—Hem sentit l’Innominable des del dalt la nostra cova —va dir en Hagrid, trist—. La seva veu sonava molt forta, oi? «Teniu fins a mitjanit per donar-me en Potter». Sabia que series aquí, sabia què devia passar. Jau, Ullal! Així que hem vingut per prendre-hi part, io i en Grep i l’Ullal. Mos hem fet camí a través de la frontera qu’hi ha vora el bosc; en Grep mos portava, a l’Ullal i a mi. Li he dit que me dixés al castell, així que m’ha llançat per la finestra, pobre. No és ben bé lo que volia, p’rò… On són en Ron i l’Hemione?

—Molt bona pregunta —va dir en Harry—. Anem.

Van córrer junts pel passadís, amb l’Ullal ranquejant vora seu. En Harry sentia moviment a través dels passadissos de tot el voltant: passes que corrien i crits. Per les finestres, va veure més esclats de llum en els terrenys foscos.

—On ’nem? —va esbufegar en Hagrid, panteixant als talons d’en Harry, fent que les lloses del terra tremolessin.

—No ho sé ben bé —va dir en Harry, girant una altra cantonada a l’atzar—, però en Ron i l’Hermione han de ser en algun lloc de per aquí.

Les primeres baixes de la batalla ja estaven escampades pel passadís de davant seu. Dues gàrgoles de pedra que solien vigilar l’entrada de la sala de professors havien estat esmicolades per un encanteri que havia volat a través d’una altra finestra trencada.

Les restes es removien feblement al terra i, mentre en Harry saltava per sobre d’un dels seus caps escapçats, aquest va gemegar dèbilment:

—Oh, no, no us molestéssiu pas per mi… Ja em quedo aquí tot esbocinat…

La seva lletja cara de pedra va fer pensar de sobte a en Harry en el bust de marbre de Mari Pau Ravenclaw que hi havia a casa d’en Xenòfil i que portava aquella estranya diadema… I, llavors, va pensar en l’estàtua de la torre de Ravenclaw, amb la tiara de pedra sobre els seus rínxols blancs…

I mentre arribaven al final del passadís, va tornar-li el record d’una tercera efígie de pedra: aquella d’un bruixot vell i lleig, sobre el cap del qual en Harry havia posat una perruca i una vella diadema atrotinada. Una descàrrega elèctrica va recórrer en Harry amb la mateixa escalfor de l’aigua de foc, i quasi va ensopegar.

Per fi sabia on jeia l’horricreu, esperant-lo…

En Tod Rodlel, que no havia confiat en ningú i havia operat tot sol, podria haver estat prou arrogant com per a assumir que ell i només ell havia penetrat els misteris més profunds del castell de Hogwarts. Naturalment, en Dumbledore i en Flitwick, com a bons alumnes modèlics, mai no devien haver posat un peu en aquell lloc en concret, però ell, en Harry, havia trescat pertot, quan era a l’escola… Per fi un secret que ell i en Voldemort coneixien, que en Dumbledore mai no havia descobert…

El va fer tocar de peus a terra la professora Coliflor, que corria com una exhalació seguida d’en Neville i mitja dotzena d’alumnes més, tots amb orelleres i duent el que semblaven ser grans plantes en testos.

—Mandràgores! —va cridar en Neville a en Harry per sobre l’espatlla mentre corria—. Les dispararem per sobre les parets… No els agradarà!

En Harry sabia, ara, on havia d’anar: va arrencar a córrer, amb en Hagrid i l’Ullal galopant rere seu. Van passar retrat rere retrat, i les figures pintades corrien juntament amb ells: bruixots i bruixes amb gorgeres i calces, amb armadures o capes, aglomerant-se en els llenços d’uns i altres, cridant noves d’altres parts del castell. En arribar al final del passadís, tot el castell va tremolar, i en Harry va saber, mentre un gerro gegantí sortia volant deu seu plint amb una força explosiva, que eren a l’abast d’uns encanteris més sinistres que aquells dels professors i de l’Orde.

—No passa re, Ullal… No passa re! —va cridar en Hagrid, però el gran danès havia fugit en volar trossos de porcellana com metralla a través de l’aire, i en Hagrid va posar-se a córrer pesadament rere el gos mort de por, deixant en Harry sol.

En Harry va avançar amb rapidesa a través dels passadissos tremolosos, amb la vareta preparada. Al llarg de tot un passadís, el petit cavaller pintat, Sir Cadogan, va córrer de retrat en retrat vora seu, fent dringar la seva armadura, encoratjant-lo a crits, amb el seu cavallet grassó que galopava al seu costat.

—Brivalls i brètols, gossos sarnosos i bergants! Faci’ls fora, Harry Potter, doni’ls comiat!

En Harry va girar la cantonada corrents i va trobar en Fred i un grupet d’alumnes, inclosos en Lee Jordan i la Hannah Abbott, vora un altre pedestal buit, l’estàtua del qual havia amagat un passatge secret. Tenien les varetes alçades i paraven l’orella al forat amagat.

—Quina nit més agradable, per això —va cridar en Fred, mentre el castell tornava a sotraguejar, i en Harry va passar de llarg, encantat i aterrit d’igual manera.

Encara va córrer per un altre passadís, on hi havia mussols pertot; la senyora Norris xiuxiuejava i els intentava batre amb les seves urpes, sens dubte per fer-los tornar al lloc que els tocava…

—Potter!

L’Aberforth Dumbledore estava bloquejant el passadís una mica més enllà, amb la vareta llesta.

—He tingut centenars de nens bellugant-se pel meu pub, Potter!

—Ja ho sé, els estan evacuant —va dir en Harry—. En Voldemort…

—… està atacant perquè no t’han lliurat, ja ho sé —va dir l’Aberforth—. No sóc sord, tot Hogsmeade l’ha sentit. I en cap moment no se t’ha passat pel cap agafar uns quants Slytherin com a hostatge? Hi ha fills de Cavallers de la Mort i tu els acabes d’enviar sans i estalvis a casa. No hauria estat més intel·ligent quedar-te’ls?

—Això no aturaria en Voldemort —va dir en Harry—, i el teu germà mai no ho hauria fet.

L’Aberforth va grunyir i va marxar en la direcció oposada.

«El teu germà mai no ho hauria fet»… Bé, això era veritat, va pensar en Harry mentre corria un altre cop; en Dumbledore, que havia defensat l’Snape durant tant de temps, mai no hauria fet xantatge amb alumnes…

I llavors va girar derrapant una última cantonada i, amb un crit d’alleujament i fúria alhora, els va veure: en Ron i l’Hermione, tots dos amb els braços plens d’objectes grocs, bruts, grans i corbats. En Ron duia també una escombra sota el braç.

—On caram éreu? —va cridar en Harry.

—A la Cambra Secreta.

—A la Cambra… què? —va dir en Harry, aturant-se amb un sotrac davant seu.

—Ha estat en Ron, tot idea d’en Ron! —va dir l’Hermione sense alè—. Oi que ha estat d’allò més brillant? Érem allà, després que marxessis, i he dit a en Ron que, fins i tot en el cas de trobar-ne un altre, com ens en desfaríem? Encara no ens havíem desfet de la copa! I llavors se li ha acudit a ell! El basilisc!

—Què caram…?

—Alguna cosa per a desempallegar-nos dels horricreus —va dir simplement en Ron.

En Harry va abaixar els ulls fins als objectes que en Ron i l’Hermione sostenien als braços: eren els grans ullals corbats, s’adonava ara, de la calavera d’un basilisc mort.

—Però com heu entrat? —va preguntar, mirant dels ullals a en Ron—. Havíeu de parlar reptilià!

—I ho ha fet! —va xiuxiuejar l’Hermione—. Ensenya-li, Ron!

En Ron va fer un xiuxiueig escanyat i horrible.

—És el que vas dir tu en obrir el medalló —va dir a en Harry a mode de disculpa—. Ho he hagut d’intentar unes quantes vegades per a fer-ho bé —va alçar les espatlles amb modèstia—, però al final hi hem pogut entrar.

—Ha estat genial! —va dir l’Hermione—. Genial!

—Així que… —en Harry batallava per mantenir-se dempeus—. Així que…

—Així que ja ens queda un horricreu menys —va dir en Ron, i de sota la seva jaqueta va treure les restes destruïdes de la copa de Hufflepuff—. L’ha destruïda l’Hermione. He pensat que ho havia de fer ella, perquè encara no havia tingut el plaer de fer-ho.

—Perfecte! —va cridar en Harry.

—No ha estat res —va dir en Ron, tot i que semblava encantat amb ell mateix—. I què contes, de nou, tu?

En dir això, es va sentir sobre seu una explosió, i tots tres van mirar cap al sostre, que ara plovia pols, i van sentir un crit distant.

—Sé com és la tiara i sé on és —va dir en Harry parlant de pressa—. Va amagar-lo exactament on jo vaig amagar el meu llibre vell de pocions, i allà on tothom ha estat amagant coses durant segles. Pensava que havia estat l’únic que l’havia trobat. Veniu.

Amb les parets tremolant de nou, va conduir altre cop en Ron i l’Hermione a través de l’entrada amagada i van baixar les escales fins a la Sala de la Necessitat.

Estava buida llevat de tres persones: la Ginny, la Tonks i una bruixa vella que portava un barret alt amb un voltor arnat a sobre que en Harry va reconèixer immediatament com l’àvia d’en Neville.

—Ah, Potter —va dir secament, com si l’hagués estat esperant—, expliqui’ns que està passant.

—Estan tots bé? —van dir la Ginny i la Tonks a l’uníson.

—Que nosaltres sapiguem, sí —va dir en Harry—. Encara hi ha gent, al passadís que porta al Cap de Senglar?

Sabia que la Sala no es podria transformar mentre encara hi hagués gent que la utilitzés.

—Jo he estat l’última en passar —va dir la senyora Longbottom—. L’he tancada, he pensat que seria imprudent que quedés oberta ara que l’Aberforth ha sortit del pub. Ha vist el meu nét?

—Està lluitant —va dir en Harry.

—Naturalment —va dir la vella senyora amb orgull—. Permetin-me, l’he d’anar a ajudar.

Amb una velocitat sorprenent, va trotar per les escales de pedra per sortir.

En Harry va mirar la Tonks.

—No hauries de ser amb en Teddy a casa de la teva mare?

—No podia suportar no saber… —la Tonks semblava angoixada—. Ella en tindrà cura… Has vist en Remus?

—Planejava dirigir un grup de combatents cap als jardins…

Sense cap més paraula, la Tonks va posar-se a córrer.

—Ginny —va dir en Harry—, ho sento, però necessitem que surtis tu també. Només un moment. Llavors ja podràs tornar a entrar.

La Ginny semblava simplement encantada d’abandonar el seu santuari.

—I llavors podràs tornar a entrar! —va cridar-li, mentre ella pujava les escales corrent rere la Tonks—. Has de tornar a entrar!

—Espera un segon! —va cridar en Ron, bruscament—. Ens hem oblidat d’algú!

—De qui? —va preguntar l’Hermione.

—Els elfs domèstics, deuen ser tots a la cuina, oi?

—Vols dir que els hauríem de fer lluitar? —va preguntar en Harry.

—No —va dir en Ron, seriós—, vull dir que els hauríem de fer sortir. No volem més Dobbys, oi? No podem ordenar-los que morin per nosaltres…

Hi va haver un estrèpit en caure els ullals de basilisc dels braços de l’Hermione.

Saltant cap a en Ron, li va enllaçar els braços al voltant del coll i li va fer tot un petó a la boca. En Ron va deixar caure els ullals i l’escombra que duia i va respondre amb tant d’entusiasme que va alçar l’Hermione uns centímetres del terra.

—Aquest és el moment? —va preguntar en Harry dèbilment, i en veure que no passava res, llevat que en Ron i l’Hermione es van aferrar l’un a l’altre encara amb més fermesa i es van balancejar on eren, va alçar la veu—: Eh!!! Que estem enmig d’una guerra!

En Ron i l’Hermione es van separar, encara abraçats.

—Ja ho sé, amic —va dir en Ron, que feia la pinta que tot just li haguessin pegat un cop al clatell amb una bala de quidditch—, per això: o ara o mai, no?

—Tant és, això, ara, i l’horricreu? —va cridar en Harry—. Creieu que us podreu… que us podreu esperar fins que haguem aconseguit la tiara?

—Sí… D’acord… Ho sento… —va dir en Ron, i l’Hermione i ell van començar a recollir els ullals, tots dos amb la cara vermella.

Quan van sortir cap al passadís, van veure clarament que, en els minuts que havien passat a l’interior de la Sala de la Necessitat, la situació al castell s’havia deteriorat força: els murs i el sostre tremolaven més que mai, la pols omplia l’aire i, a través de la finestra més propera, en Harry va veure esclats de llum verda i vermella tan a prop del peu del castell que va saber que devia faltar molt poc perquè els Cavallers de la Mort hi entressin. En mirar avall, en Harry va veure en Grep, el gegant, passant de llarg serpentejant i gronxant el que semblava una gàrgola de pedra arrencada de la teulada. Bramava disgustat.

—Esperem que en trepitgi uns quants! —va dir en Ron, mentre ressonaven més crits i xiscles del voltant.

—Sempre que no siguin dels nostres! —va dir una veu. En Harry es va girar i va veure la Ginny i la Tonks, totes dues amb la vareta alçada a la vora de la finestra més propera, la qual havia perdut bastants cristalls. Mentre mirava, la Ginny va enviar un sortilegi ben dirigit a una multitud de lluitadors de sota seu.

—Bona noia! —va cridar una figura que corria a través de la pols cap a ells, i en Harry va tornar a veure l’Aberforth, amb els cabells grisosos voleiant-li mentre dirigia un petit grup d’alumnes que van passar de llarg—. Sembla que han pogut arribar als merlets del costat nord! Han portat els seus propis gegants!

—Has vist en Remus? —va cridar-li la Tonks.

—Estava lluitant contra en Dolohov —va cridar l’Aberforth—; de llavors ençà no l’he vist!

—Tonks —va dir la Ginny—, Tonks, segur que està bé…

Però la Tonks ja s’havia endinsat corrents en la pols darrere l’Aberforth.

La Ginny es va girar, sentint-se impotent, cap a en Harry, en Ron i l’Hermione.

—No els passarà res —va dir en Harry, tot i que sabia que eren paraules buides—. Ginny, tornarem d’aquí a un moment, tan sols queda’t fora del pas, mantén-te a recer… Va! —va cridar a en Ron i a l’Hermione, i van córrer els tres cap al tros de paret rere el qual la Sala de la Necessitat esperava instruccions del següent visitant.

«Necessito el lloc on tot s’amaga», va demanar en Harry per a ell mateix, i la porta es va materialitzar el tercer cop que van passar-hi per davant.

El furor de la batalla va morir tan bon punt van creuar el llindar i van tancar la porta rere seu: tot era silenci. Es trobaven en un lloc de les dimensions d’una catedral i de l’aparença d’una ciutat, amb les seves altíssimes muralles d’objectes amagats per milers d’alumnes desapareguts feia ja molt de temps.

—I mai no es va adonar que qualsevol pot entrar-hi? —va dir en Ron, i la seva veu va ressonar en el silenci.

—Pensava que era l’únic —va dir en Harry—. Quina mala sort per a ell que jo també hagués d’amagar coses quan era alumne… Per aquí —va afegir—. Crec que és aquí baix…

Va passar de llarg el trol dissecat i l’armari volatilitzador que en Draco Malfoy havia arreglat l’any anterior amb unes conseqüències tan nefastes, i llavors va dubtar, mirant amunt i avall els passadissos carregats d’andròmines velles. No recordava per on havia d’anar a continuació…

—Appropinquet, tiara! —va cridar l’Hermione, desesperada, però res no va travessar els aires en direcció on eren ells. Semblava que, com a la cambra cuirassada de Gringotts, la Sala no cediria els seus objectes amagats amb tanta facilitat.

—Dividim-nos —va dir en Harry als altres dos—. Busqueu un bust de pedra d’un home vell que porta una perruca i una diadema! És sobre un armari i ha de ser segur en algun lloc de per aquí…

Van arrencar a córrer per passadissos adjacents. En Harry sentia les seves passes ressonant entremig de les altíssimes muntanyes d’estris vells, de botelles, de barrets, de caixes i caixons, de cadires, de llibres, d’armes, d’escombres, de bats…

—En algun lloc de per aquí… —va dir-se en Harry a si mateix amb un fil de veu—. En algun lloc de per aquí… de per aquí…

Va endinsar-se cada cop més en el laberint, cercant objectes que reconegués del seu únic viatge previ a la Sala. Sentia fort la seva respiració, i llavors la seva ànima va semblar que tremolava: era allà, davant mateix, el gran armari bufat en què havia amagat el seu vell llibre de pocions, i al capdamunt, el bust del bruixot lleig i marcat de verola que duia una perruca vella i el que semblava una diadema antiga i descolorida.

Ja havia estès la mà, tot i que era tres metres enllà, quan una veu rere seu va dir:

—Para el carro, Potter!

Es va aturar amb una derrapada i es va girar. En Crabbe i en Goyle eren rere seu, esquena contra esquena, amb les varetes encarades directament a en Harry. A través del petit espai entre les seves cares mofetes, va veure en Draco Malfoy.

—És la meva vareta, la que dus, Potter —va dir en Malfoy, assenyalant la seva pròpia a través del forat entre en Crabbe i en Goyle.

—Ja no —va panteixar en Harry, agafant més fermament la vareta d’espí negre—. Qui guanya se la queda, Malfoy. Qui t’ha deixat la teva?

—La meva mare —va dir en Draco.

En Harry va riure, tot i que no hi havia res de divertit en aquella situació. Ja no podia sentir en Ron ni l’Hermione. Semblava que haguessin corregut fins més enllà d’on arribava l’oïda, cercant la tiara.

—I com és que no esteu amb en Voldemort? —va preguntar en Harry.

—Serem recompensats —va dir en Crabbe. La seva veu era sorprenentment suau per a una persona tan enorme. En Harry amb prou feines l’havia sentit a parlar mai abans. En Crabbe somreia com un nen petit a qui li han promès una gran bossa de llaminadures—. Ens hem quedat enrere, Potter. Hem decidit no anar-hi. Hem decidit que et portaríem a ell.

—Quin pla més bo —va dir en Harry amb admiració burleta. No es podia creure que estigués tan a prop i que en Malfoy, en Crabbe i en Goyle li ho desbaratessin tot. Va començar a fer-se enrere lentament en direcció al lloc on l’horricreu seia tort sobre el bust. Si tan sols pogués tenir-lo entre les mans abans de començar a lluitar…

—Com heu entrat? —va preguntar, intentant distreure’ls.

—Jo vaig viure a la Sala dels Objectes Amagats pràcticament tot l’any passat —va dir en Malfoy, amb la veu trencada—. Sé com s’hi entra.

—Mos esperàvem al passadís de fora —va grunyir en Goyle—. Ara ia sabem fer encanteris «mimitzadors»! I llavores —un somriure estúpid va creuar la seva cara— tu te mos has aparegut just davant nostro i has dit que buscaves una «tiada»! Què és una «tiada»?

—Harry? —va ressonar la veu d’en Ron, de cop i volta, de l’altre cantó de la paret de la dreta d’en Harry—. Estàs parlant amb algú?

Amb un moviment semblant al d’un fuet en fer-lo espetegar, en Crabbe va apuntar amb la vareta cap a la muntanya de vint metres d’alçada de mobles vells, baguls trencats, túniques i llibres vells, i més trastos no identificables, i va cridar:

—Descendo!

La paret va començar a trontollar i es va esllavissar cap a la porta més propera del corredor on era en Ron.

—Ron! —va cridar en Harry, i en algun lloc fora de la vista, l’Hermione va xisclar, i en Harry va sentir l’estrèpit de tot d’objectes estavellant-se contra el terra a l’altra banda de la paret desestabilitzada. Va apuntar amb la vareta al baluard, va cridar «Finite!» i va quedar suspès.

—No! —va cridar en Malfoy, agafant el braç d’en Crabbe mentre aquest últim es preparava per a repetir l’encanteri—. Si destrosses la Sala, enterraràs aquesta tiara o el que sigui!

—I què importa? —va dir en Crabbe, alliberant-se d’una estrebada—. És en Potter, qui vol el Senyor de les Forces del Mal! A qui li importa què li passi a una «tiada»?

—En Potter ha entrat aquí per aconseguir-la —va dir en Malfoy amb una impaciència mal dissimulada davant la lentitud de processament mental dels seus companys—, la qual cosa ha de voler dir…

—«Ha de voler dir»? —va dir en Crabbe, que es va girar cap a en Malfoy amb una ferocitat que no es va molestar en dissimular—. I a qui li importa el que tu creguis? Ja no obeiré més les teves ordres, Draco. El teu pare i tu esteu acabats.

—Harry? —va cridar en Ron de nou, des de l’altre cantó de les rampoines amuntegades—. Què passa?

—Harry? —va imitar burlescament en Crabbe—. Què passa…? No, Potter! Crucio!

En Harry s’havia llançat cap a la diadema. El malefici d’en Crabbe va fallar però va impactar contra el bust de pedra, que va volar pels aires. La tiara va ser disparada endavant i es va perdre entre la massa d’objectes en la qual havia caigut l’estàtua del cap del bruixot.

—Para!!! —va ordenar en Malfoy a en Crabbe, amb la veu ressonant per tots els racons de l’enorme Sala—. El Senyor de les Forces del Mal el vol viu…

—I? No l’estic matant, oi? —va bramar en Crabbe, traient-se de sobre el braç d’en Malfoy que el contenia—. Però, si puc, el mataré! El Senyor de les Forces del Mal el vol mort de totes formes, quina diferència hi…?

Un raig de llum escarlata va passar de llarg en Harry per centímetres: l’Hermione havia girat la cantonada rere seu i havia disparat un malefici estabornidor directament al cap d’en Crabbe. Tan sols va fallar perquè en Malfoy el va empènyer fora del pas.

—És la sang de fang! Obitus per subitum!

En Harry va veure que l’Hermione es feia a un cantó d’un salt, i la ràbia pel fet que en Crabbe l’hagués volguda matar va esborrar-li tots els altres pensaments que tenia al cap. Va llançar un malefici estabornidor a en Crabbe, qui el va esquivar, i va impactar contra la vareta d’en Malfoy, tot fent-la-hi volar de la seva mà. La vareta va rodar fins desaparèixer sota una muntanya de caixes i mobles trencats.

—No el mateu! No el mateu!!! —va vociferar en Malfoy a en Crabbe i en Goyle, que estaven tots dos apuntant a en Harry. Les dècimes de segon que van dubtar va ser tot el que va necessitar en Harry.

—Expulsiarmus!

La vareta d’en Goyle va volar-li de la mà i va desaparèixer també entremig del bastió d’objectes de rere seu. En Goyle va saltar-hi nèciament per mirar de recuperar-la, en Malfoy va saltar per esquivar el segon malefici estabornidor de l’Hermione i en Ron, que va aparèixer de cop i volta del final del corredor, va llançar un sortilegi de la immobilització total del cos a en Crabbe, que va fallar de poc.

En Crabbe es va girar sobre els talons i va tornar a cridar:

—Obitus per subitum!

En Ron va desaparèixer de la vista amb un salt per evitar el raig de llum verda.

En Malfoy, desarmat, va amagar-se covardament rere un armari de tres potes mentre l’Hermione carregava contra ells, copejant en Goyle amb un malefici estabornidor.

—Ha de ser per aquí! —va cridar-li en Harry, assenyalant el munt d’andròmines en què havia caigut la vella diadema—. Busca-la mentre jo vaig a ajudar en R…

—Harry!!! —va xisclar ella.

Un soroll ensordidor i crepitant darrere seu li va donar un avís momentani. Es va girar i va veure en Ron i en Crabbe corrent tant com podien pel corredor en direcció cap a ells.

—Us agrada la calentor, escòria? —va rugir en Crabbe mentre corria.

Però semblava no tenir control sobre allò que havia fet. Unes flames de mida anormal els perseguien, llepant els cantons dels baluards de coses inútils, que s’engrunaven i es tornaven sutge amb el seu tacte.

—Aquamenti! —va bramar en Harry, però el raig d’aigua que va sorgir de la punta de la seva vareta es va evaporar en l’aire.

—Correu!!!

En Malfoy va agafar el Goyle estabornit i el va arrossegar. En Crabbe els va passar per davant a tots, ara amb la pinta d’estar mort de por, i en Harry, en Ron i l’Hermione van posar-se a córrer a cor què vols darrere seu, i el foc els va perseguir. No era un foc normal: en Crabbe havia conjurat un malefici que en Harry no coneixia i, en tombar la cantonada, les flames van girar també per encalçar-los com si tinguessin vida pròpia, sensibles i intentant-los matar. Ara el foc estava mutant, formant una manada gegantina de bèsties ferotges: serpents flamejants, quimeres i dracs s’alçaven i queien i tornaven a alçar-se; i les andròmines acumulades durant segles de les quals s’estaven nodrint es van elevar enlaire fins a les seves boques plenes d’ullals, en ser llançades amunt per sobre les seves urpes, abans de ser consumides per la foguera.

En Malfoy, en Crabbe i en Goyle havien desaparegut de la vista, i en Harry, en Ron i l’Hermione van parar en sec. Els monstres ferotges els encerclaven, apropant-se’ls cada cop més, amb grapes i corns i cues fuetejants, i, al seu voltant, la calor era sòlida com una paret.

—Què fem? —cridava l’Hermione per sobre els rugits ensordidors del foc—. Què fem?

—Teniu!

En Harry va agafar del munt de porqueria més proper un parell d’escombres que feien pinta de ser resistents i en va llançar una a en Ron, qui va fer que l’Hermione pugés rere seu. En Harry va passar la cama per sobre la segona escombra i, fent un cop de peu fort al terra, van enlairar-se, esquivant per qüestió d’un metre el bec cornut d’un rapinyaire flamejant que havia intentat clavar-los les mandíbules. El fum i la calor començaven a ser insuportables: sota seu, el foc maleït consumia el contraban de generacions d’alumnes buscats, els resultats vergonyosos de més d’un miler d’experiments prohibits, els secrets de les ànimes incomptables que havien cercat refugi a la Sala. En Harry no podia veure en Malfoy, en Crabbe i en Goyle per enlloc: va baixar en picat fins tan avall com va gosar per sobre els monstres rondadors de flama per intentar trobar-los, però no hi havia res llevat de foc. Quina manera més terrible de morir… Mai no havia desitjat aquesta…

—Harry, sortim! Sortim d’aquí! —va cridar en Ron, tot i que era impossible veure on era la porta a través del fum negre.

I llavors, en Harry va sentir un crit humà, dèbil i llastimós, provinent del terrible aldarull, de l’estrèpit de flames devoradores.

—És… massa… perillós! —va cridar en Ron, però en Harry va girar sobre si mateix enlaire. Amb les ulleres proporcionant als seus ulls una mínima protecció del fum, va rastrejar la tempesta de foc de sota seu, cercant un senyal de vida, un membre o una cara que encara no s’hagués socarrimat com la fusta…

I els va veure: en Malfoy amb els braços envoltant el cos inconscient d’en Goyle i tots dos posats sobre una fràgil torre de pupitres carbonitzats, i en Harry es va submergir. En Malfoy el va veure venir, i va alçar el braç, però mentre l’agafava, en Harry va saber de bon principi que no funcionaria: en Goyle pesava massa i la mà d’en Malfoy, coberta de suor, va relliscar instantàniament de la d’en Harry…

—Si morim per ell, et mataré, Harry!!! —va rugir la veu d’en Ron, i, mentre una quimera gran i flamejant es tirava sobre seu, l’Hermione i ell van arrossegar en Goyle, el van pujar a l’escombra i es van elevar, tombant-se i quasi sotsobrant, enlaire un altre cop, mentre en Malfoy pujava darrere en Harry.

—La porta, aneu fins a la porta, la porta! —va cridar en Malfoy a l’orella d’en Harry, i en Harry va accelerar, seguint en Ron, l’Hermione i en Goyle a través del fum negre i arremolinat, sense amb prou feines poder respirar. Tot al voltant d’ells, els últims objectes que no havien quedat carbonitzats per les flames devoradores van ser aixecats enlaire mentre les criatures del foc conjurat les propulsaven amunt talment una celebració: copes i escuts, un collar centellejant i una diadema vella i descolorida…

—Què fas, què fas??? La porta és cap allà! —va cridar en Malfoy, però en Harry va virar bruscament fent una corba molt tancada i es va tornar a submergir. La tiara semblava caure a càmera lenta, girant-se i relluent mentre queia en direcció a la gola d’una serp que tenia la boca oberta, i llavors la va agafar i la va sostenir al canell…

En Harry va virar de nou mentre la serp el perseguia, va enfilar amunt i es va dirigir fins on, va pregar a Déu, la porta els esperaria oberta. En Ron, l’Hermione i en Goyle havien desaparegut, i en Malfoy cridava i s’agafava tan fort a en Harry que li feia mal. Llavors, a través del fum, en Harry va veure un forat rectangular a la paret i hi va dirigir l’escombra, i, en qüestió de segons, els seus pulmons es van omplir d’aire net mentre s’estavellaven contra la paret de més enllà del passadís.

En Malfoy va caure de l’escombra i va quedar-se cap per avall al terra, empassant saliva, tossint i vomitant. En Harry es va girar i va asseure’s: la porta de la Sala de la Necessitat havia desaparegut i en Ron i l’Hermione seien panteixant al terra, vora un Goyle encara inconscient.

—C-Crabbe —va articular en Malfoy tan aviat com va poder parlar—. Crabbe…

—És mort —va dir en Ron, severament.

Hi va haver un silenci, trencat només pels panteixos i la tos. Llavors, unes quantes explosions enormes van sacsejar el castell, i un gran seguici de figures transparents va passar de llarg galopant sobre els cavalls, amb els caps cridant des de sota els seus braços amb set de sang. En Harry va trontollar en passar pel seu davant els Caçadors Decapitats, i va mirar al seu voltant: la batalla encara continuava. Sentia més crits que aquells dels fantasmes que es retiraven. Va ser presa del pànic.

—On és la Ginny? —va dir bruscament—. Era aquí. Havia de tornar a entrar a la Sala de la Necessitat.

—Ostres, creus que continuarà funcionant després d’aquest incendi? —va preguntar en Ron, i ell també es va posar dempeus, fregant-se el pit i mirant a dreta i esquerra—. Ens dividim i busquem…?

—No —va dir l’Hermione, posant-se dreta ella també. En Malfoy i en Goyle van romandre desplomats desesperadament al terra del passadís. Cap dels dos tenien vareta—. No ens separem. Jo proposo que anem… Harry, què tens al braç?

—Què? Ah, sí…

Es va treure la tiara del canell i la va alçar. Encara era calenta, ennegrida pel sutge, però en mirar-la de prop va poder discernir-hi les petites paraules que tenia gravades a sobre: «El tresor de l’enteniment val més que tot el firmament».

Una substància semblant a la sang, fosca i enquitranada, semblava rajar de la tiara. De sobte, en Harry va sentir que la cosa vibrava violentament i es desfeia en les mans, i, en fer-ho, va pensar que sentia un crit d’allò més dèbil i distant, que no ressonava als jardins o al castell, sinó que provenia d’allò que s’acabava de fragmentar entre els seus dits.

—Deu haver estat el foch diàntrich! —va gemegar l’Hermione, posant els ulls sobre les peces trencades.

—Perdona?

—El foch diàntrich, el foc maleït, és una de les substàncies que pot destruir els horricreus, però mai per mai no hauria gosat conjurar-lo; és massa perillós. Com ha après en Crabbe a…?

—Ho deu haver après dels Carrow —va dir en Harry, desanimat.

—Llàstima que no parés atenció quan van explicar com s’aturava, la veritat —va dir en Ron, que tenia els cabells socarrimats, com l’Hermione, i la cara ennegrida—. Si no fos perquè ens ha intentat matar a tots, m’hauria sabut greu i tot que hagi mort.

—Però no us n’adoneu? —va mormolar l’Hermione—. Això vol dir que, si podem fer-nos amb la serp…

Però es va interrompre en sentir crits i xiscles i els sorolls inequívocs de combats que omplien el passadís. En Harry va mirar al seu voltant i li va semblar que el cor li fallava: els Cavallers de la Mort havien penetrat a Hogwarts. En Fred i en Percy acabaven d’aparèixer dins el seu camp de visió, tots dos lluitant en duel contra dos homes emmascarats. En Harry, en Ron i l’Hermione van córrer endavant per ajudar-los: rajos de llum van volar en totes direccions i l’home que lluitava amb en Percy va desistir, ràpidament: llavors li va caure la caputxa i van veure un front alt i cabells clenxats…

—Hola, conseller! —va cridar en Percy, enviant un encanteri que va tocar de ple en Thicknesse, qui va deixar caure la vareta i es va esquinçar la part de davant de la seva túnica, aparentment terriblement incòmode—. Vaig mencionar-li que dimiteixo?

—Fas broma, Percy! —va cridar en Fred, mentre el Cavaller de la Mort contra qui lluitava queia sota el pes de tres maleficis estabornidors diferents. En Thicknesse havia caigut a terra i li va sortir una erupció de punxes minúscules per tot el cos: semblava que s’estava tornant una mena d’eriçó de mar. En Fred va mirar en Percy amb alegria.

—Fas broma de debò, Percy… Crec que no t’havia sentit fer una broma des que…

L’aire va esclatar. S’havien agrupat tots junts, en Harry, en Ron, l’Hermione, en Fred i en Percy, amb els dos Cavallers de la Mort als seus peus, un estabornit, l’altre transfigurat, i en aquella fracció de segon, en què el perill semblava, temporalment, fora de l’abast, el món es va esberlar. En Harry es va trobar volant pels aires i l’única cosa que podia fer era mantenir-se aferrat amb tanta força com pogués a aquell bastonet de fusta que era la seva única arma i protegir-se el cap amb els braços. Va sentir els crits i xiscles dels seus companys sense ni un bri d’esperança de saber què els havia passat…

I llavors en el món tot va ser dolor i penombra: en Harry es trobava mig enterrat sota la runa d’un passadís que havia rebut un terrible atac: l’aire fred va dir-li que una banda del castell havia fet explosió, i el líquid enganxós i calent que li queia galta avall va anunciar-li que sagnava copiosament. Llavors va sentir un crit terrible que li va fer un nus a l’estómac, que expressava una agonia que cap flama ni malefici no podia causar, i es va dreçar, trontollant, més espantat que en cap moment anterior del dia, més espantat, potser, que no ho havia estat mai tant en tota la seva vida…

I l’Hermione lluitava per posar-se dempeus enmig de la runa, i tres nois pèl-rojos estaven agrupats al terra d’on havia volat la paret. En Harry va agafar la mà de l’Hermione, mentre trontollaven i s’entrebancaven per sobre la pedra i la fusta.

—No… No… No! —cridava algú—. No! Fred! No!

I en Percy sacsejava el seu germà, i en Ron seia agenollat vora seu, i els ulls d’en Fred miraven sense veure-hi, amb l’espectre de la seva darrera rialla encara gravat en el seu rostre.





32. La Vareta de Saüc




El món s’havia acabat, així que com era que la batalla no s’havia aturat, el castell no s’havia silenciat per l’horror i els combatents no havien deixat les armes? La ment d’en Harry queia en picat, giravoltant incontrolablement, incapaç d’assimilar la impossibilitat, perquè en Fred Weasley no podia haver mort, l’evidència de tots els seus sentits el devia estar mentint…

I, llavors, un cos va caure més enllà del forat que s’havia format en aquella banda del castell i tot de maleficis provinents de la foscor van volar en direcció cap a ells, tot impactant contra la paret de darrere els seus caps.

—Al terra! —va cridar en Harry mentre uns quants maleficis més volaven travessant la nit. Tant ell com en Ron havien agafat l’Hermione i l’havien empesa al terra, però en Percy s’havia estirat davant el cos d’en Fred per protegir-lo de cap més dany i, quan en Harry va cridar-li—: Percy, corre, hem de sortir d’aquí! —ell va fer que no amb el cap.

—Percy! —en Harry va veure que les llàgrimes d’en Ron es feien camí per entre la brutícia de la seva cara mentre agafava el seu germà gran per les espatlles i l’empenyia, però en Percy no va cedir—. Percy, ja no pots fer res per ell! Ens…

L’Hermione va xisclar i en Harry, que es va girar, no va haver de preguntar per què. Una aranya monstruosa de la mida d’un cotxe petit intentava passar a través de l’enorme forat de la paret: un dels descendents de l’Aragog s’havia afegit a la batalla.

En Harry i en Ron van cridar alhora, els seus encanteris van xocar i el monstre va volar cap enrere amb les cames que se li retorcien horriblement, i va desaparèixer entre la foscor.

—Ha dut amigues! —va cridar en Harry, que mirava sobre la vora del castell a través del forat de la paret que havien fet volar els maleficis. Unes quantes aranyes gegants escalaven la paret de l’edifici, alliberades del Bosc Prohibit en el qual devien haver penetrat els Cavallers de la Mort. En Harry va llançar maleficis estabornidors sobre seu, tocant el monstre que les dirigia i fent-lo caure sobre les seves companyes, de manera que van caure totes de l’edifici fins desaparèixer en la foscor. Llavors, per sobre d’en Harry van passar més maleficis, tan a prop seu que va notar com la seva força li pentinava els cabells.

—Marxem, ja!!!

Empenyent l’Hermione endavant amb en Ron, en Harry es va ajupir per agafar el cos d’en Fred per les aixelles. En Percy, en adonar-se de què intentava fer en Harry, va deixar d’aferrar-se al cos i el va ajudar. Junts, ajupits per evitar que els impactessin els maleficis que volaven cap a ells des dels jardins, van treure del mig en Fred, tot arrossegant-lo.

—Aquí —va dir en Harry, i el van col·locar en un forat buit que havia estat ocupat amb anterioritat per una armadura. No podia suportar mirar en Fred un segon més del que era necessari, així que tan bon punt es va assegurar que el cos estava ben amagat, va córrer rere en Ron i l’Hermione. En Malfoy i en Goyle havien desaparegut, però al final del passadís, que ara era ple de pols, de runa i de cristalls caiguts de les finestres, va veure molta gent que corria en totes direccions, encara que no podia dir si eren amics o enemics. En girar una cantonada, en Percy va rugir com un lleó:

—Rookwood!!! —i va posar-se a córrer en direcció a un home alt que perseguia dos alumnes.

—Harry, aquí! —va cridar l’Hermione.

Havia empès en Ron rere un tapís. Semblava que estaven lluitant i, per un segon boig, en Harry va pensar que s’estaven abraçant un altre cop, però llavors va veure que l’Hermione intentava retenir en Ron per evitar que marxés corrents darrere en Percy.

—Escolta’m! Escolta’m, Ron!!!

—Vull ajudar… Vull matar Cavallers de la Mort…

Tenia les faccions descompostes i brutes per la pols i el fum, i tremolava de ràbia i de dolor.

—Ron, nosaltres som els únics que podem posar fi a tot plegat! Sisplau… Ron… necessitem la serp, hem de matar la serp! —va dir l’Hermione.

Però en Harry entenia com se sentia en Ron: perseguir un altre horricreu no li atorgaria la satisfacció de venjança. També ell volia lluitar, per castigar els qui havien mort en Fred, i volia trobar els altres Weasley i, per sobre de tot, assegurar-se que la Ginny no… Però no podia permetre que aquesta idea es fes camí en la seva ment…

—Lluitarem! —va dir l’Hermione—. Haurem de lluitar, per arribar a la serp!

Però no hem de perdre de vista, ara, el que se suposa que hem de f-fer! Tan sols nosaltres podem posar-hi fi!

També ella estava plorant, i es va eixugar la cara amb la màniga estripada i socarrimada mentre parlava, però va respirar fondo unes quantes vegades per tranquil·litzar-se i, agafant encara en Ron ben fort, es va girar cap a en Harry.

—Has de descobrir on és en Voldemort, perquè la serp serà amb ell, oi que sí? Doncs fes-ho, Harry! Mira dintre seu!

Per què era tan fàcil? Era perquè la cicatriu li havia estat cremant hores i hores, intentant mostrar-li a crits els pensaments d’en Voldemort? Fent-li cas, va tancar els ulls i, de seguida, els crits, els cops violents i tots els sorolls discordants de la batalla van morir, com ofegats, fins que van esdevenir distants, com si en Harry es trobés lluny, lluny d’allà…

Es trobava al mig d’una habitació deserta però estranyament familiar, amb el paper de les parets que li queia a trossos i totes les finestres barrades llevat d’una. Els sons de l’assalt al castell sonaven esmorteïts i llunyans. L’única finestra que no estava barrada revelava els feixos de llum distants provinents del castell, però a l’interior de l’habitació tot era fosc tret de la llum que proporcionava un quinqué arraconat.

Estava fent girar la vareta entre els dits, mirant-la però amb els pensaments disposats en la Sala del castell, la Sala secreta que només ell havia trobat, la Sala, com la Cambra, que havies de ser intel·ligent, astut i inquisitiu per a descobrir-la… Estava segur que el noi no trobaria la tiara… Però, així i tot, el titella d’en Dumbledore havia arribat molt més lluny del que mai s’hauria imaginat… Massa lluny…

—Senyor —va dir un veu, desesperada i esquerdada. Es va girar: en Lucius Malfoy era allà, assegut al racó més fosc, espellifat i encara amb les marques del càstig que havia rebut després que el noi s’escapés per última vegada. Encara tenia un dels ulls tancat i inflat—. Senyor… si us plau… el meu fill…

—Si el teu fill és mort, Lucius, no és pas per culpa meva. No ha vingut a unir-se’m, com han fet la resta d’alumnes de Slytherin. Potser és que ha decidit fer-se amic d’en Harry Potter?

—No… mai… —va xiuxiuejar en Malfoy.

—Millor per a tu.

—No… no teniu por, senyor, que en Potter pugui morir en altres mans que no siguin les vostres? —va preguntar en Malfoy, amb la veu tremolosa—. No seria… perdoneu-me… més prudent cancel·lar la batalla, entrar al castell i buscar-lo v-vós mateix?

—No fingeixis Lucius. Vols que la batalla s’aturi per així poder descobrir què li ha passat al teu fill. I no necessito buscar en Potter. Abans que s’acabi la nit, en Potter haurà vingut a buscar-me.

En Voldemort va deixar caure de nou la mirada sobre la seva vareta. Estava preocupat… I tot allò que preocupava Lord Voldemort s’havia de solucionar.

—Vés a buscar l’Snape.

—L’Snape, s-senyor?

—L’Snape. Ara. El necessito. Hi ha un… servei… que necessito d’ell. Vés.

Espantat i entrebancant-se una mica en la penombra, en Lucius va abandonar l’habitació. En Voldemort va quedar-s’hi, dempeus, fent giravoltar la vareta pels seus dits, mirant-la amb atenció.

—És l’única manera, Nagini —va xiuxiuejar, i va mirar al seu voltant, on ara hi havia una serp gran i gruixuda suspesa enlaire, serpentejant amb elegància a l’espai encantat i protegit que li havia creat: una esfera estrellada i transparent que estava a mig camí de ser una gàbia brillant i un dipòsit.

En Harry va fer un crit sufocat, es va tirar enrere i va obrir els ulls. En aquell mateix moment, els crits i els grinyols, els sorolls sords i les explosions de les batalles van assaltar les seves orelles.

—És a Can Alfred. La serp és amb ell, i té sobre seu una espècie de protecció màgica. Acaba d’enviar en Lucius Malfoy a buscar l’Snape.

—En Voldemort està resguardat a Can Alfred? —va preguntar l’Hermione, indignada—. Ni tan sols… Ni tan sols lluita?

—No creu que li faci falta lluitar —va dir en Harry—. Creu que l’aniré a buscar.

—Però per què?

—Sap que busco els seus horricreus… i guarda la Nagini ben a prop seu… Naturalment que hauré d’arribar fins a ell per aproximar-m’hi…

—Molt bé —va dir en Ron, creuant els braços—. Així que no hi pots anar, que és el que vol i el que està esperant. Queda’t aquí i tingues cura de l’Hermione i jo aniré a buscar-la…

En Harry va interrompre en Ron.

—Vosaltres dos quedeu-vos aquí, aniré sota la Capa i tornaré tan aviat com…

—No —va dir l’Hermione—, té més sentit que jo agafi la Capa i…

—Ni pensar-hi —va etzibar-li en Ron.

Però abans que l’Hermione pogués dir més que «Sóc tan capaç…», el tapís del capdamunt de l’escala on s’estaven es va obrir de bat a bat.

—En Potter!!!

Hi havia dos Cavallers de la Mort emmascarats; però, abans que haguessin pogut alçar la vareta del tot, l’Hermione va cridar:

—Glisseo!

Les escales de sota els seus peus es van aplanar formant una rampa. En Harry, en Ron i l’Hermione van baixar-la precipitadament, sense poder controlar la velocitat però tan ràpids que els maleficis estabornidors dels Cavallers de la Mort tocaven uns quants pams per sobre els seus caps. Van córrer disparats travessant el tapís secret del fons i van rodolar pel terra, xocant finalment contra la paret oposada.

—Duro! —va cridar l’Hermione, apuntant amb la vareta al tapís, i es van sentir dos cruixits esgarrifosos quan el tapís es va tornar de pedra i els dos Cavallers de la Mort que els perseguien van xocar-hi de ple.

—Enrere! —va cridar en Ron, i ell, en Harry i l’Hermione es van amagar rere una porta al moment que a l’altre cantó van ressonar com un tro un tropell d’escriptoris al galop, dirigits per la professora McGonagall, que anava corrent al capdavant. Va semblar que no els veia: se li havia desfet el monyo i tenia un tall profund a la galta. En girar la cantonada, la van sentir cridar:

—A la càrrega!!!

—Harry, posa’t la Capa —va dir l’Hermione—. No et preocupis per nosaltres…

Però en Harry la va tirar per sobre de tots tres. Tot i ser tan alts, dubtava que ningú veiés els seus peus sense cos a través de la pols que embrutava l’aire, la pedra caiguda i la resplendor dels encanteris.

Van baixar corrents la següent escala i es van trobar en un passadís ple de gent que lluitava. Els retrats de cada cantó dels combatents estaven atapeïts de gent, cridant-los consells i animant-los, mentre Cavallers de la Mort, ja estiguessin emmascarats o bé amb la màscara caiguda, lluitaven en duel amb professors i alumnes. En Dean havia aconseguit una vareta, ja que combatia cara a cara amb en Dolohov, i la Parvati amb en Travers. En Harry, en Ron i l’Hermione van alçar la vareta alhora, preparats per a disparar, però els combatents es movien i voletejaven tant que hi havia una gran probabilitat que ferissin un del seu propi bàndol si llançaven un malefici. Encara estaven quiets, buscant una oportunitat per a actuar, quan es va sentir un gran «Iupiiiii!» i en Harry va veure, en mirar enlaire, com en Peeves entrava brunzint per sobre seu, deixant caure soques de tortull sobre els Cavallers de la Mort, els caps dels quals van quedar de cop i volta engolits per uns tentacles serpentejants i verds que semblaven cucs enormes.

—Ahhh!

Un grapat de tentacles havien caigut per damunt la Capa sobre el cap d’en Ron, i les arrels verdes i bavoses es van quedar suspeses estranyament enlaire mentre en Ron les intentava fer caure.

—Aquí hi ha algú invisible! —va cridar un Cavaller de la Mort emmascarat, assenyalant-los.

En Dean va aprofitar tan com va poder la distracció momentània del Cavaller de la Mort, tot estabornint-lo amb un Animo linqui. En Dolohov va intentar venjar-se, però la Parvati li va llançar un Petrificus totalus.

—Anem!!! —va cridar en Harry, i tots tres es van recollir la Capa perquè els anés ben estreta i van posar-se a córrer, amb el cap abaixat, a través de tots els lluitadors, relliscant una mica quan passaven per sobre els bassals que s’havien format de saba de tortull i corrent fins al capdamunt de les escales de marbre fins al vestíbul.

—Sóc en Draco Malfoy, sóc en Draco, estic de part vostra!

En Draco era al replà de dalt de tot, suplicant a un altre Cavaller de la Mort emmascarat. En Harry va estabornir el Cavaller de la Mort en passar-hi per davant, i en Malfoy va mirar al seu voltant, somrient d’orella a orella, buscant el seu salvador, quan en Ron li va donar un cop de puny per sota la Capa. En Malfoy va caure cap enrere sobre el Cavaller de la Mort, traient sang per la boca i d’allò més desconcertat.

—I amb aquesta ja són dues les vegades que t’hem salvat la vida aquesta nit, bastard hipòcrita! —va cridar en Ron.

Hi havia més combatents per les escales i al vestíbul, i arreu on va mirar en Harry hi va veure Cavallers de la Mort: en Yaxley, vora les portes principals, lluitava contra en Flitwick i, a prop, un Cavaller de la Mort emmascarat combatia amb en Kingsley. Els alumnes corrien en totes direccions, i alguns portaven o arrossegaven amics ferits. En Harry va dirigir un malefici estabornidor al Cavaller de la Mort de la màscara, que va fallar però quasi va tocar en Neville, que havia aparegut del no-res amb els braços carregats de tentàcula verinosa que va anar rodejant hàbilment el Cavaller de la Mort més proper, i el va començar a embolcallar.

En Harry, en Ron i l’Hermione van baixar corrents l’escalinata de marbre. A la seva esquerra es va esmicolar el vidre del rellotge de sorra de Slytherin que comptava els punts de la residència, tot escampant les seves maragdes pertot, i la gent relliscava i trontollava en córrer. Quan van arribar a l’exterior, van veure com dos cossos queien d’un balcó de sobre seu i la imatge borrosa del que en Harry va prendre el primer cop per un animal va córrer a quatre potes a través del rebedor per enfonsar les dents en un dels caiguts.

—No!!! —va xisclar l’Hermione, i amb una explosió ensordidora de la seva vareta, en Fenrir Esquenagrisa va ser impulsat cap enrere, lluny del commovedor cos inanimat de la Lavender Brown. Va impactar en la barana de marbre i va intentar amb dificultat posar-se dempeus altre cop, però llavors, amb una gran trencadissa i una explosió de llum blanca i enlluernadora, va caure-li sobre el cap una bola de cristall.

L’Esquenagrisa va caure plegat al terra i no es va moure més.

—En tinc més! —va xisclar amb veu estrident la professora Trelawney de la barana estant, per sobre seu—. Més per qui en vulgui! Mireu!

I com qui dóna el servei en un partit de tennis, va alçar una altra esfera de cristall enorme que va treure de la seva bossa de mà, va agitar la vareta a través de l’aire i va fer que la bola prengués velocitat tot creuant el vestíbul i fent-se miques en xocar contra una finestra. En aquell mateix moment, les pesades portes de fusta es van obrir de pinten ample i encara més aranyes gegants van fer-se pas cap al vestíbul.

Els crits de terror van segar l’aire i els lluitadors es van dispersar. Tant els Cavallers de la Mort com la resistència de Hogwarts per igual van llançar rajos de llum verda i vermella cap als monstres que se’ls atansaven, que es van estremir i es van alçar encabritats, sent més terrorífics que mai.

—Com sortim? —va preguntar en Ron per sobre la cridòria; però abans que en Harry i l’Hermione poguessin respondre, es van veure empesos cap a una banda: en Hagrid havia baixat com una exhalació les escales, brandant el seu paraigües de flors rosa.

—No els feu mal, no els feu mal! —va cridar.

—Hagrid, no!!!

En Harry va oblidar tota la resta. Va sortir de sota la Capa i va començar a córrer a tota velocitat ajupit perquè no el toquessin els maleficis que il·luminaven el vestíbul.

—Hagrid, torna!!!

Però encara no havia arribat ni a la meitat del tros que el separava d’en Hagrid que el va veure desapareixent entremig de les aranyes, les quals, amb un gran tràfec i amb un moviment desagradable, es van enretirar sota el violent allau d’encanteris enviats cap als monstres, al bell mig dels quals hi restava sepultat en Hagrid.

—Hagrid!!!

En Harry va sentir algú cridant el seu propi nom; si era amic o enemic no li importava: ell baixava corrents les escales principals cap als terrenys foscos, i les aranyes se’n tornaven arrossegant-se amb la seva presa, i no podia veure gens en Hagrid.

Va creure que albirava un braç enorme fent senyals entre el manat d’aranyes, però quan estava disposat a encalçar-les, li va impedir el pas un peu monumental que va aparèixer de la foscor i que va fer que el terra del seu voltant vibrés. Va alçar el cap.

Davant seu hi havia un gegant, de quasi set metres d’alçada, que tenia el cap amagat en la foscor, i a qui la llum provinent de les portes del castell només l’il·luminava fins a la part anterior de les cames, que tenia ben peludes i que semblaven arbòries. Amb un moviment despietat i fluid, el gegant va clavar un cop amb el seu enorme puny a la finestra de dalt de tot, i el vidre va ploure esmicolat sobre en Harry, que es va veure forçat a posar-se de nou sota la protecció de l’entrada.

—Oh, per l’amor… —va xisclar l’Hermione, quan ella i en Ron van arribar on era en Harry i van mirar cap enlaire com el gegant intentava ara agafar la gent a través de la finestra de dalt.

—No!!! —va cridar en Ron, agafant-li la mà en el moment que l’Hermione ja alçava la vareta—. Si l’estaborneixes, aixafarà la meitat del castell…

—Hagger???

En Grep va arribar caminant a batzegades, girant la cantonada del castell, i només llavors en Harry es va adonar que en Grep era, en efecte, un gegant petit. El colossal monstre que intentava esclafar la gent dels pisos de dalt va mirar al seu voltant i va deixar anar un rugit. Les escales de pedra van tremolar quan va caminar trepitjant fort cap al seu congènere més petit i en Grep se’l va quedar mirant amb la boca torta oberta, mostrant les dents grogues i de la mida de mig maó, i tots dos es van llançar l’un contra l’altre amb el salvatgisme de dos lleons.

—Correu!!! —va bramar en Harry.

La nit es va omplir de crits espantosos i de cops durs mentre lluitaven els dos gegants, i en Harry va agafar l’Hermione per la mà i van baixar volant les escales que duien a l’exterior, amb en Ron a la rereguarda. En Harry, que no havia perdut l’esperança de trobar i salvar en Hagrid, va posar-se a córrer tan ràpid que ja havien arribat a mig camí del Bosc Prohibit quan els van tallar el pas un altre cop.

L’aire que els envoltava s’havia congelat, i a en Harry la respiració se li va quedar atrapada, com solidificada, al pit. En la foscor s’hi movien ombres, unes figures arremolinades d’una negror concentrada, que es movien com una gran onada cap al castell, encaputxades i amb l’alè retrucant com una matraca…

En Ron i l’Hermione se li van atansar mentre els sons de la batalla sonaven de cop i volta esmorteïts, morts, perquè un silenci que tan sols els demèntors podien sembrar estava caient densament en la nit…

—Va, Harry! —va dir la veu de l’Hermione, lluny enllà—. Patronus, Harry, va!

En Harry va alçar la vareta, però una desesperança apagada començava a estendre’s per tot ell: en Fred havia mort i en Hagrid devia estar morint-se o ja era mort, i no sabia quants més caiguts hi havia, i se sentia com si la seva ànima ja hagués començat a abandonar el seu cos…

—Harry, va!!! —va xisclar l’Hermione.

Un centenar de demèntors se’ls atansaven, lliscant cap a ells, xuclant i aspirant tot fent-se camí cap a la desesperació d’en Harry, que prometia ser tot un festí…

Va veure com el terrier d’en Ron apareixia enlaire, parpellejava feblement i expirava; va veure la llúdria de l’Hermione que girava enlaire i desapareixia, i va notar com la seva pròpia vareta li tremolava a la mà, i quasi acollia de grat la inconsciència que se li aproximava, la promesa del no-res, la promesa de no sentir res…

I llavors, una llebre, un senglar i una guineu platejats es van enlairar més enllà dels caps d’en Harry, en Ron i l’Hermione, i els demèntors van retrocedir davant les criatures que se’ls aproximaven. Tres persones més havien aparegut en la foscor i s’havien posat vora seu, amb les varetes enlaire i sense parar de conjurar els seus patronus: eren la Luna, l’Ernie i en Seamus.

—No passa res —va dir la Luna, encoratjadora, com si tornessin a ser a la Sala de la Necessitat i només estiguessin practicant un encanteri per a l’ED—. No passa res, Harry… Va, pensa en alguna cosa feliç…

—Alguna cosa feliç? —va dir, amb la veu esquerdada.

—Tots nosaltres continuem aquí —va xiuxiuejar—; continuem lluitant. Va, ara…

Hi va haver una espurna platejada; llavors, una llum vacil·lant, i després, amb l’esforç més gran que li havia costat mai, el cérvol va començar a sortir de la vareta d’en Harry. El cérvol va avançar al galop, i ara els demèntors es van dispersar de debò, i de seguida la nit va tornar a ser càlida i els sons de la batalla que els envoltava van tornar a sonar amb força a les seves orelles.

—No sabeu com us ho agraeixo —va dir en Ron, tremolós, dirigint-se a la Luna, l’Ernie i en Seamus—, ens acabeu de salvar…

Amb un bram i una tremolor pròpia d’un terratrèmol, va aparèixer un altre gegant caminant a empentes i rodolons, venint de la direcció del Bosc Prohibit, brandant un garrot més alt que cap d’ells.

—Correu!!! —va cridar en Harry, però els altres no necessitaven que els ho diguessin. Tots es van dispersar just a temps, ja que un segon més tard, l’enorme peu del monstre havia caigut exactament on havien estat ells. En Harry va mirar al seu voltant: en Ron i l’Hermione el seguien, però els altres tres havien desaparegut de nou cap a la batalla.

—Sortim del seu abast! —va cridar en Ron, mentre el gegant tornava a girar el garrot i els seus crits ressonaven per tota la nit, a través dels jardins i els terrenys, on els esclats de llum verda i vermella continuaven il·luminant la nit.

—Cap al Pi Cabaralla! —va dir en Harry—. Ja!

D’alguna manera, va tapiar-ho tot en la seva ment i ho va arraconar en un espai petit que ara no podia contemplar: els pensaments sobre en Fred i en Hagrid, la seva por per tots aquells qui estimava, escampats a l’interior i l’exterior del castell… Tot això hauria d’esperar, perquè ara havia de córrer, havia d’arribar a la serp i havia d’anar cap a en Voldemort, ja que aquesta era, com havia dit l’Hermione, l’única manera de posar-hi fi…

Va córrer, creient a mitges que així deixaria enrere la mort, ignorant els rajos de llum que volaven per tota la foscor que l’envoltava, els sons del llac trencant contra la riba com si fos el mar, i els cruixits provinents del Bosc Prohibit tot i no haver-hi vent.

Travessant els jardins, que semblaven haver-se revoltat també, va córrer més ràpid que mai en tota la seva vida, i va ser ell qui va veure primer el gran arbre, el pi que protegia el secret de les seves arrels amb unes branques que semblaven fuets i es comportaven com a tals.

Panteixant i esbufegant, en Harry va reduir la velocitat, vorejant les branques violentes i intentant discernir en la foscor el seu tronc gruixut i l’únic nus en l’escorça de l’arbre vell que el paralitzava. En Ron i l’Hermione van arribar on era ell, i l’Hermione s’havia quedat tan sense alè que no podia ni parlar.

—Com… com entrarem? —va panteixar en Ron—. Veig… Veig el lloc… Si tan sols tinguéssim… en Malifet un altre cop…

—En Malifet? —va bleixar l’Hermione, inclinada i amb les mans al pit—. Ets un bruixot o què?!

—Ah… sí… és veritat.

En Ron va mirar al seu voltant i va dirigir la vareta cap a un branquilló del terra i va dir:

—Wingardium leviosa! —El branquilló es va elevar del terra, va girar enlaire com si l’hagués agafat una ràfega de vent i va dirigir-se brunzint directament cap a les inquietants branques del pi. Es va clavar en algun lloc a prop de les arrels i, de seguida, l’arbre que es recargolava es va quedar quiet.

—Perfecte! —va dir l’Hermione sense alè.

—Espereu.

Durant un segon vibrant que van omplir les explosions i els estrèpits de la batalla, en Harry va dubtar. En Voldemort volia que ho fes, volia que hi anés… Estava portant en Ron i l’Hermione a un parany?

Però llavors la realitat va semblar que es tancava sobre seu, cruel i dolorosa: l’únic camí cap endavant que existia passava per matar la serp, i la serp era on era en Voldemort, i en Voldemort era al final d’aquell túnel…

—Harry, venim, entra-hi i prou! —va dir en Ron, empenyent-lo endavant.

En Harry va caminar nerviosament cap al passatge terrós amagat entre les arrels de l’arbre. Ara els semblava molt més estret que l’última vegada que hi havien entrat. El túnel tenia el sostre baix, i si ja van haver de caminar ajupits feia quatre anys, ara quasi hi van haver de passar de quatre grapes. En Harry anava primer, amb la vareta il·luminada, esperant-se trobar un obstacle a qualsevol moment, però no n’hi va haver cap. Avançaven en silenci, i en Harry tenia la mirada fixa per sobre la llum oscil·lant de la vareta que sostenia alçada.

A la fi, el túnel va començar a inclinar-se cap amunt i en Harry va llambregar una llum per sobre seu. L’Hermione li va agafar el turmell.

—La Capa! —va xiuxiuejar—. Posa’t la Capa!

Va posar-se rere en Harry a les palpentes i li va posar a la força el farcell de roba lliscosa a la mà. Amb dificultat, en Harry se la va posar per sobre, va murmurar «Nox» per apagar la llum de la vareta i va continuar avançant a quatre grapes, tan silenciosament com va poder, amb els cinc sentits en tensió i esperant ser descobert en qualsevol moment, sentir una veu freda i clara i veure un esclat de llum verda.

I, llavors, va sentir veus que provenien de la cambra que hi havia directament sobre seu, només esmorteïdes lleugerament perquè l’obertura del final del túnel havia estat bloquejada amb el que semblava una caixa vella. Gairebé sense atrevir-se ni a respirar, en Harry va avançar lentament fins a l’obertura i va intentar mirar a través del petit forat que quedava entre la caixa i la paret.

L’habitació que hi havia a l’altra banda estava pobrament il·luminada, però va poder veure-hi la Nagini, girant i cargolant-se com una serp d’aigua, segura en la seva esfera estrellada i encantada que flotava enlaire sense que res no l’aguantés. Podia veure el cantell d’una taula i una mà blanca de dits llargs que joguinejava amb una vareta.

Llavors va parlar l’Snape, i en Harry va notar que el cor li feia un salt: només es trobava uns centímetres enllà d’on ell s’amagava, ajupit.

—… Senyor… la resistència s’enfonsa…

—… I ho fa sense la teva ajuda —va dir en Voldemort amb la seva veu aguda i clara—. Tot i ser un bruixot tan destre, Severus, no crec que ara facis que hi hagi una gran diferència. Ja quasi hi som… quasi…

—Deixeu-me anar a buscar el noi. Deixeu-me dur-vos en Potter. Sé que el puc trobar, senyor. Si us plau.

L’Snape va passar amb grans passes per davant l’escletxa per la qual espiava en Harry, que es va enretirar una mica, mirant la Nagini, i preguntant-se si hi hauria algun encanteri que pogués penetrar la protecció que l’envoltava, però no podia pensar en cap.

Un intent fallit i delataria la seva posició.

En Voldemort es va alçar. En Harry el podia veure, ara; veia els ulls vermells, la cara aplanada i amb forma de serp, i la seva pal·lidesa brillant lleugerament en la penombra.

—Tinc un problema, Severus —va dir en Voldemort suaument.

—Senyor? —va fer l’Snape.

En Voldemort va alçar la Vareta de Saüc, sostenint-la amb tanta delicadesa i amb tanta precisió com un director d’orquestra alça la seva batuta.

—Per què no em funciona, Severus?

En el silenci, a en Harry li va semblar sentir la serp xiuxiuejant lleugerament mentre s’enredava i es desenredava; o bé era el sospir sibilant d’en Voldemort que persistia en l’aire?

—S-senyor? —va dir l’Snape, inexpressiu—. No us entenc, heu… heu fet una màgia extraordinària, amb aquesta vareta…

—No —va dir en Voldemort—, he fet la màgia que solc fer. Jo sóc extraordinari, però aquesta vareta… no. No ha mostrat les meravelles que prometia. No noto cap diferència entre aquesta vareta i la que vaig obtenir de l’Ollivander fa tant de temps.

El to de veu d’en Voldemort era pensarós i tranquil, però la cicatriu d’en Harry ja li començava a palpitar i a bategar. Al seu front, el dolor va començar a augmentar, i podia notar un sentiment de fúria continguda creixent dins en Voldemort.

—Cap diferència.

L’Snape no va dir res. En Harry no li veia la cara, i es va preguntar si devia estar notant el perill i buscava les paraules adequades per tranquil·litzar el seu senyor.

En Voldemort va començar a caminar per l’habitació i en Harry el va perdre de vista uns segons mentre caminava i parlava amb la mateixa veu moderada que va fer que el dolor i la fúria augmentessin en en Harry.

—He estat pensant molta estona, Severus… Saps per què t’he fet venir de la batalla?

I per un moment en Harry va veure el perfil de l’Snape. Tenia els ulls fixos en la serp que es recargolava en la seva gàbia encantada.

—No, senyor, però us demano que m’hi deixeu tornar. Deixeu-me anar a buscar-vos en Potter.

—Parles com en Lucius. Ni tu ni ell compreneu en Potter com jo. No necessita que ningú el vagi a buscar. En Potter vindrà cap a mi. Conec la seva feblesa, el seu gran defecte. Odiarà veure com abatem la gent del seu voltant i saber que ell és el motiu de tot plegat. Voldrà aturar-ho a qualsevol preu. Vindrà.

—Però senyor, algú altre que no sigueu vós el podria matar accidentalment…

—Les instruccions per als meus Cavallers de la Mort eren perfectament clares. Captureu en Potter. Mateu els seus amics. Com més, millor, però no mateu en Potter. Però és sobre tu, de qui volia parlar, Severus, i no d’en Harry Potter. Has estat molt valuós per a mi. Molt valuós.

—Senyor, sabeu que només desitjo servir-vos. Però… deixeu-me anar a buscar el noi, senyor. Deixeu-me portar-vos-el aquí. Sé que puc…

—T’he dit que no! —va dir en Voldemort, i en Harry va veure una espurna vermella als seus ulls mentre es girava de nou, i el fru-fru de la seva capa era com els xiuxiuejos de la serp. Va poder sentir la impaciència d’en Voldemort a la cicatriu que li cremava—. La meva preocupació ara mateix, Severus, és pel que passarà quan finalment em trobi cara a cara amb el noi!

—Senyor… no hi deu haver pas cap dubte que…

—… Però n’hi ha un, de dubte, Severus. N’hi ha un…

En Voldemort es va aturar i en Harry el va poder veure amb claredat un altre cop mentre feia lliscar la Vareta de Saüc per entre els dits blancs i mirava fixament l’Snape.

—Per què m’han fallat totes dues varetes quan lluitava contra en Harry Potter?

—No… no us ho sé respondre, senyor.

—No?

En Harry va notar la punyalada de ràbia a la cicatriu com si li haguessin travessat el cap amb un clau: es va haver d’introduir el puny a la boca per evitar cridar de dolor. Va tancar els ulls i, de cop i volta, ell era en Voldemort que mirava directament la cara pàl·lida de l’Snape.

—La meva vareta de teix va fer tot el que li vaig demanar, Severus. Tot, llevat de matar en Harry Potter. Dues vegades em va fallar. L’Ollivander em va dir sota tortura allò de les ànimes bessones de les varetes, i em va dir que agafés una altra vareta. I ho vaig fer, però la vareta d’en Lucius es va quedar feta miques quan es va topar amb la d’en Potter.

—No… no tinc cap explicació per a això, senyor…

L’Snape no mirava en Voldemort, ara. Els seus ulls negres continuaven fixos en la serp que es recargolava dins la seva esfera protectora.

—Vaig buscar una tercera vareta, Severus. La Vareta de Saüc, la Vareta del Destí, la Vara de la Mort. La vaig prendre al seu antic amo. La vaig prendre de la tomba de l’Albus Dumbledore.

I ara l’Snape mirava en Voldemort, i la seva cara era com una màscara de mort. Era blanca com el marbre i tan immòbil que, quan va parlar, es va sorprendre de veure que algú vivia rere aquells ulls inexpressius.

—Senyor… Deixeu-me anar a buscar el noi…

—Tota aquesta nit, estant al caire de la victòria, he estat seient aquí —va dir en Voldemort, parlant amb un to de veu amb prou feines més fort que un xiuxiueig—, preguntant-me, preguntant-me, per què la Vareta de Saüc rebutja ser el que hauria de ser, rebutja actuar com la llegenda diu que ha d’actuar en mans del seu propietari legítim… I crec que en tinc la resposta.

L’Snape no va dir res.

—Potser ja ho saps? Ets un home intel·ligent, al cap i a la fi, Severus. Has estat un servidor bo i fidel i lamento el que ha de passar.

—Senyor…

—La Vareta de Saüc no em pot servir com ho hauria de fer, Severus, perquè jo no sóc el seu senyor de debò. La Vareta de Saüc pertany al bruixot que va matar el seu últim propietari. Tu vas matar l’Albus Dumbledore. Mentre visquis, Severus, la Vareta de Saüc no podrà ser meva del tot.

—Senyor! —va protestar l’Snape, alçant la vareta.

—No pot ser de cap altra manera —va dir en Voldemort—. He de ser el propietari de la Vareta. Si domino la Vareta, dominaré en Potter per fi.

I en Voldemort va tallar l’aire amb la Vareta de Saüc. No va fer res a l’Snape, que per mig segon va semblar que es pensava que l’indultava, però llavors la intenció d’en Voldemort va quedar clara. La gàbia de la serp va rodar enlaire i, abans que l’Snape pogués fer més que cridar, ja li havia empresonat el cap i les espatlles, i en Voldemort va parlar en reptilià:

—Mata’l.

Es va sentir un crit terrible. En Harry va veure que la cara de l’Snape perdia el poc color que li quedava, i es va anar empal·lidint mentre els seus ulls s’obrien com plats quan la serp li va clavar els ullals al coll. Es va intentar desfer de la gàbia encantada, els genolls li van fallar i va caure a terra.

—Ho sento —va dir en Voldemort amb fredor.

Va fer mitja volta. No hi havia tristesa en ell, ni remordiments. Era hora de sortir d’aquella barraca i prendre el control, amb una vareta que faria ara tot el que li demanés.

Va apuntar-la a la gàbia estrellada que tancava la serp, la qual va enlairar-se tot allunyant-se de l’Snape, que va caure de costat al terra amb sang brotant-li de les ferides del coll. En Voldemort va abandonar l’habitació amb aire majestuós sense mirar enrere ni una sola vegada més, i la gran serp va surar rere seu, encara dins l’enorme esfera protectora.

De nou al túnel i a la seva pròpia ment, en Harry va obrir els ulls. S’havia fet sang als artells en mossegar-se’ls tan fort per no cridar. Ara mirava a través de l’esquerda minúscula que hi havia entre la paret i la caixa de la porta, i va veure un peu en una bota negra que tremolava al terra.

—Harry! —va dir l’Hermione en veu baixa, però en Harry ja havia apuntat la vareta a la caixa que li bloquejava la vista. La caixa es va enlairar un centímetre i es va desplaçar cap a una banda en silenci. Tan silenciosament com va poder, va entrar a l’habitació.

No sabia per què ho feia, per què s’aproximava a l’home que agonitzava, no sabia què sentia mentre mirava la cara blanca de l’Snape i els dits que intentaven estroncar la sang que li sortia pel coll. En Harry es va treure la Capa d’Invisibilitat i va mirar al terra l’home que tant odiava, els ulls negres del qual se li van obrir com plats en veure en Harry, i va intentar parlar. En Harry es va inclinar sobre seu, i l’Snape el va agafar per la part del davant de la camisa i se’l va atansar.

Un horrible so aspre i enrogallat va sortir de la gola de l’Snape.

—Agafa-ho… Agafa-ho…

Alguna cosa més que sang brollava ara de l’Snape. Una substància blavosa i argentada, ni líquida ni gasosa, li sortia de la boca, les orelles i els ulls, i en Harry va saber què era, però no sabia què fer-ne… L’Hermione va conjurar en el no-res un flascó que va posar-li a les mans tremoloses. En Harry va recollir la substància platejada i la hi va posar a dintre. Quan el flascó va estar ple a vessar i l’Snape semblava que ja no tenia més sang a perdre, va afluixar el puny amb què agafava en Harry.

—Mi… ra’m… —va xiuxiuejar.

Els ulls verds van trobar els negres; però, al cap d’un segon, alguna cosa de les profunditats d’aquests darrers va semblar desaparèixer, deixant-los fixos, inexpressius i buits. La mà que agafava en Harry va caure amb un cop sord al terra, i l’Snape no es va moure més.





33. El relat del Príncep




En Harry va romandre agenollat al costat de l’Snape, mirant-lo fixament, fins que de sobte una veu freda i potent va parlar de tan a prop que en Harry es va posar dret d’un salt, estrenyent el flascó entre les seves mans, pensant que en Voldemort havia tornat a entrar a la sala.

La veu d’en Voldemort va ressonar per les parets i el terra, i en Harry es va adonar que parlava a Hogwarts i a tots els voltants, per tal que tots els habitants de Hogsmeade i tots aquells qui encara lluitaven al castell el sentissin tan clarament com si estigués dret darrere ells, amb el seu alè al clatell, com una exhalació de mort.

—Heu lluitat valerosament —va dir la veu freda i potent—. Lord Voldemort sap apreciar el coratge.

»Tanmateix, heu sofert greus pèrdues. Si continueu la resistència, morireu tots, un per un. Això no és el que vull. Cada gota de sang màgica vessada és una pèrdua, un malbaratament.

»Lord Voldemort és compassiu. Ordeno la retirada immediata a les meves forces.

»Teniu una hora. Disposeu els vostres morts amb dignitat, tracteu els ferits.

»Et parlo ara, Harry Potter, directament a tu. Has permès als teus amics morir per tu en lloc d’enfrontar-me tu mateix. Esperaré durant una hora al Bosc Prohibit. Si, quan acabi l’hora, no has vingut a trobar-me, si no t’entregues, la guerra es reprendrà. Aquesta vegada, lluitaré jo mateix, Harry Potter; et trobaré, i castigaré fins l’últim home, dona o criatura que hagi intentat amagar-te de mi. Una hora.

En Ron i l’Hermione feien que no amb el cap, neguitosos, mirant en Harry.

—No te l’escoltis —va dir en Ron.

—Tot anirà bé —va dir l’Hermione amb vehemència—. Anem… Tornem al castell. Si ha anat al bosc, haurem de pensar en un nou pla…

Va donar un cop d’ull al cos de l’Snape i va tornar ràpidament a l’entrada del túnel. En Ron la va seguir. En Harry va recollir la Capa d’Invisibilitat i va mirar l’Snape. No sabia què sentir, només estava atordit per la manera com havia mort, i la raó per la qual ho havia fet…

Es van agrupar al túnel, sense dir res, i en Harry es va preguntar si tant en Ron com l’Hermione encara devien sentir en Voldemort ressonant als seus caps com el sentia ell.

«Has permès als teus amics morir per tu enlloc d’enfrontar-me tu mateix. Esperaré durant una hora al Bosc Prohibit… Una hora…».

Hi havia restes de la batalla escampades per la gespa de davant del castell.

Deuria faltar aproximadament una hora per l’alba, però encara era molt fosc. Tots tres van afanyar-se cap al caminoi empedrat. Un únic esclop, de la mida d’una barca petita, jeia abandonat davant seu. No hi havia cap altre rastre d’en Grep o del seu atacant.

El castell estava anormalment silenciós. No hi havia flaixos de llum, ni explosions, xiscles o crits. Les lloses de l’entrada deserta estaven tacades de sang. Hi havia maragdes escampades per tot el terra, amb trossos de marbre i fusta esberlada.

Una part de la barana havia desaparegut.

—On és tothom? —va xiuxiuejar l’Hermione.

En Ron es va dirigir al Gran Saló. En Harry va quedar-se al vestíbul.

Les taules de les residències no hi eren i la sala era plena de gent. Els supervivents estaven en grups, fent pinya amb els braços al voltant dels colls dels altres.

Madame Pomfrey i un grup d’ajudants tractaven els ferits sobre una plataforma que havien construït. En Firenze estava entre ells, li brollava sang del costat i se sacsejava, ajagut, incapaç d’aixecar-se.

Els morts estaven en una fila al mig del Gran Saló. En Harry no podia veure el cos d’en Fred, perquè la seva família l’envoltava. En George estava agenollat al seu cap, i la senyora Weasley tremolava sobre el pit del seu fill. El senyor Weasley acaronava els cabells a la seva esposa mentre li queien les llàgrimes galtes avall.

Sense dir res a en Harry, en Ron i l’Hermione van dirigir-s’hi. En Harry va veure l’Hermione acostar-se a la Ginny, que tenia la cara inflada i vermella, i abraçar-la. En Ron es va unir a en Bill, la Fleur i en Percy, que li va passar el braç per les espatlles.

Quan la Ginny i l’Hermione es van acostar més a la família, en Harry va veure clarament els cossos que reposaven al costat del d’en Fred. En Remus i la Tonks, pàl·lids i aparentment en pau, semblaven adormits sota la foscor del sostre encantat.

El Gran Saló pareixia que s’allunyava, que es feia petit, que s’encongia, mentre en Harry reculava fent tentines lluny de l’entrada. No podia agafar aire. No podia suportar mirar cap dels altres cossos, veure qui més havia mort per ell. No podia suportar reunir-se amb els Weasley, no podia mirar-los als ulls, pensant que potser, si s’hagués entregat des del principi, en Fred no hauria mort…

Es va girar i va córrer escales de marbre amunt. En Llopin, la Tonks… Anhelava no sentir… Desitjava arrencar-se el cor, les entranyes, tot el que estava xisclant dins seu…

El castell estava completament buit, fins i tot els fantasmes s’havien reunit a la massa de dol al Gran Saló. En Harry va córrer sense parar, engrapant el flascó de vidre amb els últims records de l’Snape, i no va alentir la marxa fins que no va ser davant la gàrgola de pedra que custodiava el despatx del director.

—Contrasenya?

—Dumbledore! —va dir en Harry sense pensar, perquè ell era qui volia veure; i, per sorpresa seva, la gàrgola es va fer a un costat mostrant l’escala de caragol del darrere.

Però quan en Harry va irrompre al despatx circular, va percebre-hi un canvi. Els retrats que penjaven per tota la paret estaven buits. No quedava cap director o directora per veure’l; tots, semblava, havien marxat, per ocupar els quadres que hi havia arreu del castell, per tal de veure exactament què estava passant.

En Harry va mirar desesperançat el retrat desert d’en Dumbledore, que penjava directament darrere de la cadira del director, i aleshores li va donar l’esquena. El pensiu de pedra era a la vitrina on havia estat sempre. En Harry el va posar a sobre la taula i va abocar les memòries de l’Snape dins l’ampla pica amb símbols rúnics gravats al seu voltant. Esmunyir-se dins el cap d’algú altre seria un gran alleujament… Res que l’Snape li hagués pogut deixar era pitjor que els seus propis pensaments. Les memòries giravoltaven, platejades i estranyes, i sense dubtar, amb un sentiment d’abandonament temerari, com si haguessin de calmar el dolor que el torturava, en Harry va capbussar-s’hi.

Va caure de cap sota la llum del sol, i els seus peus van trobar el terra tebi. Quan es va dreçar, va veure que era en un pati gairebé desert. Una xemeneia alta dominava l’horitzó llunyà. Dues noies es gronxaven endavant i enrere, i un noi escanyolit les mirava darrere d’uns arbustos. Tenia els cabells massa llargs i portava la roba tan desconjuntada que semblava premeditat: uns texans massa curts, un abric esquinçat i massa llarg heretat d’un adult, i una samarreta que semblava un davantal.

En Harry es va acostar més al noi. L’Snape aparentava uns nou o deu anys, pàl·lid, petit, rude. La seva cara no amagava la cobdícia mentre mirava com la més jove de les dues noies es gronxava més i més amunt que la seva germana.

—Lily, no ho facis! —va cridar la més gran.

Però la noia es va deixar anar del gronxador en el punt més alt de l’arc i va volar per l’aire; literalment, va volar, llançant-se cap al cel amb una gran riallada, i en lloc de precipitar-se sobre l’asfalt del parc, va planejar com un trapezista per l’aire, i s’hi va estar molta estona fins que va aterrar suaument.

—La mare et va dir que no ho fessis!

La Petúnia va deixar de gronxar-se enfonsant els talons de les sandàlies a terra, amb un cruixit, i va saltar amb les mans als costats.

—La mare t’ho va prohibir, Lily!

—Però estic bé —va dir la Lily, encara rient—. Mira això, Tuni. Mira el que puc fer.

La Petúnia va mirar al voltant. El parc estava desert, sense comptar-les a elles i, tot i que no ho sabien, l’Snape. La Lily va agafar una flor caiguda del matoll rere el qual s’amagava el nen. La Petúnia va avançar, evidentment dividida entre la curiositat i la desaprovació. La Lily va esperar fins que la seva germana estigués prou a prop per a veure-ho bé, i llavors va allargar el palmell de la mà. La flor es dreçava allí, obrint i tancant els pètals, com una ostra rara amb molts llavis.

—Para! —va cridar la Petúnia.

—No t’està fent mal —va dir la Lily, però va tancar la mà sobre la flor i la va tornar a llençar a terra.

—No està bé —va dir la Petúnia, però va seguir amb els ulls la caiguda de la flor a terra i no en va apartar la vista—. Com ho fas? —va afegir, amb afany a la veu.

—És obvi, no?

L’Snape no s’havia pogut contenir més, i havia saltat de darrere els arbustos. La Petúnia va cridar i va córrer cap als gronxadors, però la Lily, tot i espantada, es va quedar on era. Semblava que l’Snape es penedís de la seva aparició. Una vermellor apagada va aparèixer a les seves galtes pàl·lides quan va mirar la Lily.

—Què és obvi? —va preguntar la Lily.

L’Snape estava nerviós i excitat. Fent una ullada a la Petúnia, que romania immòbil darrere els gronxadors, va abaixar la veu i va dir:

—Sé què ets.

—Què vols dir?

—Ets… ets una bruixa —va xiuxiuejar l’Snape.

Ella es va ofendre.

—Això no és una cosa amable de dir!

Es va girar, amb el cap alt, i va caminar decididament cap a la seva germana.

—No! —va dir l’Snape. Estava ben enrojolat i en Harry es va demanar per què no es treia el ridícul abric llarg, a no ser que no volgués que se li veiés el davantal de sota. Es va moure nerviosament darrere les noies, com un ratpenat ridícul, com ell mateix de gran.

Les germanes el van examinar, amb desaprovació, les dues agafades de la barra del gronxador com si fos el lloc més segur.

—Ho ets —va dir l’Snape a la Lily—. Ets una bruixa. T’he estat observant una estona. Però no hi ha res de dolent en això. La meva mare n’és una i jo sóc un bruixot.

El riure de la Petúnia era com aigua freda.

—Un bruixot! —va cridar, ara que havia recuperat la valentia després d’aquella aparició sobtada—. Jo sé qui ets. Ets aquell fill dels Snape! Viuen riu avall al carrer de la Filosa —va explicar a la Lily, i era evident amb el seu to que considerava aquesta adreça com una mala recomanació—. Per què ens has estat espiant?

—No us he estat espiant —va dir l’Snape, vermell i incòmode, amb els cabells bruts sota el sol radiant—. De totes maneres, no t’espiaria pas, a tu —va afegir amb menyspreu—: ets una muggle. Malgrat que la Petúnia no podia entendre el mot, podia captar-ne perfectament el to.

—Lily, som-hi, marxem! —va dir fredament. La Lily va obeir la seva germana de seguida, mirant malament l’Snape mentre se n’anava. Ell es va quedar mirant com marxaven per la porta del parc, i en Harry, l’únic que quedava allà per observar-lo, va veure l’amarga decepció de l’Snape, i va comprendre que havia estat planejant aquest moment durant un temps, i tot havia anat malament…

L’escena es va dissoldre i, abans que en Harry se n’adonés, se’n va tornar a crear una altra al seu voltant. Ara era en un petit bosquet. Podia veure un riu assolellat, que lluïa entre els troncs. Les ombres que projectaven els arbres formaven una obaga agradable i verda. Un nen i una nena seien cara a cara, amb les cames creuades sobre la gespa. L’Snape s’havia tret l’abric, i el davantal estrambòtic semblava menys peculiar a l’entrellum.

—… i la Conselleria et pot castigar, si fas màgia fora de l’escola; reps cartes.

—Però jo ja he fet màgia fora de l’escola!

—No passa res. Encara no tenim varetes. Ens deixen estar, quan som criatures i no ho podem controlar. Però des que en fem onze —va assentir pomposament— i comencen a instruir-nos, aleshores hem d’anar en compte.

Es va fer un petit silenci. La Lily havia agafat una branqueta caiguda i la feia girar enlaire, i en Harry sabia que s’imaginava espurnes sortint-ne. Llavors la va deixar caure, es va inclinar cap al nen, i va dir:

—És veritat, oi? No és cap broma? La Petúnia diu que m’estàs entabanant. Diu que no hi ha cap Hogwarts. Però existeix, oi?

—Existeix per a nosaltres —va dir l’Snape—. No per a ella. Però rebrem la carta, tu i jo.

—De veritat? —va xiuxiuejar la Lily.

—Segur —va contestar l’Snape, i fins i tot amb els cabells mal tallats i la roba estrafolària, la seva figura singular impressionava, escarxofada davant d’ella, ple de confiança en el seu destí.

—I és cert que la portarà un mussol? —va murmurar la Lily.

—Normalment —va dir l’Snape—. Però ets filla de muggles; per tant, haurà de venir algú de l’escola a explicar-ho tot als teus pares.

—Hi ha alguna diferència, per ser filla de muggles?

L’Snape va dubtar. Els seus ulls negres, inquiets en la foscor del verd, es van dirigir per sobre la cara pàl·lida, als cabells rojos.

—No —va dir—, no hi ha cap diferència.

—Bé —va dir la Lily, relaxant-se. Era clar que això l’havia estada preocupant.

—Tens molta màgia —va dir l’Snape—. Ho he vist. Tot el temps que t’observava…

La veu es va perdre; ella ja no l’escoltava, sinó que s’havia estirat sobre l’herba frondosa i mirava el cel de fulles que tenia al damunt. Ell la mirava amb tanta intensitat com ho havia fet al parc.

—Com van les coses, a casa teva? —va preguntar la Lily.

Una arruga va aparèixer entre les celles del nen.

—Bé —va dir.

—Ja no discuteixen?

—Oh, sí que discuteixen —va respondre l’Snape. Va agafar un grapat de fulles i va començar a trossejar-les, aparentment sense adonar-se del que feia—. Però d’aquí molt poc ja marxaré.

—No li agrada la màgia, al teu pare?

—Diria que no li agrada res, més aviat —va dir l’Snape.

—Severus…

L’Snape va somriure una mica en sentir el seu nom.

—Sí?

—Torna’m a parlar dels demèntors.

—Què vols saber-ne?

—Si faig màgia fora de l’escola…

—No t’entregaran als demèntors per això! Els demèntors es reserven per a la gent que fa coses realment dolentes. Són els guardians de la presó dels bruixots, Azkaban. No acabaràs a Azkaban, ets massa…

Es va enrojolar altra vegada i va esmicolar més fulles. Aleshores un petit cruixit darrere d’en Harry el va fer girar: la Petúnia, amagada darrere un arbre, havia perdut l’equilibri.

—Tuni! —va dir la Lily, amb veu sorpresa i acollidora, però l’Snape s’havia posat dret d’un salt.

—Qui és que espia, ara? —va cridar—. Què vols?

La Petúnia estava sense alè, alarmada per haver estat descoberta. En Harry va veure com s’esforçava a trobar alguna cosa ofensiva per dir.

—I què és això que portes? —va dir, assenyalant el pit de l’Snape—. La brusa de la teva mare?

Es va sentir un crac. Havia caigut una branca de sobre el cap de la Petúnia. La Lily va cridar. La branca va tocar la Petúnia a l’espatlla, i ella va tastanejar cap enrere i va esclatar en plors.

—Tuni!

Però la Petúnia ja estava corrent enllà. La Lily es va girar cap a l’Snape.

—Ho has fet tu?

—No —semblava desafiant i alhora espantat.

—Sí que has estat tu! —estava reculant, allunyant-se d’ell—. Ho has fet! L’has ferida!

—No… no, jo no he estat!

Però la mentida no va convèncer la Lily. Després de llançar-li una última mirada irritada, va marxar corrents dels matolls, darrere de la seva germana, i l’Snape semblava que se sentís miserable i confós.

I l’escena va tornar a canviar. En Harry va mirar al seu voltant. Era a l’andana nou i tres quarts, i l’Snape era darrere seu, dret però una mica encorbat al costat d’una dona de cara magra i pàl·lida i de semblant agre, que se li assemblava molt. L’Snape mirava fixament una família de quatre membres que no era gaire lluny. Les dues nenes estaven una mica apartades dels seus pares. Semblava que la Lily suplicava a la seva germana. En Harry s’hi va acostar per sentir-ho millor.

—… Ho sento, Tuni, ho sento! Escolta —va agafar la mà de la seva germana i la va estrènyer fort, encara que la Petúnia intentava desempallegar-se’n—, potser un cop estigui allà… No, escolta, Tuni! Potser quan estigui allà, podré parlar amb el professor Dumbledore i persuadir-lo que canviï d’opinió!

—No hi vull anar! —va dir la Petúnia, i va estirar fort la mà per separar-se de la seva germana—. Et penses que vull anar a un estúpid castell i aprendre a ser una… una…

Els seus ulls pàl·lids van recórrer l’andana: els gats miolaven a braços dels seus amos, els mussols aletejaven i s’udolaven entre ells dins de les gàbies, alguns alumnes ja duien posada la túnica llarga i negra i carregaven baguls a la màquina de vapor escarlata, i d’altres se saludaven amb crits alegres després de passar un estiu separats.

—Et penses que vull ser una… una cosa rara?

Els ulls de la Lily es van omplir de llàgrimes quan la Petúnia va aconseguir alliberar la seva mà.

—No sóc cap cosa rara —va dir la Lily—. Quina cosa més horrible de dir!

—Ve-t’ho aquí, on vas —va dir la Petúnia de grat—: a una escola especial per a rarets. Tu i aquell Snape… gent rara, això és el que sou. I està bé que us separin de la gent normal. És per la nostra seguretat.

La Lily va mirar els seus pares, que miraven tota l’andana amb fruïció franca, absorts amb l’escena. Aleshores va tornar a mirar la seva germana, i la seva veu denotava orgull:

—No creies que fos una escola tan estranya, quan vas escriure al director i li vas suplicar que t’agafés.

La Petúnia es va posar vermella.

—Suplicar? No vaig suplicar!

—Vaig veure la seva resposta, era molt amable.

—No ho hauries d’haver llegit —va xiuxiuejar la Petúnia—, era una carta privada. Com has pogut…?

La Lily va fer una ullada cap on era l’Snape. La Petúnia va dir panteixant:

—Aquell la va trobar! Tu i aquest nen heu estat rampinyant a la meva habitació!

—No, no vam agafar res —ara la Lily estava a la defensiva—. En Severus va veure el sobre, i no podia creure’s que una muggle hagués pogut contactar amb Hogwarts, això és tot! Diu que hi deu haver bruixots treballant d’incògnit a correus que s’encarreguen de…

—Segons sembla, els bruixots fiqueu els vostres nassos per tot arreu! —va dir la Petúnia, tan pàl·lida com vermella havia estat feia un moment—. Rara! —va escopir a la seva germana, i se’n va anar violentament cap als seus pares…

L’escena es va desfer altra vegada. Ara l’Snape s’afanyava pel passadís del Hogwarts Express, que feia enrenou tot creuant els camps. Ja s’havia posat l’uniforme, potser aprofitant la primera oportunitat de treure’s la seva espantosa roba de muggle.

Finalment es va aturar, a fora d’un compartiment on un grup de nois renouers xerrava.

Encorbada en un seient raconer al costat de la finestra hi havia la Lily, amb la cara enganxada al vidre de la finestra.

L’Snape va obrir la porta del compartiment i es va asseure davant la Lily. Ella li va fer una ullada i va tornar a mirar a fora de la finestra. Havia estat plorant.

—No vull parlar amb tu —va dir amb la veu cohibida.

—Per què no?

—La Tuni m’odia. Perquè vam veure aquella carta d’en Dumbledore.

—I què?

Ella va llançar-li una mirada antipàtica.

—Doncs que és la meva germana!

—Només és una… —va callar a temps; la Lily, massa enfeinada intentant eixugar-se les llàgrimes sense que ningú no la veiés, no el va sentir.

—El cas és que estem marxant! —va dir, sense poder amagar l’excitació—. Això mateix! Estem anant cap a Hogwarts!

Ella va moure el cap, fregant-se els ulls, però, a despit d’ella mateixa, se li va escapar un mig somriure.

—Hauries d’anar a Slytherin —va dir l’Snape, content que s’hagués animat una mica.

—Slytherin?

Un dels nois del compartiment, que fins aleshores no s’havia fixat gens ni mica ni en la Lily ni en l’Snape, va mirar al seu voltant en sentir el mot, i en Harry, que només havia parat atenció als dos nens del costat de la finestra, va veure el seu pare: prim, de cabells negres com l’Snape, però amb aquell aire d’haver estat ben cuidat, fins i tot adorat, que tan evidentment li mancava a l’Snape.

—Qui voldria anar a Slytherin? Em penso que plegaria, tu no? —va preguntar en James al nen que s’escarxofava als seients de davant seu, i amb un sobresalt, en Harry es va adonar que era en Sírius. Ell no va riure.

—Tota la meva família ha anat a Slytherin —va dir.

—Ostres! —va dir en James—, i jo que em pensava que eres un noi com cal.

En Sírius va somriure:

—Potser trencaré la tradició. On aniries, si poguessis triar?

En James va alçar una espasa invisible.

—A Gryffindor, on hi ha la gent de cor valent! Com el meu pare.

L’Snape va fer un sorollet de menyspreu. En James s’hi va encarar.

—Algun problema?

—No —va dir l’Snape, per bé que el seu gest de desdeny denotava el contrari—. Si prefereixes ser musculós que talentós…

—I on vols anar, tu, si no ets cap de les dues coses? —va interposar-s’hi en Sírius.

En James va esclatar de riure. La Lily es va aixecar, bastant irritada, i va mirar en James i en Sírius amb antipatia.

—Anem, Severus, busquem un altre compartiment.

—Uuuuuuh…

En James i en Sírius van imitar la seva veu altiva, i en James va intentar fer la traveta a l’Snape quan va passar.

—A reveure, Nasdemocs! —va sentir-se, quan la porta del compartiment es va tancar amb un cop sec.

I l’escena va canviar una vegada més…

En Harry estava dret just darrere l’Snape, de cara a les taules de les residències, il·luminades per les espelmes i plenes de cares absortes. Aleshores, la professora McGonagall va dir:

—Evans, Lily!

Va observar la seva mare caminant amb les cames tremoloses fins al tamboret inestable on va asseure’s. La professora McGonagall li va posar el Barret que Tria al cap, i amb prou feines un segon després que li toqués els cabells vermells foscos, el barret va cridar:

—Gryffindor!

En Harry va sentir com a l’Snape se li escapava un petit lament. La Lily es va treure el barret, el va tornar a la professora McGonagall i es va afanyar cap a la taula on els Gryffindor l’aclamaven; però mentre hi anava va fer una ullada a l’Snape, i tenia un petit somriure trist a la cara. En Harry va veure com en Sírius li feia lloc al banc. Ella se’l va mirar, el va reconèixer del tren, va encreuar els braços, i li va girar l’esquena amb fermesa.

La cerimònia va continuar. En Harry va veure en Llopin, en Babbaw i el seu pare reunir-se amb la Lily i en Sírius a la taula de Gryffindor. Finalment, quan només quedava una dotzena d’estudiants per a ser triats, la professora McGonagall va cridar l’Snape.

En Harry va caminar amb ell fins al tamboret, i va mirar com es col·locava el barret al cap.

—Slytherin! —va cridar el Barret que Tria.

En Severus Snape se’n va anar cap a l’altra banda del Gran Saló, lluny de la Lily, on els Slytherin l’aclamaven, on en Lucius Malfoy, amb una insígnia de monitor brillant-li al pit, li va donar un copet a l’esquena quan se li va asseure al costat.

I l’escena va canviar… La Lily i l’Snape caminaven pel pati del castell, clarament discutint. En Harry es va afanyar cap a ells, per escoltar bé. Quan els va atrapar, es va adonar que tots dos eren molt alts. Semblava que havien passat uns quants anys des de la cerimònia de distribució.

—… però no se suposava que érem amics? —deia l’Snape—. Millors amics?

—Ho som, Sev, però no m’agrada la majoria de gent amb qui et fas! Ho sento, però detesto l’Avery i en Mulciber! En Mulciber…! No sé pas què li veus, Sev, és horripilant! Saps què va intentar fer-li, a la Mary Mcdonald, l’altre dia?

La Lily va arribar a un pilar i s’hi va recolzar, i va alçar la mirada cap aquella cara pàl·lida i magra.

—No va ser res —va dir l’Snape—. Només era una broma, això és tot…

—Era màgia negra, i si ho trobes divertit…

—I què me’n dius del que porten de cap en Potter i els seus col·legues? —va preguntar l’Snape. La vermellor va aparèixer al seu rostre mentre ho deia, incapaç, semblava, de contenir el seu ressentiment.

—Què hi té a veure en Potter amb això?

—S’esmunyen a la nit. Hi ha alguna cosa estranya amb aquell Llopin. On van?

—Està malalt —va dir la Lily—. Diuen que està malalt.

—Cada mes quan hi ha lluna plena? —va dir l’Snape.

—Ja sé quina és la teva teoria —va contestar la Lily, fredament—. Però per què estàs tan obsessionat amb ells, de tota manera? Per què et preocupa el que fan a la nit?

—Només intento demostrar-te que no són tan meravellosos com tothom es pensa.

La intensitat de la seva mirada la va fer ruboritzar.

—Almenys no utilitzen màgia negra —va deixar anar la Lily—. I estàs sent desagraït. Ja m’he assabentat del que va passar l’altra nit. Estaves ficant-te per aquell túnel del Pi Cabaralla, i en James Potter et va salvar del que sigui que hi ha allí baix…

La cara sencera de l’Snape es va retorçar, i va barbotejar:

—Salvar? Salvar? Et penses que s’estava fent l’heroi? S’estava salvant el coll i el dels seus amics! No et deixaré… No et permetré…

—Permetre’m? Permetre’m?

Els ulls límpids de la Lily eren ara una línia. L’Snape es va retractar de seguida.

—No volia dir… Només vull evitar que t’enganyin… Et va al darrere, en James Potter et va al darrere! —semblava que algú hagués arrencat aquelles paraules contra la seva voluntat—. I no és… Tothom es pensa… El gran heroi de quidditch…

L’antipatia i amargor que sentia l’Snape el feien cada cop més incoherent, i les celles de la Lily s’enfilaven més i més amunt al seu front.

—Ja sé que en James Potter és un bandarra arrogant —va tallar-lo la Lily—. No cal que m’ho diguis. Però el concepte d’humor que tenen en Mulciber i l’Avery és senzillament pervers. Pervers, Sev. No entenc com pots ser amic seu.

En Harry dubtava que l’Snape hagués sentit la crítica a en Mulciber i l’Avery.

En el moment que la Lily havia insultat en James Potter, tot el cos se li havia relaxat, i quan se n’anaren, hi hagué un caminar nou en l’Snape…

I l’escena es va dissoldre…

En Harry va tornar a veure l’Snape sortint del Gran Saló després de fer el seu GNOM de Defensa contra les Forces del Mal, va veure com errava pels jardins del castell i es desviava sense adonar-se’n a prop del lloc on en James, en Sírius, en Llopin i en Babbaw seien junts, a sota del faig. Però en Harry es va quedar lluny, aquesta vegada, perquè sabia el que havia passat després que en James elevés l’Snape enlaire i l’insultés; sabia el que havia passat i el que s’havia dit, i no el complaïa tornar-ho a sentir… Va veure com la Lily s’acostava i intervenia en defensa de l’Snape. Va sentir com, de lluny, en la seva humiliació i fúria, l’Snape li etzibava aquell mot inoblidable:

—Sang de fang!

L’escena va canviar…

—Ho sento.

—No m’interessa.

—Ho sento!

—No t’hi escarrassis.

Era de nit. La Lily, que portava una bata, estava dreta amb els braços encreuats davant el retrat de la Senyora Grassa, a l’entrada de la torre de Gryffindor.

—Només he vingut perquè la Mary m’ha dit que amenaçaves de dormir aquí.

—Així és. Ho hauria fet. No volia dir-te «sang de fang», només…

—Se t’ha escapat? —no hi havia pietat en la veu de la Lily—. És massa tard. M’he inventat excuses per a tu molts d’anys. Cap dels meus amics no entén per què encara et parlo. Tu i els teus estimats amics Cavallers de la Mort… Ho veus? Ni tan sols ho negues! No negues que això és el que tots aspireu a ser! No pots esperar a unir-te amb l’Innominable, oi?

Ell va obrir la boca, però la va tornar a tancar sense dir res.

—Ja no puc fingir més. Has triat el teu camí, i jo el meu.

—No… Escolta, no volia dir…

—Dir-me «sang de fang»? Però si dius «sang de fang» a tothom de la meva procedència, Sev. Per què hauria de ser diferent, jo?

L’Snape va intentar dir alguna cosa, però amb una mirada despectiva, la Lily es va girar i va travessar el forat del quadre…

El passadís es va dissoldre, i l’escena va trigar una mica més a formar-se: en Harry volava a través de formes i colors canviants fins que el voltants es van tornar a solidificar. Es va trobar dret a dalt d’un turó, fred i abandonat en la foscor; el vent xiulava a través de les branques d’uns quants arbres sense fulles. L’Snape adult panteixava, donant voltes, amb la vareta ben aferrada a la mà, esperant algú o alguna cosa… En Harry es va contagiar de la seva por, tot i que sabia que no el podien ferir, i va mirar per sobre l’espatlla, intentant imaginar què estava esperant l’Snape…

Aleshores, un raig encegador de llum blanca va travessar l’aire. En Harry va pensar que era un llamp, però l’Snape havia caigut de genolls i la vareta li havia sortit volant de la mà.

—No em mati!

—No és pas la meva intenció.

El so del vent entre les branques havia tapat qualsevol soroll de l’aparetratge d’en Dumbledore. Es va plantar davant de l’Snape amb la túnica voleiant-li, i la llum que projectava la seva vareta li il·luminava la cara des de sota.

—Sí, Severus? Quin missatge de Lord Voldemort tens per a mi?

—No… cap missatge. He vingut pel meu compte!

L’Snape retorçava les mans. Semblava desesperat, amb els cabells esbullats volant-li al voltant.

—Jo… porto un avís. No! Una petició… si us plau…

En Dumbledore va apartar la seva vareta. Malgrat que les fulles i les branques encara es movien amb l’aire al seu voltant, es va fer el silenci al lloc on ell i l’Snape s’encaraven.

—Quina petició em pot fer a mi, un Cavaller de la Mort?

—La… la profecia… la predicció… de la Trelawney…

—Ah, sí —va dir en Dumbledore—. Quant li has explicat, a Lord Voldemort?

—Tot… tot el que vaig sentir! —va contestar l’Snape—. És per això… aquesta és la raó… Creu que es tracta de la Lily Evans!

—La profecia no es refereix a cap dona —va dir en Dumbledore—. Parla d’un nadó nascut a finals de juliol…

—Ja sap què vull dir! Ell creu que es tracta del seu fill, la buscarà fins que la trobi i… els matarà tots…

—Si significa tant per a tu —va dir en Dumbledore—, segurament Lord Voldemort la podria indultar, oi? No pots demanar misericòrdia per a la mare, a canvi del fill?

—Jo ja… ja li ho he demanat…

—Em repugnes —va dir en Dumbledore, i en Harry mai no havia sentit tant de menyspreu en la seva veu. L’Snape es va encongir una mica—. Aleshores, no t’importen, les morts del seu marit i del seu fill? Poden morir, mentre tu tinguis el que vols?

L’Snape no va dir res, només va aixecar la vista cap a en Dumbledore.

—Doncs amagui’ls tots —va rondinar—. Mantingui-la… mantingui’ls sans i estalvis. Si us plau.

—I què em donaràs a canvi, Severus?

—A canvi? —L’Snape va mirar en Dumbledore sorprès, i en Harry va pensar que protestaria, però al cap d’una llarga estona va dir—: Qualsevol cosa.

El turó va desaparèixer a poc a poc, i en Harry va aparèixer al despatx d’en Dumbledore. Alguna cosa emetia un so horrible, que semblava un animal ferit. L’Snape s’havia deixat caure en una cadira i en Dumbledore era dret més enllà, amb aspecte sorrut. Al cap d’uns segons, potser més, l’Snape va aixecar el cap, i el seu rostre semblava el d’un home que hagués viscut cent anys de misèria, d’ençà que havia marxat del turó.

—Em pensava… que la mantindria… sana i salva.

—Ella i en James van dipositar la confiança en la persona equivocada —va dir en Dumbledore—. Exactament com tu, Severus. No estaves esperant que Lord Voldemort la salvés?

L’Snape respirava profundament.

—El seu fill ha sobreviscut —va dir en Dumbledore.

L’Snape va fer un petit cop de cap, com si espantés una mosca pesada.

—El seu fill viu. Té els seus ulls, precisament els seus ulls. Estic segur que te’n recordes, de la forma i el color dels ulls de la Lily Evans, oi?

—No!!! —va bramar l’Snape—. Ja no hi és… és morta…

—És remordiment, això?

—Desitjaria… desitjaria estar mort.

—I de què serviria? —va dir en Dumbledore fredament—. Si estimaves la Lily, si realment l’estimaves, aleshores el teu camí és clar a partir d’ara.

Semblava que l’Snape veiés alguna cosa enmig de la boira del dolor, i les paraules d’en Dumbledore van trigar bastant a arribar-li.

—Què… què vol dir?

—Saps com i per què va morir. Assegura’t que no va ser en va. Ajuda’m a protegir el seu fill.

—No necessita protecció. El Senyor de les Forces del Mal ja no hi és…

—Lord Voldemort tornarà, i en Harry Potter estarà en greu perill quan això passi.

Hi va haver una llarga pausa, i poc a poc l’Snape es va anar controlant, dominant la seva respiració. Finalment va dir:

—D’acord, d’acord. Però mai… no ho digui mai a ningú, Dumbledore! Això ha de quedar entre vostè i jo. Juri-ho! No suportaria… especialment el fill d’en Potter… vull la seva paraula!

—La meva paraula, Severus, que mai no revelaré el millor de tu? —en Dumbledore va sospirar, i va mirar-se la cara feroç i turmentada de l’Snape—. Si insisteixes…

El despatx es va dissoldre, però es va tornar a materialitzar de seguida. L’Snape caminava amunt i avall davant d’en Dumbledore.

—… Mediocre, arrogant com el seu pare, un constant violador de les normes, encantat de ser famós, que vol cridar l’atenció, i impertinent.

—Veus el que vols veure, Severus —va dir en Dumbledore, sense aixecar els ulls d’un exemplar de Temes de Transfiguració—. Altres professors diuen que el nen és modest, agradable i raonablement talentós. Personalment, crec que és un nen captivador.

En Dumbledore va girar una pàgina i va dir, sense alçar la vista:

—Vigiles en Quirrell, oi?

Un remolí de colors, i llavors tot es va enfosquir. L’Snape i en Dumbledore parlaven una mica apartats de l’entrada del castell, mentre els darrers assistents al ball d’hivern passaven pel seu costat de camí al llit.

—I bé? —va murmurar en Dumbledore.

—La Marca d’en Karkaroff també s’està fent més nítida. Li està agafant pànic; tem represàlies. Ja coneixes l’ajuda que va aportar a la Conselleria després de la caiguda del Senyor de les Forces del Mal —l’Snape va mirar en Dumbledore de perfil—. En Karkaroff pensa fugir, si la Marca crema.

—Això farà? —va mussitar en Dumbledore, mentre la Fleur Delacour i en Roger Davies tornaven sense poder-se aguantar el riure dels afores del castell—. I et tempta, marxar amb ell?

—No —va contestar l’Snape, amb els seus ulls negres fixos en les figures de la Fleur i en Roger, que es retiraven—. No sóc tan covard.

—No —va afirmar en Dumbledore—. Ets un home molt més coratjós que l’Igor Karkaroff. Saps què? De vegades penso que fem la tria massa aviat…

Va marxar, deixant l’Snape amb aspecte ferit.

I ara en Harry tornava a estar al despatx del director. Era de nit, i en Dumbledore estava aclofat a la cadira semblant a un tron de darrere l’escriptori, aparentment mig inconscient. La mà dreta li penjava per damunt un costat, ennegrida i cremada. L’Snape murmurava encanteris, apuntant la vareta al puny de la mà negra, mentre amb la seva mà esquerra abocava una copa plena d’una poció densa i daurada per la gola d’en Dumbledore. Al cap d’una estona, pot ser una mica més, el director va pipellejar i va obrir els ulls:

—Per què? —va dir l’Snape, sense més preàmbuls—, per què s’ha posat aquest anell? Conté un malefici, segur que se’n va adonar. Ni tan sols l’hauria d’haver tocat…

L’anell d’en Marvolo Gaunt romania sobre l’escriptori de davant en Dumbledore. Estava trencat; amb l’espasa de Gryffindor al costat.

En Dumbledore va fer una ganyota.

—Jo… vaig ser ximple. Completament temptat…

—Temptat per què?

En Dumbledore no va contestar.

—És un miracle que aconseguís tornar aquí! —l’Snape estava furiós—. Aquest anell duia un malefici extremadament potent; l’únic que podem esperar és contenir-lo.

—He returat el malefici en una mà, ara per ara…

En Dumbledore va alçar la mà ennegrida i inútil, i la va examinar amb l’expressió interessada d’algú a qui li ensenyen una curiositat.

—Ho has fet molt bé, Severus. Quant de temps creus que tinc?

El to d’en Dumbledore era ben normal; podria haver estat preguntant per la previsió del temps. L’Snape va dubtar, i finalment va dir:

—No ho sé del cert. Potser un any. No es pot aturar un encanteri com aquest per sempre. A la llarga s’estendrà; és la mena de malefici que s’enforteix amb el temps.

En Dumbledore va somriure. La notícia que li quedava menys d’un any de vida semblava una menudesa o quelcom que no el concernia.

—Sóc afortunat, extremadament afortunat, de tenir-te, Severus.

—Si m’hagués fet venir una mica abans, hi podria haver fet alguna cosa més, li hauria aconseguit més temps! —va cridar l’Snape, furiós. Es va mirar l’anell trencat i l’espasa—. Creia que trencant l’anell trencaria el malefici?

—Una cosa així… Estava delirant, sens dubte… —va contestar en Dumbledore. Amb un esforç, es va incorporar a la cadira—. Bé, de fet, això facilita molt les coses.

L’Snape estava totalment perplex. En Dumbledore va tornar a somriure.

—Em refereixo al pla que Lord Voldemort prepara per a mi. El seu pla de fer que en Malfoy fill em mati.

L’Snape va asseure’s a la cadira que en Harry havia ocupat tan sovint, davant la taula d’en Dumbledore. En Harry va adonar-se que volia dir alguna cosa més sobre la mà morta d’en Dumbledore, però l’altra mà es va alçar per impedir-li educadament discutir més sobre el tema. L’Snape, sorrut, va dir:

—El Senyor de les Forces del Mal no espera que en Draco ho aconsegueixi. És només un càstig pels fracassos recents d’en Lucius. Una lenta tortura per als seus pares, veient-lo fallar i pagar-ne el preu.

—En resum, el noi té signada la seva sentència de mort, tal com jo —va dir en Dumbledore—. Aleshores, haig de pensar que el successor natural de la missió, quan en Draco falli, ets tu?

Es va fer un silenci curt.

—Sí, em sembla que el pla del Senyor de les Forces del Mal és aquest.

—Lord Voldemort preveu un moment en el futur proper on no necessiti un espia a Hogwarts?

—Sí, creu que l’escola estarà aviat sota el seu domini.

—I si cau a les seves grapes —va dir en Dumbledore, que semblava estar gairebé a part—, tinc la teva paraula que faràs tot el que estigui a les teves mans per protegir els estudiants de Hogwarts?

L’Snape va assentir amb un rígid cop de cap.

—Bé. Llavors, la primera prioritat és descobrir què està tramant en Draco. Un adolescent espantat és un perill tant per als altres com per a ell mateix. Ofereix-li ajuda i guia; l’hauria d’acceptar, et té estima…

—No tanta, des que el seu pare ha perdut privilegis. En Draco creu que he usurpat la posició d’en Lucius, i m’ho retreu.

—Tant té, intenta-ho. No em preocupa tant la meva seguretat com les víctimes accidentals de qualsevol pla que se li pugui ocórrer al noi. Al final, evidentment, només podem fer una cosa per salvar-lo de la còlera de Lord Voldemort.

L’Snape va alçar les celles i va preguntar amb to sardònic:

—Té la intenció de deixar-se matar per ell?

—Naturalment que no. Tu, m’has de matar.

Es va fer un llarg silenci, trencat només per uns sorollets estranys. En Fawkes, el fènix, rosegava un bocí de conquilla de sípia.

—Vol que ho faci ara? —va preguntar l’Snape, amb veu completament irònica—. O li agradaria disposar d’uns moments per a escriure un epitafi?

—Oh, no encara —va dir en Dumbledore, somrient—. M’atreviria a dir que l’ocasió es presentarà per si sola quan sigui el moment. Amb el que ha passat aquesta nit —va assenyalar-se la mà pansida—, podem estar segurs que arribarà en menys d’un any.

—Si no li importa morir —va dir l’Snape bruscament—, per què no deixa que ho faci en Draco?

—L’ànima d’aqueix noi encara no està prou malmesa —va dir en Dumbledore—. No voldria carregar-ne l’esquinçament en la meva consciència.

—I la meva ànima, Dumbledore? Què me’n dius, de la meva?

—Només tu saps si ajudar un vell a evitar el dolor i la humiliació et fereix l’ànima —va dir en Dumbledore—. Et demano aquest gran favor, Severus, perquè per mi és tan segur que la mort em ve a buscar com que els Chudley Cannons acabaran els últims a la lliga d’enguany. Confesso que prefereixo un final ràpid i sense dolor que l’afer allargat i brut en què es convertirà si, per exemple, l’Esquenagrisa hi està involucrat… M’he assabentat que en Voldemort l’ha reclutat, oi? O si se n’ocupa la nostra estimada Bel·latrix, a qui li agrada jugar amb el menjar abans de devorar-lo.

El to de veu era lleuger, però els ulls blaus traspassaven l’Snape tal com havien traspassat tantes vegades en Harry, com si l’ànima de què parlaven fos visible per a ell.

Finalment, l’Snape va assentir amb un altre cop de cap.

En Dumbledore semblava satisfet.

—Gràcies, Severus…

El despatx va desaparèixer, i ara l’Snape i en Dumbledore passejaven junts al capvespre, pels terrenys deserts del castell.

—Què fa amb en Potter, totes aquestes tardes que es tanca amb ell? —va demanar l’Snape abruptament.

—Per què? Intentes castigar-lo encara més, Severus? Aviat aquest noi passarà més temps complint càstigs que en llibertat.

—Torna a ser com el seu pare…

—En aparença, potser, però en el fons s’assembla molt més a la seva mare. Passo més temps amb en Harry perquè he de parlar amb ell de moltes coses, li he de donar informació abans que no sigui massa tard.

—Informació —va repetir l’Snape—. Confies en ell… no confies en mi.

—No és una qüestió de confiança. Tinc, com ja sabem, el temps limitat. És essencial que li doni al noi prou informació per a fer el que ha de fer.

—I per què no puc tenir la mateixa informació?

—Prefereixo no dipositar tots els meus secrets en una sola cistella, particularment en una cistella que passa tant de temps gronxant-se al braç de Lord Voldemort.

—Cosa que faig sota les seves ordres!

—I ho fas extremament bé. No et pensis que subestimo el perill constant que corres voluntàriament, Severus. Donar a en Voldemort informació que sembla valuosa amagant-ne la part essencial és una feina que no confiaria a ningú tret de tu.

—Si fins i tot li confia molta més informació a un noi inepte per a l’oclumència, de màgia mediocre i que té una connexió directa amb la ment de Lord Voldemort!

—En Voldemort tem aquesta connexió —va dir en Dumbledore—. No fa gaire va tenir un petit tast del que de debò significa compartir la seva ment amb en Harry. Va patir un sofriment que mai no havia experimentat. No intentarà pas tornar a posseir-lo, n’estic segur. No d’aquesta manera.

—No ho entenc.

—L’ànima d’en Voldemort, mutilada com està, no pot suportar estar en íntim contacte amb una ànima com la d’en Harry. És com una llengua en contacte amb l’acer glaçat, com la carn a les flames…

—Ànimes? Estem parlant de ments!

—En el cas d’en Harry i en Voldemort, parlar d’una cosa és parlar també de l’altra.

En Dumbledore va fer un cop d’ull al voltant per comprovar que estaven sols.

Eren a prop del Bosc Prohibit, i no hi havia cap senyal que delatés algú més a prop.

—Després que em matis, Severus…

—No em vol explicar res, però espera que li faci aquest petit servei! —va grunyir l’Snape, amb la cara habitualment pàl·lida completament encesa per la còlera—. Ho dóna per descomptat massa aviat, Dumbledore! Potser he canviat d’opinió!

—Em vas donar la teva paraula, Severus. I parlant de serveis que em deus, em sembla que vam quedar que vigilaries de prop el nostre jove amic de Slytherin, oi?

L’Snape semblava enfadat, rebel. En Dumbledore va sospirar.

—Vine al meu despatx aquesta nit, Severus, a les onze, i no et podràs queixar que no confio en tu…

Tornaven a ser al despatx d’en Dumbledore, amb la foscor a l’altra banda de les finestres, i en Fawkes assegut ben silenciós. També l’Snape seia totalment mut, escoltant en Dumbledore, que caminava al seu voltant.

—En Harry no ho ha de saber, no fins al darrer moment, fins que sigui necessari; altrament, com podria tenir la força per a fer el que ha de fer?

—Però què és el que ha de fer?

—Això queda entre en Harry i jo. Escolta’m bé, Severus. Arribarà un moment, després de la meva mort… No discuteixis, no m’interrompis!… Arribarà un moment que Lord Voldemort temerà per la vida de la seva serp.

—Per la Nagini? —l’Snape estava atònit.

—Exactament. Si arriba un dia en què Lord Voldemort para d’enviar aqueixa serp a fora per a complir les seves ordres, i la reté sana i estàlvia amb ell sota protecció màgica, aleshores, em sembla, serà el moment de dir-li-ho a en Harry.

—De dir-li què?

En Dumbledore va agafar una alenada d’aire i va tancar els ulls.

—Dir-li que la nit que Lord Voldemort va intentar matar-lo, quan la Lily va perdre la vida entre ells com un escut i el Malefici de la Mort va rebotar sobre Lord Voldemort, una part de la seva ànima es va despendre de la resta i es va tancar ella mateixa dins l’única ànima viva que quedava en aquella casa destruïda. Una part de Lord Voldemort viu dins en Harry, i és la que li dóna el poder de parlar amb les serps, i una connexió amb la ment de Lord Voldemort que mai no ha entès. I mentre aquest fragment d’ànima, desapercebut per en Voldemort, segueixi lligat a en Harry i protegit per ell mateix, Lord Voldemort no podrà morir.

En Harry veia els dos homes com si fossin al final d’un llarg túnel, com si fossin tan lluny d’ell que en sentia els ecos de les veus ressonant estranyament a les orelles.

—Aleshores, el noi… el noi ha de morir? —va preguntar l’Snape, calmadament.

—I l’ha de matar el mateix Voldemort, Severus. Això és essencial.

Es va estendre un altre llarg silenci. Llavors l’Snape va dir:

—Em pensava… tots aquests anys… que l’estàvem protegint per ella. Per la Lily.

—L’hem protegit perquè era imprescindible ensenyar-lo, pujar-lo, deixar-li provar la seva força —va explicar en Dumbledore, encara amb els ulls ben tancats—. Mentrestant, la connexió entre ells s’enforteix, com un paràsit que creix. De vegades crec que ho sospita ell mateix. Si el conec bé, haurà arreglat les coses de manera que, quan es disposi a anar a trobar la seva mort, significarà veritablement la fi de Lord Voldemort.

En Dumbledore va obrir els ulls. L’Snape estava horroritzat.

—L’ha mantingut viu perquè pugui morir en el moment adequat?

—No t’estranyis, Severus. Quants homes i dones has vist morir?

—Darrerament, només els qui no he pogut salvar —va dir l’Snape, aixecant-se—. M’ha utilitzat.

—Què vols dir?

—He espiat per vostè, he mentit per vostè i m’he posat en perill mortal per vostè. Se suposava que tot era per salvar el fill de la Lily Potter. I ara em diu que l’hem estat criant com a un porc per sacrificar-lo…

—Això és commovedor, Severus —va dir en Dumbledore, seriosament—. Has acabat per apreciar el noi, després de tot?

—El noi? —va cridar l’Snape—. Expecto patronum!

De l’extrem de la vareta en va sortir la brillant daina platejada. Va aterrar al trespol del despatx, va saltar una vegada travessant-lo, i va sortir per la finestra. En Dumbledore va observar com volava lluny d’allí, i quan la brillantor argentada es va esvanir, es va adreçar a l’Snape, que tenia els ulls plens de llàgrimes.

—Després de tot aquest temps?

—Sempre.

I l’escena va canviar. Ara, en Harry veia l’Snape parlant amb el retrat d’en Dumbledore de darrere la taula.

—Li has de donar a en Voldemort la data correcta de la partida d’en Harry de cals seus tiets —va dir en Dumbledore—. Si no ho fas, aixecaràs sospites, donat que en Voldemort et creu tan ben informat. De tota manera, has d’infondre la idea dels esquers… Em sembla que això garantirà la seguretat d’en Harry. Intenta confondre en Mundungus Fletcher amb la màgia de fal·làcia. I, Severus, si et veus forçat a intervenir en la persecució, assegura’t de fer que el teu paper sigui convincent… Compto que Lord Voldemort et consideri de confiança com més temps millor, o Hogwarts quedarà a la mercè dels Carrow…

Ara l’Snape estava cara a cara amb en Mundungus en una taverna desconeguda.

La cara d’en Mundungus es veia anormalment blanca, i l’Snape estava molt concentrat.

—Suggeriràs a l’Orde del Fènix —va murmurar l’Snape— que utilitzin esquers. Amb la poció de la mutació. Potters idèntics. És l’única cosa que pot funcionar. Oblidaràs que t’ho he mencionat, ho presentaràs com a idea teva. M’has entès?

—Ho he entès —va dir en Mundungus amb un fil de veu i amb els ulls desenfocats.

Ara en Harry volava al costat de l’Snape, sobre una escombra a través d’una nit clara: l’acompanyaven altres Cavallers de la Mort encaputxats, i al davant hi havia en Llopin i un Harry que era, en realitat, en George… Un Cavaller de la Mort es va desplaçar davant de l’Snape i va alçar la vareta, apuntant directament a l’esquena d’en Llopin.

—Sectumsempra! —va cridar l’Snape.

Però el malefici, destinat a la mà del Cavaller de la Mort, va fallar i va tocar en George en lloc seu…

I després, l’Snape estava agenollat al terra de l’habitació vella d’en Sírius. Les llàgrimes li queien d’una en una del final del seu nas ganxut mentre llegia l’antiga carta de la Lily. La segona pàgina només constava d’uns quants mots:

hagués pogut ser mai amic d’en Gellert Grindelwald. Personalment, em sembla que a la Dolors se li’n va el cap!

Molts de petons,

Lily



L’Snape va agafar la pàgina que contenia la signatura de la Lily, i els seus petons, i la va guardar dins la túnica. Llavors va estripar en dues la fotografia que també sostenia, i va conservar-ne la part on la Lily reia, llençant la part que mostrava en James i en Harry a terra, a sota de la calaixera…

I ara l’Snape tornava a ser al despatx del director quan en Phineas Nigellus s’afanyava a tornar al seu retrat.

—Director! Estan acampant al bosc de Dean! La sang de fang…

—No l’anomenis així!

—… la Granger, doncs, ha esmentat el lloc quan ha obert la seva bossa i l’he sentida!

—Bé. Molt bé! —va cridar el retrat d’en Dumbledore de darrere la cadira del director—. Ara, Severus, l’espasa! No oblidis que s’ha d’aconseguir en condicions de necessitat i valor… i no ha de saber que la hi has donada! Si en Voldemort pot llegir la ment d’en Harry i veure que has actuat a favor seu…

—Ja ho sé —va contestar l’Snape, secament—. Es va acostar al retrat d’en Dumbledore i el va retirar de costat. El quadre es va balancejar, revelant una cavitat amagada de sota la qual l’Snape en va agafar l’espasa de Gryffindor.

—I encara ara no em dirà per què és tan important que li doni l’espasa a en Potter? —va preguntar l’Snape, mentre es posava ràpidament una capa de viatge per sobre la túnica.

—Em sembla que no —va dir el retrat d’en Dumbledore—. Ell sabrà què fer-ne. I vigila molt, Severus, potser no es prendran gaire amistosament la teva aparició després de l’incident amb en George Weasley…

L’Snape es va girar cap a la porta.

—No es preocupi, Dumbledore —va dir tranquil·lament—. Tinc un pla…

I l’Snape va marxar del despatx. En Harry va sortir del pensiu, i al cap d’un moment era al terra emmoquetat, exactament a la mateixa habitació on l’Snape acabava de tancar la porta.





34. De nou al bosc




Finalment, la veritat. Ajagut de bocaterrosa a l’estora polsosa del despatx on una vegada havia cregut que estava aprenent els secrets de la victòria, en Harry va entendre, a la fi, que aquell pla no incloïa la seva supervivència. La seva feina consistia a caminar tranquil·lament cap als braços de la mort, que el rebrien amb una abraçada de benvinguda. Pel camí havia d’eliminar els lligams que deixava en Voldemort amb la vida, de manera que quan per fi es llancés enmig del camí d’en Voldemort, i no alcés una vareta per defensar-se, el final seria net, i la feina que no havia pogut ser feta al Cau d’en Goldric es veuria acabada: cap dels dos no viuria, cap dels dos no podria sobreviure.

Va sentir que el cor li bategava amb ferocitat dins el pit. Que estrany que era que, tot i el temor a la mort, bombegés al màxim i, així, el mantingués valerosament viu.

Però s’hauria d’aturar, i aviat. Aquells batecs estaven comptats. Quants n’hi cabrien, en el temps que tardés en aixecar-se, caminar pel castell per últim cop, travessar els jardins i endinsar-se al bosc?

El terror el va envair mentre continuava estirat a terra, amb aquests timbals de marxa fúnebre ressonant dins seu. Faria mal, morir-se? Tantes vegades com s’havia pensat que era a punt de morir i se n’havia escapat, no havia pensat mai de veritat en la idea de la mort en si mateixa: les seves ganes de viure havien estat sempre molt més fortes que la por a la mort. Però així i tot, no se li va passar pel cap escapar, fugir d’en Voldemort. S’havia acabat, ho havia entès, i l’únic que li quedava per fer abans de morir era precisament això: morir.

Tant de bo hagués pogut morir aquella nit d’estiu en què havia deixat per últim cop el número quatre del carrer Privet, quan la noble vareta de ploma de fènix l’havia salvat! Tant de bo hagués pogut morir com la Hedwig, tan ràpid que ni se n’hagués pogut adonar! O si almenys s’hagués pogut posar davant d’una vareta per salvar algú que estimés… Ara, fins i tot envejava la mort dels seus pares. Aquesta última caminada fins a la seva pròpia destrucció requeria sang freda i un altre tipus de valentia. Va sentir que els dits li tremolaven i va fer un esforç per controlar-los, tot i que ningú no el podia veure; tots els quadres de les parets del despatx estaven buits.

Lentament, molt lentament, es va asseure i, mentre s’incorporava, s’anava sentint cada cop més viu i més conscient del seu propi cos viu, com mai abans no s’hi havia sentit. Per què mai no havia apreciat la magnitud del miracle de ser viu, de tenir cervell, nervi i un cor bategant? I ara tot desapareixeria… O, almenys, ell ho deixaria tot. La seva respiració va esdevenir lenta i profunda. Tenia la boca i la gola totalment seques, però també ho estaven els ulls.

En Dumbledore no l’havia traït. Per descomptat que hi havia un gran pla; en Harry, simplement, havia estat massa ximple per a veure’l sencer, ara se n’adonava. Mai no s’havia qüestionat la seva pròpia assumpció que en Dumbledore el volia viu. Ara veia que el seu temps de vida havia estat sempre determinat pel temps que triguessin a destruir tots els horricreus. En Dumbledore li havia encarregat de destruir-los i ell, obedient, havia continuat desfent allò que mantenia viu no solament en Voldemort, sinó també a ell mateix! Que pulcre, que elegant, no arriscar més vides i donar la tasca més perillosa a un noi que, tanmateix, ja figurava a la llista de la parca, i amb una mort que no suposaria una calamitat, sinó un nou triomf en contra d’en Voldemort.

I en Dumbledore sabia que en Harry no es rendiria, que continuaria fins al final, fins i tot sabent que aquest final seria «el seu», ja que en Dumbledore s’havia pres la molèstia de fer-li-ho saber, oi? En Dumbledore sabia, com en Voldemort, que en Harry no permetria que ningú més morís per ell ara que havia descobert la manera de parar aquests assassinats. Les imatges d’en Fred, en Llopin, la Tonks, estirats, morts al Gran Saló, van tornar amb força a la seva ment i, per un moment, li va costar respirar: la mort estava impacient…

Però en Dumbledore l’havia sobreestimat. En Harry li havia fallat: la serp encara vivia. Faltaria encara eliminar un horricreu per esborrar en Voldemort del mapa després que en Harry fos mort. Cert era, però, que això significaria una tasca més fàcil per a algú altre. Es va preguntar qui ho faria… En Ron i l’Hermione sabrien què calia fer, evidentment… Per això en Dumbledore li devia dir que inclogués els seus dos amics al pla… de manera que, si ell es trobava una mica massa aviat amb el seu destí, ells acabarien la feina…

Com la pluja en una finestra freda, aquests pensaments relliscaven per una superfície d’inalterable veritat, una veritat que deia que havia de morir. «He de morir».

S’ha d’acabar.

Semblava que hagués deixat en Ron i l’Hermione molt enrere, després d’haver fet un llarg camí, en un país llunyà; va sentir com si s’hagués separat d’ells feia molt temps. Va prendre la determinació que no hi hauria adéus ni explicacions. Aquest viatge no el podrien emprendre junts, i els intents d’aturar-lo que farien els seus amics, li farien perdre un temps molt valuós per a la seva missió. Va mirar-se el rellotge daurat i bonyegut que li havien regalat el dia que havia fet disset anys. Faltava mitja hora pel termini que els havia donat en Voldemort per a rendir-se.

Es va posar dret. El seu cor es movia empresonat entre les seves costelles, com un ocell frenètic en una gàbia. Potser sabia que li quedava poc temps de bategar i estava decidit a fer-ho amb tota la força possible, abans del final. En Harry no va mirar enrere quan va tancar la porta del despatx.

El castell era buit. Va sentir-se com un fantasma creuant-ne els passadissos, tot sol, com si ja fos mort. La gent dels quadres seguia perduda, més enllà dels seus marcs; tot era inquietantment buit, com si tota la vida del castell s’hagués concentrat en el Gran Saló, on hi havia els morts i la gent que els plorava.

Es va posar la Capa d’Invisibilitat per sobre, va baixar pels pisos del castell i va arribar, a la fi, a les escales de marbre que desembocaven al vestíbul. Potser una petita part d’ell volia que el sentissin, que el veiessin, que l’aturessin; però la Capa, com sempre, era imperceptible, perfecta, i va poder sortir per la porta principal sense cap dificultat.

Llavors va veure en Neville que passava molt a prop seu. Ell i un altre noi portaven un cos cap a dins del castell. En Harry s’hi va fixar i va sentir una nova punxada a l’estómac: era en Pau Parra, que, tot i no ser major d’edat, s’havia escolat a la batalla, com ho havien fet en Malfoy, en Crabbe i en Goyle. Se’l veia més esquifit que mai, mort.

—Saps què? El puc portar jo sol, Neville —va dir en Marc Roure, i es va carregar en Pau a sobre l’espatlla i el va portar cap al Gran Saló.

En Neville es va quedar un moment recolzat al llindar de la porta, i es va passar el dors de la mà pel front. Semblava un home vell. Llavors, va seguir baixant els esglaons cap a la foscor, a la recerca de més cossos.

En Harry va fer una ullada a l’entrada del Gran Saló. La gent anava amunt i avall, consolant-se els uns als altres, bevent, agenollant-se davant dels morts. Però no va poder veure cap de les persones que estimava, ni rastre de l’Hermione, ni d’en Ron, ni de la Ginny, ni de cap altre dels Weasley, ni de la Luna. Sentia que hauria donat tot el temps que li quedava només per fer-los una última ullada; però, llavors, hauria estat prou valent com per a deixar de mirar? Era millor així.

Va baixar els esglaons i va sortir cap a la foscor. Eren gairebé les quatre de la matinada i la negror eterna dels jardins donava la impressió que estiguessin contenint la respiració, esperant a veure si ell podria fer el que havia de fer.

En Harry va anar cap a en Neville, que tornava portant un altre cos.

—Neville!

—Déu meu, Harry! Gairebé em fas tenir un infart aquí mateix!

En Harry es va treure la Capa: la idea li havia vingut del no-res, nascuda d’un desig de tenir-ho tot segur.

—On vas, tot sol? —va preguntar en Neville, amb recel.

—Tot és part del pla —va dir en Harry—. Hi ha una cosa que he de fer. Escolta, Neville…

—Harry! —en Neville semblava, sobtadament, espantat—. Harry, no deus estar pensant en lliurar-te?

—No —va mentir en Harry, molt natural—. És clar que no… Es tracta d’una altra cosa. Però he de desaparèixer una estona. Saps que en Voldemort té una serp, Neville? Una serp grossa… es diu Nagini…

—Ho he sentit dir, sí… Què li passa? —Ha de morir. En Ron i l’Hermione ja ho saben, però en el cas que ells…

El terror que li causava aquesta possibilitat el va torturar per un moment, impossibilitant que continués parlant. Però ell sol va tornar en si. Havia de comportar-se com ho hauria fet en Dumbledore. Havia de ser com en Dumbledore, mantenir el cap fred, assegurar-se que hi havia successors, altra gent per resoldre el que els altres no poguessin. En Dumbledore havia mort sabent que tres persones estaven al corrent de què eren els horricreus; ara en Neville agafaria el lloc d’en Harry: hi seguiria havent tres persones compartint el secret.

—En el cas que ells estiguin «ocupats», podries intentar-ho tu…

—Matar la serp?

—Matar la serp —va repetir en Harry.

—D’acord, Harry. Estàs bé, oi?

—Estic bé. Gràcies, Neville.

Però en Neville li va agafar el canell amb la mà quan en Harry es disposava a seguir avançant.

—Estem tots disposats a seguir lluitant, Harry. Ho saps, oi?

—Sí, ho…

Una sensació de xafogor li va impedir acabar la frase, no va poder continuar. No va semblar que en Neville li notés res estrany. Li va posar la mà a l’espatlla en senyal d’ànim i se’n va anar a buscar més cossos.

En Harry es va tornar a posar la Capa a sobre i va seguir avançant. Algú més es movia no gaire lluny, i es va aturar davant d’un cos ajagut a terra. Hi era a uns metres de distància quan va veure que era la Ginny.

Va parar en sec. Estava consolant una noia que somicava per la seva mare.

—Tot va bé —deia la Ginny—. No passa res. Et portarem a dins.

—Però jo vull anar a casa —va plorar la noia—. No vull lluitar més!

—Ja ho sé —va dir la Ginny, i la seva veu es va trencar—. Tot anirà bé.

Calfreds gelats van recórrer la pell d’en Harry. Va voler cridar enmig de la nit, volia que la Ginny sabés que era allà, volia que ella sabés què anava a fer. Volia que l’aturessin, que se l’emportessin cap a dins, que el tornessin a casa…

Però ja hi era, a casa. Hogwarts havia estat la primera i la millor casa que havia conegut. Ell i en Voldemort i l’Snape, els nois abandonats, hi havien trobat, tots, una llar…

La Ginny estava agenollada al costat de la noia ferida, agafant-li la mà. Amb un gran esforç, en Harry es va obligar a continuar. Va semblar-li veure com la Ginny mirava al seu voltant quan ell va passar, i es va preguntar si ella havia notat alguna cosa que es movia, caminant a prop seu; però no va parlar, i no va mirar enrere.

La cabanya d’en Hagrid va aparèixer entre la foscor. No hi havia cap llum, ni se sentia l’Ullal gratant la porta de fusta, bordant alegrement i donant la benvinguda als convidats. Totes aquelles visites a en Hagrid, i la brillantor de la tetera d’aram sobre el foc, i els pastissets de pedra i els cucs gegants, i la seva gran cara barbuda, i en Ron vomitant llimacs, l’Hermione ajudant-lo a salvar en Norbert…

Va continuar, va arribar a l’entrada del bosc, i es va aturar.

Un grup nombrós de demèntors surava entre els arbres; va poder sentir la seva fredor i no va estar segur de poder passar amb seguretat entre ells. No tenia prou forces per a un patronus. Ja no podia controlar el seu tremolor. Després de tot, no resultava tant fàcil morir. Cada segon que respirava, l’olor de la gespa, l’aire fresc a la seva cara, era tan preciós… Pensar que tothom tenia anys i anys, temps per perdre, tant de temps d’avorriment, i ell s’aferrava a cada segon que passava. Al mateix temps que pensava que no seria capaç de continuar, sabia que ho havia de fer. El llarg joc s’havia acabat, la papallona daurada havia estat caçada, era el moment de deixar de volar…

La papallona. Els seus dits tremolosos van buscar a les palpentes dins el saquet que portava al coll, i la va treure.

«M’obro al final».

Respirant ràpid i nerviós, se la va quedar mirant. Ara que volia que el temps es mogués el més a poc a poc possible, semblava que ho fes més de pressa, i ho va entendre ràpidament, com si el descobriment li hagués travessat el cap. Allò era el final.

Aquell era el moment.

Va posar-se la bola de metall prop dels llavis i va xiuxiuejar:

—Estic a punt de morir.

La carcassa de metall es va obrir, partint-se en dos. Va abaixar la mà tremolosa, va aixecar la vareta d’en Draco i va murmurar:

—Lumos.

La pedra negra, amb la marca zigzaguejant que recorria el seu centre, era entre les dues meitats de la papallona. La Pedra de la Resurrecció estava tallada amb la línia que representava la Vareta de Saüc. El triangle i el cercle que representaven la Capa i la Pedra encara s’hi podien distingir.

I, un altre cop, en Harry ho va entendre sense necessitat de pensar. No calia amoïnar-se a fer-los tornar, perquè ell era a punt de reunir-s’hi. Ell no els estava invocant, ells l’invocaven a ell.

Va tancar els ulls i va fer voltes amb la Pedra per sobre la seva mà, tres cops.

Sabia que havia passat, perquè va sentir lleugers moviments al seu voltant, que semblaven cossos fràgils que descendien lleugers descansant els seus peus sobre la terra del límit del bosc. Va obrir els ulls i va mirar al seu voltant.

No eren ben bé ni fantasmes ni de carn i ossos, ho va poder veure.

S’assemblaven bastant a la figura d’en Rodlel que va sortir del diari, feia molt temps, i que havia esdevingut un record gairebé sòlid. Amb menys presència que els cossos vius, però amb molta més que els simples fantasmes, es van acostar cap a on era ell. A la cara de cadascun hi havia el mateix somriure d’estimació.

En James era exactament de la mateixa alçada que en Harry. Portava la roba del dia que va morir, tenia els cabells despentinats i desbaratats, i les seves ulleres li penjaven una mica, com les del senyor Weasley.

En Sírius era alt i ben plantat, molt més jove del que en Harry l’havia vist en vida. Tenia una gràcia despreocupada, les mans a les butxaques i un somriure a la cara.

En Llopin també era més jove, i molt menys demacrat. Els seus cabells eren més densos i foscos. Semblava feliç de tornar a aquell lloc tan familiar, escena de tantes aventures de la seva adolescència.

El somriure de la Lily era el més intens de tots. Es va tirar els cabells llargs i llisos cap enrere mentre caminava cap a ell, i els ulls verds d’ella, tan semblants als seus, van buscar-li àvidament la cara, com si mai no n’hagués de tenir prou, de mirar-lo.

—Ets molt valent.

No va poder parlar. Els seus ulls es van fixar en ella, i va pensar que l’únic que volia de debò era estar allà dret i quedar-se-la mirant per sempre, i amb això n’hi hauria hagut prou.

—Ja gairebé hi ets —va dir en James—. Molt a prop. Estem… molt orgullosos de tu.

—Fa mal?

La pregunta infantil s’havia escapat dels llavis d’en Harry abans que la pogués aturar.

—Morir? No gens —va dir en Sírius—. És més ràpid i més fàcil que adormir-se.

—I ell voldrà anar de pressa. Ho vol enllestir de seguida —va dir en Llopin.

—No volia que moríssiu —va dir en Harry. Aquestes paraules van sortir-li sense voler—. Cap de vosaltres. Em sap greu.

S’adreçava més a en Llopin que a la resta, implorant.

—Just després que hagis tingut el teu fill… Remus, em sap molt greu…

—A mi també em sap greu —va dir en Llopin—. Em sap greu no poder-lo conèixer mai… Però sabrà per què he mort i espero que ho entendrà. Estava lluitant per un món on pogués viure una vida més feliç.

Una brisa humida que semblava sortir del cor del bosc va fer voleiar els cabells d’en Harry. Sabia que ells no li dirien que continués, havia de ser la seva pròpia decisió.

—Estareu amb mi?

—Fins ben bé el final —va dir en James.

—No us podran veure? —va preguntar en Harry.

—Ara som part de tu —va dir en Sírius—. Invisibles per a qualsevol altre.

En Harry va mirar la seva mare.

—No us allunyeu de mi —va dir fluixet.

I va començar a caminar. La boira freda dels demèntors no el va afectar en absolut; va passar a través d’ella amb els seus acompanyants, que el protegien com si fossin patronus seus, i junts van caminar entre els arbres vells, que estaven tan junts que formaven un brancam espès, amb unes arrels retorçades i entortolligades. En Harry va agafar la Capa mentre s’endinsava en la foscor, fent-se més i més endins del bosc, sense tenir ni idea d’on era exactament en Voldemort, però segur que el trobaria. Als seus costats, sense fer gairebé cap soroll, caminaven en James, en Sírius, en Llopin i la Lily, i la seva presència era el seu coratge, i la raó que ell pogués continuar posant un peu davant de l’altre.

El seu cos i la seva ment estaven ara estranyament desconnectats, els seus músculs es movien sense cap instrucció conscient, com si fos el passatger, no el conductor, d’un cos que aviat abandonaria. Els morts que caminaven amb ell pel bosc eren molt més reals per ell que els vius que hi havia al castell: en Ron, l’Hermione, la Ginny i tots els altres eren els qui ara sentia com fantasmes, mentre s’esmunyia i s’esquitllava cap al final de la seva vida, cap a en Voldemort…

Un cop sord i un xiuxiueig: alguna altra criatura vivent s’acostava. En Harry va parar en sec sota la Capa, mirant al voltant i escoltant, i la seva mare i el seu pare, en Llopin i en Sírius, també es van aturar.

—Hi ha algú! —es va sentir en veu baixa—. Té una capa que fa invisible. Podria ser…? Dues figures van sortir de darrere un arbre proper: les seves varetes es van alçar i en Harry va veure en Yaxley i en Dolohov mirant de descobrir alguna cosa en la foscor, directament cap al lloc on eren en Harry, la seva mare, el seu pare, en Sírius i en Llopin.

Pel que semblava no podien veure res.

—Estic convençut que he sentit alguna cosa —va dir en Yaxley—. Algun animal, no creus?

—El capsigrany d’en Hagrid tenia un munt de bèsties aquí —va dir en Dolohov, mirant per sobre la seva espatlla.

En Yaxley va mirar el seu rellotge.

—Gairebé s’ha acabat el temps. En Potter ha tingut la seva hora. No ha vingut.

—I ell estava segur que vindria! No li agradarà.

—Serà millor que tornem —va dir en Yaxley— per saber quin és el pla, ara.

Ell i en Dolohov es van girar i van caminar bosc endins. En Harry els va seguir, sabent que el portarien exactament on ell volia anar. Va mirar als seus costats, la seva mare li va adreçar un somriure i el seu pare li va fer un gest d’assentiment per encoratjar-lo.

Havien caminat uns pocs minuts quan en Harry va veure una llum davant seu, i en Yaxley i en Dolohov van sortir cap a una clariana que en Harry sabia que era el lloc on el monstruós Aragog havia viscut. Les restes de la seva espessa teranyina encara hi eren, però la munió de descendents de l’aranya havien estat expulsats del lloc pels Cavallers de la Mort, perquè lluitessin per la seva causa.

Un foc cremava al centre de la clariana, i la seva brillantor parpellejant il·luminava un grup nombrós de Cavallers de la Mort totalment silenciosos i a l’aguait.

Alguns encara portaven màscara i estaven tapats, d’altres mostraven el seu rostre. Dos gegants seien apartats del grup, projectant grans ombres sobre l’escena, amb les seves cares de crueltat, tallades amb força com la roca. En Harry va veure en Fenrir rondant; mossegant-se les ungles, en Rowle, gros i ros, es fregava el llavi sangonós. Va veure en Lucius Malfoy, que semblava abatut i aterrit, i la Narcisa, que tenia els ulls enfonsats i plens d’aprensió.

Totes les mirades es fixaven en en Voldemort, que s’estava amb el cap cot i amb les mans blanques acariciant la Vareta de Saüc davant seu. Semblava com si resés o comptés mentalment i en Harry, estant a la vora de l’escena, va pensar en el joc infantil de fet i amagar. Darrere el seu cap, recargolant-se i movent-se, la gran serp Nagini surava dins la seva gàbia amb el conjur de protecció, com una aura monstruosa. Quan en Dolohov i en Yaxley es van reunir al cercle, en Voldemort va aixecar el cap.

—No hi ha rastre d’ell, senyor —va dir en Dolohov.

L’expressió d’en Voldemort no va canviar. Els ulls vermells semblaven cremar-li a la llum del foc. Lentament, acariciava la Vareta de Saüc entre els dits.

—Senyor…

Havia parlat la Bel·latrix: seia a tocar d’en Voldemort, amb la cara una mica tacada de sang, però sense cap ferida.

En Voldemort va alçar la mà per fer-la callar, i no va dir res més, però el va mirar amb fascinació.

—Pensava que vindria —va dir en Voldemort amb la seva veu aguda i clara, i amb els ulls clavats a les flames—. Esperava que vingués.

Ningú no va parlar. Semblaven tan espantats com en Harry, que tenia el cor a punt de llançar-se ell sol fora del cos i abandonar-lo. Li suaven les mans mentre es treia la Capa d’Invisibilitat i se la guardava entre la seva roba, juntament amb la seva vareta.

No volia estar temptat de lluitar.

—Sembla ser que estava… equivocat —va dir en Voldemort.

—No ho estaves.

En Harry ho va dir tan fort com va poder, amb totes les forces que va ser capaç de reunir: no volia semblar espantat. La Pedra de la Resurrecció li va relliscar d’entre els dits i va veure de reüll els seus pares, en Sírius i en Llopin, esvair-se mentre caminava recte cap a la llum del foc. En aquell moment va sentir que ningú no importava a part d’en Voldemort. Allò només era entre l’un i l’altre.

La il·lusió va marxar tan aviat com havia vingut. Els gegants van rugir mentre els Cavallers de la Mort s’alçaven tots alhora; se sentien molts crits, esgarips i fins i tot alguna riallada. En Voldemort s’havia quedat quiet on era, però els seus ulls vermells van trobar en Harry i el van seguir mentre aquest se li acostava, sense res més entre ells a banda del foc.

Llavors, una veu va bramar:

—Harry!!! No!!!

Es va girar: en Hagrid estava lligat de peus i mans, penjat d’un arbre proper. El seu cos enorme agitava les branques forcejant desesperadament.

—No!!! No!!! Harry, que dimonis estàs…?!!

—Calla!!! —va saltar en Rowle, i, amb un moviment de vareta, en Hagrid va ser silenciat.

La Bel·latrix, que s’havia posat dempeus d’un bot, mirava desesperadament en Voldemort i en Harry. Respirava fort. Les úniques coses que es movien eren les flames i la serp, recargolant-se i estirant-se dins la seva brillant protecció, darrere el cap d’en Voldemort.

En Harry podia sentir-se la vareta contra el pit, però no va fer cap gest per agafar-la. Sabia que la serp estava massa ben protegida; sabia que si apuntava amb la vareta cap a la Nagini, quinze encanteris el tocarien abans. I, mentrestant, en Voldemort i en Harry continuaven mirant-se l’un a l’altre, i llavors en Voldemort va inclinar el cap lleugerament cap a un costat, avaluant el noi que tenia al davant, i un somriure singularment mancat d’alegria va corbar la seva boca sense llavis.

—Harry Potter —va dir molt fluix. La seva veu semblava ser part del foc que guspirejava—. «El nen que va sobreviure».

Cap dels Cavallers de la Mort no es va moure. Estaven esperant: tot estava esperant. En Hagrid s’agitava, la Bel·latrix panteixava, i en Harry va pensar inexplicablement en la Ginny, i en la seva brillant mirada, i en la sensació dels seus llavis en els d’ell…

En Voldemort havia alçat la vareta. El seu cap seguia inclinat cap un costat, com un nen curiós, demanant-se què passaria si procedia. En Harry va retornar la mirada a aquells ulls vermells i va voler que passés ara, ràpid, mentre encara es pogués mantenir allà dret, abans que perdés el control, abans que la por no el traís…

Va veure com movia la boca i un esclat de llum verda, i tot va desaparèixer.





35. King’s Cross




Jeia estirat de bocaterrosa, escoltant el silenci. Estava totalment sol. Ningú no mirava.

No hi havia ningú més. No estava del tot segur de ser ell qui es trobava en aquell lloc.

Al cap de molta estona, o potser fora de tot temps, se li va passar pel cap que per força havia d’existir, que havia de ser alguna cosa més que un pensament sense cos, perquè es trobava estirat, estirat sense cap mena de dubte, sobre alguna superfície. Per tant, tenia sentit del tacte, i la cosa sobre la qual estava estirat existia, també.

Quasi al mateix moment en què va arribar a aquesta conclusió, en Harry va ser conscient que anava despullat. Convençut que estava completament sol, això no el va preocupar, però sí que el va deixar lleugerament intrigat. Es va preguntar si, com que podia sentir, també seria capaç de veure-hi. En obrir-los, va descobrir que tenia ulls.

Jeia enmig d’una boirina brillant, però no era semblant a cap boirina que hagués experimentat abans. El seu voltant no l’amagava el núvol de vapor, sinó que el núvol de vapor encara no havia format el seu voltant. El terra sobre el qual estava estirat semblava ser blanc, ni càlid ni fred, sinó simplement quelcom pla i blanc on s’hi podia estar a damunt.

Es va incorporar. Semblava il·lès. Va tocar-se la cara. Ja no duia ulleres.

Llavors, va arribar-li un so a través del no-res amorf que l’envoltava: uns cops secs, fluixos i suaus d’alguna cosa que es regirava, es bellugava i es movia amb dificultat. Era un so llastimós i, al mateix temps, lleugerament indecent. Va tenir la incòmoda sensació que estava espiant alguna cosa furtiva, vergonyosa.

Per primer cop, va desitjar estar vestit.

Tot just va haver formulat el desig al seu cap, va aparèixer roba a pocs metres.

La va agafar i se la va posar. Era suau, neta i càlida. Era extraordinari com havia aparegut, sense més ni més, en el precís moment que l’havia volguda…

Va posar-se dret, mirant al seu voltant. Era en alguna mena de Sala de la Necessitat gegant? Com més mirava, més hi havia per veure. Un gran sostre voltat de vidre brillava per sobre seu a la llum del sol. Potser era un palau. Tot era silenciós i tranquil, llevat de per aquells estranys cops secs i els gemecs que venien d’algun lloc proper d’entremig de la boira…

En Harry es va girar sobre si mateix amb lentitud, i va semblar que el seu voltant s’inventava davant mateix dels seus ulls. Era un espai obert i ample, net i brillant, un vestíbul força més gran que el Gran Saló, amb aquell sostre voltat de vidre clar. Estava força buit. Era l’única persona qui hi havia, llevat de…

Va retrocedir. Havia vist la cosa que feia els sorolls. Tenia la forma d’un nen petit i nuu, corbat al terra, amb la pell aspra i basta, com escorxada, i romania tremolant sota el seient on l’havien deixat, no volgut, arraconat per no ser vist, respirant amb dificultat.

Va tenir-ne por. Tot i ser tan petit, fràgil i malmès, no s’hi volia fer a prop. No obstant això, s’hi va acostar de mica en mica, preparat per a fer un bot enrere en qualsevol moment. Aviat hi va ser prou a prop com per a tocar-lo, però així i tot no gosava fer-ho. Es va sentir com un covard. L’hauria de confortar, però el repel·lia.

—No el pots ajudar.

Va fer mitja volta. L’Albus Dumbledore caminava cap a ell, enèrgic i directe, vestit amb una túnica llarga de color blau marí.

—Harry —va dir, estenent els braços; tenia totes dues mans senceres, blanques i sanes—. Ets un noi extraordinari, Harry, i t’has convertit en tot un home, un home molt valent. Vine.

Astorat, en Harry va seguir en Dumbledore, que ara s’allunyava a grans passes de l’indret on la criatura escorxada jeia gemegosa, conduint-lo fins a dos seients que en Harry no havia vist, posats a força distància, sota aquell cel alt i centellejant. En Dumbledore va seure en una de les cadires i en Harry es va posar a l’altra, mirant amb sorpresa la cara del seu antic director. La barba i els cabells llargs i argentats, els ulls blaus i penetrants rere les ulleres de mitja lluna, el nas allargat i tort… Tot era com l’havia recordat. I així i tot…

—Però està mort —va dir en Harry.

—Oh, sí —va dir en Dumbledore amb tranquil·litat.

—Llavors… Jo també estic mort?

—Ah —va dir en Dumbledore, amb un somriure encara més ample—. Aquesta és la qüestió, oi? Tot comptat i debatut, em penso que no.

Es van mirar l’un a l’altre, l’home vell encara somrient.

—No? —va repetir en Harry.

—No —va contestar en Dumbledore.

—Però… —en Harry va alçar la mà instintivament cap a la cicatriu en forma de llamp que tenia al front. Semblava que no hi era—. Però hauria d’haver mort… No em vaig defensar! Tenia la intenció de deixar que em matessin!

—La qual cosa —va dir en Dumbledore— crec que haurà marcat tota la diferència.

La felicitat semblava irradiar d’en Dumbledore com la llum, com el foc. En Harry mai no l’havia vist tan manifestament i palpablement content.

—Expliqui-m’ho —va dir en Harry.

—Però si ja ho saps —va dir en Dumbledore. Va joguinejar amb els polzes.

—Vaig deixar que em matés —va dir en Harry—. Oi?

—Sí —va dir en Dumbledore, assentint amb el cap—. Continua!

—Així que la part de la seva ànima que era en mi…

En Dumbledore va assentir encara amb més entusiasme, instant en Harry perquè continués amb un gran somriure d’encoratjament a la cara.

—… se n’ha anat?

—Oh, i tant! —va dir en Dumbledore—. Sí, ell mateix l’ha destruïda. La teva ànima és sencera, i completament teva, Harry.

—Però llavors… En Harry va mirar per sobre l’espatlla cap a on la criatura petita i mutilada tremolava sota una cadira.

—Què és allò, professor?

—Una cosa fora de l’abast de la nostra ajuda —va dir en Dumbledore.

—Però si en Voldemort ha utilitzat el Malefici de la Mort —va començar en Harry de nou— i ningú no ha mort per mi aquest cop… Com pot ser que encara visqui?

—Crec que en tens la resposta —va dir en Dumbledore—. Pensa de nou. Recorda què va fer, en la seva ignorància, en la seva ambició i crueltat.

En Harry va pensar. Va deixar que la seva mirada recorregués el seu voltant. Si realment era un palau allà on eren, n’era un de molt estrany, amb cadires disposades en petites files i trossos de reixats per aquí i per allà i, a més a més, en Dumbledore, ell i la criatura de sota la cadira eren els únics éssers que hi havia. La resposta va anar-li als llavis fàcilment, sense esforç.

—Va agafar sang meva —va dir en Harry.

—Exacte! —va dir en Dumbledore—. Va agafar sang teva i va reconstruir el seu cos vivent amb ella! La teva sang és a les seves venes, Harry, i la protecció de la Lily és dintre tots dos! Estàs lligat a la vida mentre ell visqui!

—Jo viuré… mentre ell visqui? Però jo pensava… Jo pensava que era a l’inrevés! Creia que tots dos havíem de morir! O és que és la mateixa cosa?

El va distreure els gemecs i els cops secs de la criatura que agonitzava rere seu i va tornar-la a mirar encara un altre cop.

—Està segur que no podem fer-hi res?

—No hi ha res a fer.

—Llavors, expliqui… més —va dir en Harry, i en Dumbledore va somriure.

—Tu eres el setè horricreu, Harry, l’horricreu que mai no havia planejat de fer. Havia fet tornar la seva ànima tan inestable que es va esberlar en cometre aquells actes de maldat atroç, la mort dels teus pares, l’intent d’assassinat d’un infant. Però allò que es va escapar d’aquella sala va ser encara menys del que es pensava. Va deixar enrere quelcom més que el seu propi cos. Va deixar una part seva tancada amb balda en tu, la víctima en potència que havia sobreviscut.

»I el seu coneixement va restar deplorablement incomplet, Harry! Allò que en Voldemort no valora, no es pren la molèstia de comprendre-ho. D’elfs domèstics, de contes de nens, d’amor, de lleialtat i d’innocència, en Voldemort no n’entén gens. Gens ni mica. Que tots ells tenen un poder més enllà del seu propi, un poder més enllà de l’abast de qualsevol màgia, és una veritat que mai no ha arribat a entendre.

»Va agafar la teva sang creient que l’enfortiria. Va posar-se dins el seu cos una part minúscula de l’encanteri que la teva mare va deixar sobre tu quan va morir per salvar-te. El cos d’en Voldemort guarda viu el sacrifici de la teva mare i, mentre l’encanteri sobrevisqui, tu també sobreviuràs i també ho farà la darrera i única esperança que li queda a en Voldemort per a ell mateix.

En Dumbledore va somriure a en Harry, i aquest darrer se’l va quedar mirant.

—I ho sabia? Ho ha estat sabent… tot aquest temps?

—Ho suposava. Però les meves suposicions, normalment, han estat encertades —va dir en Dumbledore, feliç, i van romandre en silenci durant el que va semblar molt de temps, mentre la criatura rere seu continuava lamentant-se i tremolant.

—Encara hi ha més —va dir en Harry—. Encara n’hi ha més. Per què va trencar, la meva vareta, la vareta que en Voldemort havia agafat prestada?

—Pel que fa a això, no n’estic segur.

—Faci alguna suposició, doncs —va dir en Harry, i en Dumbledore va riure.

—El que has d’entendre, Harry, és que Lord Voldemort i tu heu viatjat junts a través d’uns reialmes de màgia fins ara desconeguts i gens experimentats. Però t’explicaré el que penso que va passar, i que no té precedents, i que cap fabricant de varetes no podria, crec, haver-ho predit o explicat a en Voldemort.

»Sense proposar-s’ho, com ja saps ara, Lord Voldemort va redoblar el lligam que tenia amb tu, quan va tornar a una forma humana. Una part de la seva ànima estava lligada a la teva i, pensant que l’enfortiria, va prendre una part del sacrifici de la teva mare. Si tan sols hagués entès el poder precís i terrible d’aquell sacrifici, no s’hauria, potser, atrevit a tocar la teva sang… Però, ja hi tornem a ser, si hagués estat capaç d’entendre-ho, no s’hauria pogut convertir en Lord Voldemort i potser mai no hauria comès un assassinat.

»Després d’haver assegurat aquesta connexió a dues bandes i d’haver entrellaçat els vostres destins junts amb més fermesa que mai en tota la història, en Voldemort va procedir a atacar-te amb una vareta que compartia el cor amb la teva. I va passar una cosa molt estranya, com ja sabem. Els cors van reaccionar d’una manera que Lord Voldemort, que no havia sabut mai que la seva vareta i la teva eren bessones, mai no hauria pogut esperar.

»Aquella nit va estar més espantat que tu, Harry. Tu havies acceptat, i fins i tot abraçat, la possibilitat de morir, una cosa que en Voldemort mai no ha pogut fer. El teu coratge va guanyar, la teva vareta va poder amb la seva. I en fer això, alguna cosa va succeir entre aquestes dues varetes, una cosa que va repercutir en la relació entre els seus senyors.

»Crec que la teva vareta va beure d’alguns dels poders i les qualitats de la vareta d’en Voldemort aquella nit, cosa que ve a dir que va passar a contenir una part del mateix Voldemort. Així, la teva vareta el va reconèixer quan et va perseguir, i va reconèixer un home que era alhora pròxim i enemic mortal, i va regurgitar part de la seva pròpia màgia contra seu, una màgia molt més poderosa que la que la vareta d’en Lucius no havia fet mai. La teva vareta contenia ara el poder d’un coratge enorme i de la mateixa habilitat mortal d’en Voldemort: quina possibilitat tenia la pobra vareta d’en Lucius Malfoy d’aguantar?

—Però si la meva vareta era tan poderosa, com és que l’Hermione la va poder trencar? —va preguntar en Harry.

—Fill meu, els efectes extraordinaris només eren dirigits a en Voldemort, qui havia forçat de manera tan poc aconsellable les lleis més antigues de la màgia. Tan sols contra ell era aquesta vareta tan anormalment poderosa. En els altres casos, era una vareta com qualsevol altra… Tot i que n’era una de bona, n’estic convençut —va acabar en Dumbledore, amablement.

En Harry va pensar durant una llarga estona, o potser tan sols eren segons. Era molt difícil estar segur de coses com el temps, allà.

—M’ha mort amb la vareta de vostè.

—Ha fallat de matar-te amb la meva vareta —va corregir-lo en Dumbledore—. Crec que podem estar d’acord que no ets mort… És clar que, naturalment —va afegir, com si temés haver estat descortès—, no llevo importància al que has patit, que sé que ho has fet de valent.

—Però ara mateix em sento molt bé —va dir en Harry, mirant-li les mans netes i intactes—. On som, exactament?

—Estava a punt de preguntar-t’ho —va dir en Dumbledore, mirant al seu voltant—. On diries que som?

Fins el moment que en Dumbledore li ho havia preguntat, en Harry no ho havia sabut. Ara, però, va trobar que tenia una resposta ja preparada per a donar.

—Sembla —va dir lentament— l’estació de King’s Cross. Llevat que està molt més neta i buida, i no hi ha trens, que jo pugui veure.

—L’estació de King’s Cross! —en Dumbledore reia sense moderació—. Déu meu! De debò?

—I bé, on creu que som, vostè? —va preguntar en Harry, una mica a la defensiva.

—Fill meu, no en tinc ni idea. Com se sol dir, això és cosa teva.

En Harry no tenia ni idea sobre què volia dir això, en Dumbledore estava sent exasperant. Va mirar-lo i va recordar que tenia una pregunta molt més urgent que la de la seva localització actual.

—Les relíquies de la Mort —va dir, i es va alegrar de veure que les paraules li llevaven el somriure de la cara.

—Ah, sí —va dir. Semblava fins i tot una mica preocupat.

—I bé?

Per primer cop des que en Harry coneixia en Dumbledore, semblava menys que un home vell, molt menys. Va semblar, durant un instant efímer, un nen atrapat fent una trapelleria.

—Em perdones? —va dir—. Em perdones per no confiar en tu? Per no dir-t’ho?

Harry, tan sols temia que fallessis com jo havia fallat. Tan sols tenia por que repetissis els meus errors. Et suplico que em perdonis, Harry. Ara ja sé que ets un home molt millor.

—De què parla? —va preguntar en Harry, perplex davant el to de veu d’en Dumbledore i les llàgrimes sobtades als seus ulls.

—Les relíquies, les relíquies… —va murmurar en Dumbledore—. El somni d’un home desesperat!

—Però són reals!

—Reals i perilloses, i un esquer per als necis —va dir en Dumbledore—. I jo vaig ser un neci. Però ja ho saps, oi? Ja no tinc més secrets per a tu. Ho saps.

—Què sé?

En Dumbledore va girar el seu cos del tot per encarar en Harry, mentre les llàgrimes brillaven en els ulls blaus i brillants.

—Senyor de la mort, Harry, senyor de la mort! Al cap i a la fi, era millor, jo, que en Voldemort?

—Naturalment que ho era —va dir en Harry—. És clar, com pot preguntar això? Vostè mai no va matar ningú si ho podia evitar.

—Cert, és veritat —va dir en Dumbledore, i semblava un nen buscant consol—. Però així i tot, jo també vaig cercar una forma de conquerir la mort, Harry.

—Però no de la mateixa manera que ell —va dir en Harry. Després d’enfadar-se amb en Dumbledore, que estrany era seure allà, sota aquell alt sostre voltat, i defensant en Dumbledore d’ell mateix—. Relíquies, no horricreus.

—Relíquies —va murmurar en Dumbledore—, no horricreus. Exactament.

Hi va haver una pausa. La criatura rere d’ells va queixar-se, però en Harry no va mirar al seu voltant.

—En Grindelwald també les buscava? —va preguntar.

En Dumbledore va tancar els ulls per un moment i va assentir.

—Per damunt de tot, eren les relíquies allò que ens atreia l’un cap a l’altre —va dir, fluixet—. Dos nois intel·ligents amb una obsessió compartida. Va voler venir al Cau d’en Goldric, com segurament deus haver imaginat, per la tomba de l’Ignotus Peverell.

Volia explorar el lloc on havia mort el tercer germà.

—Així que és veritat? —va preguntar en Harry—. És tot veritat? Els germans Peverell…

—… eren els tres germans del conte, sí —va dir en Dumbledore, assentint—. Sí, crec que sí. Ara, sobre si es van trobar la Mort en un camí solitari… Penso que va ser més aviat que els germans Peverell eren, senzillament, bruixots dotats i perillosos que van sortir-se’n amb èxit, de crear aquests poderosos objectes. La història d’aquests objectes com les mateixes relíquies de la Mort em sembla a mi el tipus de llegenda que hauria brollat al voltant d’aquestes creacions.

»La Capa, com ara ja saps, ha viatjat a través dels anys, de pare a fill, de mare a filla, directament fins a l’últim descendent de l’Ignotus, que va néixer, com ell mateix, al poble del Cau d’en Goldric.

En Dumbledore va somriure a en Harry.

—Jo?

—Sí, tu. Ja sé que has endevinat per què tenia jo la Capa la nit que van morir els teus pares. En James me l’havia ensenyada prèviament uns dies abans. Això explicava la majoria de les seves malifetes no detectades a l’escola! Em costava de creure el que veia. Vaig demanar-li que me la deixés, per examinar-la. Feia molt de temps que havia deixat enrere el meu somni de recuperar les tres relíquies, però no em vaig poder resistir a donar-hi una ullada de més a prop… Era una capa com mai no n’havia vista cap, immensament antiga, perfecta en cada detall… I després el teu pare va morir, i per fi jo tenia dues relíquies, totes dues per a mi sol! —el seu to de veu era insuportablement amarg.

—Però la Capa tampoc no els hauria ajudat a sobreviure —va dir en Harry ràpidament—. En Voldemort sabia on eren els meus pares. La Capa no els hauria fet impermeables a les malediccions.

—Cert —va sospirar en Dumbledore—. Cert.

En Harry va esperar que parlés, però en Dumbledore no va continuar, de manera que l’hi va haver d’instar.

—Per tant, vostè havia deixat de buscar les relíquies quan va veure la Capa?

—Oh, sí —va dir dèbilment en Dumbledore. Semblava que s’esforçava a mirar en Harry als ulls—. Ja saps què va passar. Ho saps. No pots menysprear-me més del que ho faig jo mateix.

—Però jo no el menyspreo…

—Doncs ho hauries de fer —va dir en Dumbledore. Llavors va respirar profundament—. Coneixes el secret de la mala salut de la meva germana, què van fer aquells muggles, en què es va convertir. Coneixes la revenja del meu pobre pare, i com va pagar-ne el preu, morint a Azkaban. Saps com la meva mare va donar la seva pròpia vida per tenir cura de l’Ariadna.

»Jo me’n ressentia, Harry.

En Dumbledore va dir això darrer sense embuts, fredament. Ara mirava per sobre del cap d’en Harry, distant.

—Tenia un do, era brillant. Volia fugir, volia destacar, volia la fama.

»No em mal interpretis —va dir, i el dolor va travessar la seva cara que semblava més vella de nou—. Me’ls estimava, estimava els meus pares, estimava el meu germà i la meva germana; però era egoista, Harry, més egoista del que tu, que ets una persona remarcablement altruista, et podries imaginar.

»Així que, quan la meva mare va morir, i em va deixar com a responsable d’una germana malalta i d’un germà un xic rarot, vaig tornar al poble enutjat i amb una sensació d’amargor. Atrapat i desaprofitat, pensava! I després, és clar, va arribar ell…

Els ulls d’en Dumbledore van mirar directament als d’en Harry altre cop.

—En Grindelwald. No pots imaginar-te com em van captivar les seves idees, Harry, em van corprendre. Els muggles sotmesos a la força. Nosaltres, els bruixots, triomfants. En Grindelwald i jo, els gloriosos joves líders de la revolució.

»Oh, clar que també tenia una mica d’escrúpols. Tranquil·litzava la meva consciència amb paraules buides. Tot seria pel bé major, i tot mal veuria recompensada cent vegades la seva magnitud en benefici dels bruixots. Sabia què era, en el fons, en Gellert Grindelwald? Crec que sí, però vaig tancar els ulls. Si els plans que fèiem es materialitzaven, tots els meus somnis es farien realitat.

»I al centre dels nostres plans, les relíquies de la Mort! Com el fascinaven, com ens fascinaven a tots dos! La Vareta Invencible, l’arma que ens duria al poder! La Pedra de la Resurrecció, que per a ell, crec que es pensava que jo no ho sabia, significava un exèrcit d’ínfers! Per a mi, ho confesso, volia dir el retorn dels meus pares, i la pèrdua de la responsabilitat que pesava sobre les meves espatlles.

»I la Capa… d’alguna manera no havíem parlat gaire de la Capa, Harry. Tots dos ens ocultàvem bé sense la Capa, la verdadera màgia de la qual, és clar, és que pot fer-se servir per protegir els altres tan bé com el posseïdor. Jo creia que si la trobàvem podria ser útil per a amagar l’Ariadna, però els nostres interessos en la Capa eren simplement per completar el tercet, perquè la llegenda deia que la persona que reunís els tres objectes esdevindria el senyor de la mort, cosa que per a nosaltres significava ser invencibles.

»Els invencibles senyors de la mort, Grindelwald i Dumbledore! Dos mesos de bogeria, de somnis cruels, i d’abandó dels dos únics membres que quedaven de la meva família. I després… ja saps què va passar. La realitat es va imposar, en forma del meu germà tosc, inculte i infinitament més admirable que jo. Jo no volia sentir les veritats que em cantava. No volia sentir que no me’n podia anar a buscar les relíquies amb una germana malalta a casa.

»La discussió es va convertir en una lluita. En Grindelwald va perdre el control. Allò que sempre havia pressentit en ell, tot i que pretenia que no, havia resultat ara en un ésser terrible. I l’Ariadna… després de totes les precaucions i les cures de la meva mare… jeia morta al terra.

En Dumbledore va deixar anar un crit sufocat i va començar a plorar de debò. En Harry va allargar el braç i es va alegrar de veure que el podia tocar. Va agafar-li el braç amb fermesa, i en Dumbledore va anar recuperant gradualment el control.

—Bé, en Grindelwald va fugir, com tothom menys jo podria haver previst. Es va esvair, amb els seus plans de fer-se amb el poder, els seus esquemes de torturar els muggles i els somnis de les relíquies de la Mort, somnis amb què jo l’havia animat i ajudat. Va desaparèixer, mentre jo em quedava enterrant la meva germana i aprenia a viure amb la culpa i amb aquell dolor terrible: el preu de la deshonra vers la meva família.

»Els anys van passar, corrien diversos rumors sobre ell. Deien que tenia una vareta d’un poder immens. A mi, mentrestant, em van oferir el càrrec de conseller d’Afers Màgics, més d’un cop. Naturalment, vaig refusar-lo. Havia après que no s’hi juga, amb el poder.

—Però vostè hauria estat molt millor que en Fudge o l’Scrimgeour! —va saltar en Harry.

—Ho hauria estat? —va preguntar en Dumbledore amb pesar—. Jo no n’estic tan segur. Ja havia comprovat, de jove, que el poder era la meva debilitat i la meva temptació. És curiós, Harry, però potser els qui són apropiats per a governar són aquells que mai no ho haurien buscat. Aquells qui, com tu, s’han trobat amb la responsabilitat d’un lideratge sobre seu i l’assumeixen perquè han de fer-ho, i se sorprenen de com de bé poden fer-ho.

»No, jo estava més segur a Hogwarts. Crec que era bon professor…

—Vostè va ser el millor…!

—Ets molt amable, Harry, però mentre jo m’ocupava de l’ensenyament de joves bruixots, en Grindelwald estava reunint un exèrcit. Diuen les males llengües que em temia, i potser és veritat, però menys, crec, que jo a ell.

»Oh, no era la mort, allò que temia —va dir en Dumbledore en resposta a la mirada inquisitiva d’en Harry—. Ni el que em pogués fer amb la màgia. Sabia que estàvem força igualats, potser jo era una mica més destre. Era la veritat, allò que jo temia. Ja veus, mai no vaig saber qui de nosaltres dos, en aquella última i horrible lluita, va llançar el malefici que va matar la meva germana. Pots dir-me covard, Harry, tindries raó. Temia, més que res, saber que hagués estat jo qui havia causat la mort de la meva germana, no merament a través de la meva arrogància i la meva estupidesa, sinó que jo mateix hagués llançat de veritat el cop que va extingir la seva vida.

»Crec que ell ho sabia, crec que sabia què m’espantava. Vaig retardar el nostre enfrontament fins que finalment hauria estat massa vergonyós resistir encara més temps. La gent moria i ell semblava que no tingués aturador, i jo havia de fer tot el que pogués.

»Bé, ja saps què va passar després. Vaig guanyar el duel. I també la Vareta.

Un altre silenci. En Harry no va preguntar si en Dumbledore havia descobert qui va llançar el cop que va matar l’Ariadna. No volia saber-ho, i encara menys volia que en Dumbledore es veiés forçat a explicar-li-ho. Al final va saber què hauria vist en Dumbledore si s’hagués mirat al mirall de Gised, i per què ell havia entès la fascinació que exercia aquest sobre en Harry.

Van seure en silenci durant una bona estona, i els gemecs de la criatura rere seu amb prou feines van molestar més en Harry. Al final va dir:

—En Grindelwald va intentar evitar que en Voldemort anés darrere la Vareta. Li va mentir, fent veure que mai no l’havia tinguda.

En Dumbledore va assentir amb el cap, mirant cap a la seva falda, amb les llàgrimes encara gotejant pel seu nas tort.

—Diuen que va mostrar remordiments cap al final, allà tot sol a la cel·la de Nurmengard. Espero que sigui veritat. M’agradaria pensar que va sentir l’horror i la vergonya del que havia fet. Potser aquesta mentida a en Voldemort va ser el seu intent de compensar… d’evitar que en Voldemort aconseguís les relíquies…

—… o potser per a evitar que irrompés dins la seva tomba? —va suggerir en Harry, i en Dumbledore es va eixugar els ulls.

Després d’una altra pausa, en Harry va dir:

—Vau provar d’usar la Pedra de la Resurrecció.

En Dumbledore va assentir.

—Quan vaig descobrir-la, després de tots aquells anys, enterrada a la casa dels Gaunt… la relíquia que més anhelava… Encara que quan era jove la volia per altres motius molt diferents… Vaig perdre el cap, Harry. Vaig oblidar que ara era un horricreu, que de ben segur l’anell tenia una maledicció. Vaig agafar-lo i me’l vaig emprovar, i per un segon vaig imaginar que estava a punt de veure l’Ariadna, i la meva mare, i el meu pare, i que els podria explicar com n’estava, de penedit…

»Vaig ser un ximple, Harry. Després de tots aquells anys no havia après res. No era digne de reunir les tres relíquies de la Mort, ho havia intentat un i un altre cop i aquí hi havia la prova final.

—Per què? —va dir en Harry—. Era normal! Vostè volia veure’ls un altre cop, què hi havia de dolent en això?

—Potser un home d’entre un milió podria reunir les tres relíquies, Harry. Jo només vaig ser digne de posseir la menys important de les tres, la menys extraordinària.

»Vaig poder tenir la Vareta de Saüc, i no per ostentar-la, no per matar amb ella. Se’m va permetre domar-la i utilitzar-la perquè vaig ser jo qui la va agafar, no per benefici propi, sinó per salvar els altres d’ella.

»Però la Capa vaig agafar-la per vana curiositat, i per tant mai no hagués funcionat per a mi com ho fa per a tu, el seu veritable propietari. La Pedra l’hauria feta servir més per a arrossegar els qui descansen en pau cap a una penosa existència que per a permetre el meu autosacrifici, com vas fer tu. Tu ets el digne posseïdor de les relíquies.

En Dumbledore va donar copets a la mà d’en Harry, que va mirar cap a l’antic director i va somriure; no ho va poder evitar. Com podia estar enfadat amb en Dumbledore, ara?

—Per què va fer-ho tot tan difícil?

El somriure d’en Dumbledore era tremolós.

—Em temo que vaig comptar amb la senyoreta Granger perquè alentís la teva marxa. Em feia por que la teva impulsivitat dominés el teu bon cor. M’espantava que, si presentava obertament els fets sobre aquests objectes tant temptadors, tu t’aprofitessis de les relíquies com jo vaig fer, en un mal moment i per raons equivocades. Volia que, si les trobaves, les utilitzessis amb prudència. Tu ets el verdader senyor de la mort, perquè el veritable senyor no busca escapar-se’n. Accepta que ha de morir, i entén que hi ha coses molt pitjors en el món que morir.

—I en Voldemort mai no en va saber res, de les relíquies?

—Em penso que no, perquè no va reconèixer la Pedra de la Resurrecció quan la va convertir en un horricreu. Però fins i tot si les hagués conegut, Harry, dubto que s’hagués interessat per cap tret de per la primera. Creuria que no necessitava la Capa, i sobre la Pedra, a qui voldria ressuscitar, ell? Tem els morts. No estima.

—Però vostè sabia que ell aniria rere la Vareta, oi?

—He estat segur que ho provaria des que la teva vareta va batre la seva en el cementiri de La Forqueta. Al principi, ell tenia por que l’haguessis vençut amb més destresa. Tanmateix, un cop va haver segrestat l’Ollivander, va descobrir l’existència de les varetes bessones. Pensava que això ho explicava tot. Però, així i tot, la vareta que va agafar en préstec no ho va fer pas millor, contra la teva! Llavors, en Voldemort, en lloc de preguntar-se quina qualitat tenies tu que et feia la vareta poderosa, quin do tenies tu i ell no, va sortir a buscar una vareta que les vencés totes, naturalment. Per a ell, la Vareta de Saüc es va convertir en una obsessió que competia amb la seva obsessió per tu. Creia que la Vareta de Saüc eliminaria la seva última debilitat i el faria invencible. Pobre Severus…

—Si vostè va planejar la seva pròpia mort amb l’Snape, devia pretendre que ell acabés tenint la Vareta de Saüc, no?

—Sí, admeto que aquesta era la meva intenció —va dir en Dumbledore—, però no va anar com ho planejava, oi?

—No —va dir en Harry—. Aquesta part no va sortir bé. Llavors, la criatura de darrere seu va fer un moviment brusc i va gemegar, i en Harry i en Dumbledore van estar en silenci durant més estona que en cap moment anterior. La comprensió del que havia de passar a continuació es va anar posant gradualment sobre en Harry en els minuts següents, talment neu com cau.

—He de tornar, oi?

—Això depèn de tu.

—Puc triar?

—Oh, i tant —va somriure en Dumbledore—. No has dit que érem a King’s Cross? Crec que si decideixes no tornar, podràs… diguem-ne… agafar un tren.

—I a on em portaria?

—Més enllà —va dir en Dumbledore simplement.

Hi va haver silenci de nou.

—En Voldemort té la Vareta de Saüc.

—Cert, la té.

—Però vostè vol que torni?

—Crec —va dir en Dumbledore—, que si esculls tornar, hi ha una oportunitat que tot acabi bé. No puc prometre-ho. Però el que sí sé, Harry, és que tu tens menys a témer de tornar aquí que ell.

En Harry va fer una ullada a l’ésser que tremolava i s’asfixiava en l’ombra sota la cadira distant.

—No tinguis llàstima dels morts, Harry. Tingues llàstima dels qui viuen i, sobretot, d’aquells qui viuen sense amor. Si tornes, faràs que hi hagi menys ànimes mutilades, menys famílies destrossades. Si et sembla un objectiu lloable, de moment ens diem adéu.

En Harry va assentir i sospirà. Deixar aquell lloc no seria tan difícil com ho havia estat caminar pel bosc; però s’hi estava bé, era acollidor i ple de llum i harmonia, i sabia que ell es dirigia de nou al dolor i a la por de més pèrdues. Es va aixecar, en Dumbledore va fer el mateix i es van mirar durant una llarga estona l’un a la cara de l’altre.

—Expliqui’m una última cosa —va dir en Harry—. Tot això és real? O està passant només dins el meu cap?

En Dumbledore va somriure-li obertament i la seva veu va sonar clara i forta, malgrat que la brillant boirina estava cobrint-ho tot altre cop, fent més fosca la seva silueta.

—És clar que està passant dins el teu cap, Harry, però per quins set sous hauria de voler dir això que no és real?





36. El punt feble del pla




Tornava a estar de bocaterrosa. L’olor del bosc li omplia els narius i notava el terra dur i fred contra la galta. Les barnilles de les ulleres, que s’havien torçat en caure, se li clavaven a la templa, fent-li un tall. Sentia cada centímetre del seu cos adolorit, i, en el punt on havia rebut el Malefici de la Mort, hi notava un blau com si l’haguessin punxat amb un ferro. No es va moure, sinó que va romandre immòbil al mateix lloc on havia caigut, amb el braç esquerre formant un angle estrany i amb la boca oberta.

S’havia esperat sentir crits de triomf i d’eufòria per la seva mort; però, en lloc d’això, tot de corredisses, passes apressades, xiuxiuejos i murmuris ansiosos omplien l’aire.

—Senyor… Senyor…

Era la veu de la Bel·latrix, que parlava com si es dirigís a un amant. En Harry no va gosar obrir els ulls, però va deixar que tots els seus altres sentits exploressin el destret en què es trobava. Sabia que encara tenia la vareta sota la túnica perquè la notava prement-li el pit contra el terra. La pressió de quelcom lleuger i tou vers l’estómac li va indicar que la Capa d’Invisibilitat també era allà, vora seu, feta un bolic i inadvertida.

—Senyor…

—Ja n’hi ha prou —va dir la veu d’en Voldemort.

Més passos: unes quantes persones reculaven des d’un mateix punt. Desesperat per veure què passava, i per què, en Harry va obrir un mil·límetre els ulls.

En Voldemort semblava que s’estava posant dret. Diversos Cavallers de la Mort es van allunyar ràpidament d’ell, incorporant-se a la gentada que rodejava la clariana.

Tan sols la Bel·latrix va romandre enrere, agenollada vora en Voldemort.

En Harry va aclucar els ulls i va pensar en el que havia vist. Els Cavallers de la Mort s’havien agrupat al voltant d’en Voldemort, que, segons semblava, havia caigut a terra. Alguna cosa havia fallat en disparar el Malefici de la Mort a en Harry. És que també s’havia desplomat, en Voldemort? Això semblava. I tots dos s’havien quedat inconscients per uns instants i ara mateix acabaven de tornar en si…

—Senyor, si em permeteu…

—No necessito ajuda —va dir en Voldemort fredament, i, encara que no ho podia veure, en Harry es va imaginar la Bel·latrix retirant la mà que li hauria ofert—. El noi… És mort?

Un silenci absolut va envoltar tota la clariana. Ningú no es va apropar a en Harry, però podia notar totes les mirades clavades en ell, que semblaven prémer-lo més fort al terra, i va tenir por que no mogués inconscientment un dit o una parpella.

—Tu —va dir en Voldemort. Es va sentir una petita detonació i un xisclet de dolor—. Examina’l bé. Digues-me si és mort.

En Harry no sabia qui havia enviat per verificar-ho. No podia fer res, així que es va quedar ajagut, amb el cor bategant-li traïdorament, esperant per a ser examinat. Al mateix temps, però, es va adonar que, tot i que no era un gran confort, en Voldemort es mostrava caut pel que feia a acostar-se-li, de manera que en Voldemort sospitava que no tot havia anat conforme al pla…

Unes mans, més suaus del que s’havia esperat, van tocar-li la cara, van alçar-li una parpella, van davallar lentament per sota la seva camisa fins arribar-li al pit i li van notar el cor. Sentia la respiració ràpida de la dona, els seus cabells llargs li feien pessigolles a la cara. En Harry sabia que la dona que l’examinava li podia notar el seu fort batec de vida contra les costelles.

—És viu, en Draco? És al castell? —El xiuxiueig va ser gairebé imperceptible; els llavis de la dona eren a pocs centímetres de la seva orella, i tenia el cap tan reclinat que els seus llargs cabells li protegien la cara dels observadors.

—Sí —va respondre en Harry amb un sospir.

Va notar com la mà que tenia posada sobre el seu pit es contreia, clavant-li les ungles. Aleshores, la va retirar i es va incorporar.

—És mort —va dir la Narcisa Malfoy als qui l’observaven.

I ara van esclatar, ara van cridar de triomf i van picar de peus a terra, i, a través de les parpelles, en Harry va veure tot d’esclats de llum vermella i platejada que disparaven a l’aire a mode de celebració.

Encara fingint estar mort a terra, ho va entendre tot. La Narcisa sabia que l’única possibilitat que tenia d’entrar al castell de Hogwarts i trobar el seu fill era entrar-hi com a part de l’exèrcit victoriós. Ja no li importava si en Voldemort era el vencedor.

—Ho veieu? —va cridar amb veu estrident en Voldemort per sobre del tu-mult—. En Harry Potter ha mort per la meva pròpia mà, i ara cap ésser viu no em pot amenaçar! Mireu! Crucio!

En Harry s’ho havia estat esperant: sabia que no permetrien que el seu cos restés intacte al terra del bosc, sinó que seria sotmès a humiliacions per a demostrar la victòria d’en Voldemort. Va notar que s’enlairava i va concentrar-se amb tota la seva determinació a restar amb el cos flàccid, però el dolor esperat no va arribar. Va ser elevat una, dues i fins a tres vegades: li van caure les ulleres i va notar com la vareta li lliscava una mica per sota la túnica, però així i tot va romandre immòbil i inanimat, i quan va caure a terra la darrera vegada, la clariana es va omplir de mofes i riallades.

—I ara —va dir en Voldemort— anirem al castell i els mostrarem què se n’ha fet del seu heroi. Qui arrossegarà el seu cos? No… Espera…

Hi va haver un brot de riure sobtat i, al cap d’uns moments, en Harry va notar que el terra tremolava sota seu.

—Tu el duràs —va dir en Voldemort—. Quedarà ben bé i a la vista, als teus braços, no creus? Recull el teu amiguet, Hagrid. I les ulleres. Poseu-li les ulleres, que se l’ha de reconèixer bé…

Algú va estampar les ulleres a la cara d’en Harry amb una força deliberada, però les enormes mans que el van aixecar eren extremadament suaus. En Harry sentia com a en Hagrid li tremolaven els braços per la intensitat dels seus sanglots convulsius, i grans llàgrimes li queien cara avall i esquitxaven en Harry mentre el recollia als seus braços; però en Harry no s’atrevia a dir a en Hagrid, ni mitjançant un gest ni mitjançant una paraula, que no estava tot perdut, encara.

—Endavant —va dir en Voldemort, i en Hagrid, ensopegant, va obrir-se pas a través dels arbres que creixien a prop, travessant el bosc de tornada al castell. Les branques el copejaven i fregaven la roba i els cabells d’en Harry, però ell va romandre immòbil, amb la mandíbula penjant i els ulls tancats; i, en la foscor, mentre els Cavallers de la Mort gallardejaven al seu voltant i mentre en Hagrid sanglotava cegament, en cap moment ningú no es va preocupar per comprovar si el pols palpitava o no al coll exposat d’en Harry Potter…

Els dos gegants es feien pas estrepitosament darrere dels Cavallers de la Mort; els arbres cruixien i queien en passar-hi ells, i feien tant d’enrenou, que els ocells van alçar el vol amb una gran piuladissa, que fins i tot va ofegar els crits de befa dels Cavallers de la Mort. La processó victoriosa desfilava cap al camp obert i, al cap d’una estona, en Harry va saber, per la il·luminació de la foscor a través de les seves parpelles closes, que els arbres començaven a escassejar.

—Bane!!!

El bram inesperat d’en Hagrid gairebé va forçar en Harry a obrir els ulls.

—Ja esteu contents, valtros que no heu lluitat, ramat de rossins covards? Ja estàs content, que en Harry Potter estigui m-mort?

En Hagrid no va poder continuar i es va enfonsar en un mar de llàgrimes. En Harry es preguntava quants centaures hi devia haver mirant el seu pas en processó, però no es va atrevir a obrir els ulls per a mirar. Alguns dels Cavallers de la Mort insultaven a crits els centaures mentre els anaven deixant enrere. Una mica més tard, en Harry va notar, per la força amb què bufava ara el vent, que ja havien arribat al llindar del bosc.

—Atureu-vos!

En Harry va pensar que en Hagrid devia haver estat forçat a obeir l’ordre d’en Voldemort, perquè va trontollar una mica. Llavors, allà on eren, una fredor va caure sobre ells, i en Harry va sentir la respiració rasposa dels demèntors que patrullaven pels arbres limítrofs. Ara no l’afectarien pas. El fet d’haver sobreviscut cremava dins seu, i era com un talismà contra ells, com si el cérvol del seu pare fes guàrdia al seu cor.

Algú va passar per la vora d’en Harry, i va saber que era en Voldemort mateix perquè un instant després va parlar, amb la veu augmentada màgicament de manera que ressonés per tots els jardins, fent vibrar els timpans d’en Harry.

—En Harry Potter és mort. L’he mort mentre fugia, intentant salvar-se, mentre vosaltres donàveu la vida per ell. Us portem el seu cos com a prova de la defunció del vostre heroi.

»La victòria és nostra. Heu perdut la meitat dels combatents. Els meus Cavallers de la Mort us superen en nombre i “el nen que va sobreviure” ja és història. No hi ha d’haver més guerra. Si algú oposa resistència, sigui home, dona o nen, serà assassinat cruelment, així com tots els membres de la seva família. Sortiu ara del castell, prostreu-vos davant meu i sereu perdonats. Els vostres pares i fills, germans i germanes, viuran i seran perdonats, i us unireu a mi en el nou món que tots junts construirem.

Es va fer un silenci sepulcral que es va estendre des del castell fins als jardins.

En Voldemort era tan a prop seu que en Harry no s’atrevia a obrir els ulls un altre cop.

—Som-hi —va dir en Voldemort, i en Harry va sentir com avançava, i en Hagrid va ser forçat a seguir-lo. Aleshores, en Harry va obrir els ulls durant una fracció de segon en què va veure en Voldemort caminant a gambades davant de tot. Duia l’enorme serp, la Nagini, que havia estat alliberada de la seva gàbia encantada, enrotllada a les espatlles, però en Harry no tenia cap possibilitat de treure la vareta que tenia amagada sota la túnica sense que se n’adonessin els Cavallers de la Mort, que caminaven flanquejant-los a través d’aquella foscor que de mica en mica s’anava aclarint.

—Harry —va somiquejar en Hagrid—. Oh, Harry… Harry…

En Harry va tornar a tancar els ulls ben hermètics. Sabia que s’apropaven al castell i va parar l’orella per provar de sentir, per sobre les joioses veus dels Cavallers de la Mort i les seves passes feixugues, senyals de vida.

—Atureu-vos!

Els Cavallers de la Mort es van detenir; en Harry va sentir com s’estenien en una línia encarant les portes principals de l’escola, que restaven obertes. Fins i tot a través de les parpelles tancades, va poder veure el fulgor vermellenc originat per la llum que emanava sobre seu des del vestíbul. Va esperar. En qualsevol moment, aquells per qui havia estat disposat a morir el veurien, aparentment mort, als braços d’en Hagrid.

—No!!!

El xiscle va ser d’allò més terrible, perquè en Harry mai no hauria esperat, i ni tan sols imaginat, que la professora McGonagall pogués proferir un so com aquell. Va sentir la veu d’una altra dona que reia a prop seu, i va endevinar que la Bel·latrix gaudia davant la desesperació de la McGonagall. Va mig obrir els ulls una altra vegada, un simple segon, i va veure com l’entrada s’anava omplint de gent a mesura que els supervivents de la batalla sortien cap a l’escalinata principal per posar-se cara a cara amb els vencedors i confirmar ells mateixos la veritat de la mort d’en Harry. Va veure en Voldemort dret una mica més endavant, acariciant el cap de la Nagini amb un únic dit blanc. Va tornar a tancar els ulls.

—No!

—No!!!

—Harry! Harry!!!

Els crits d’en Ron, l’Hermione i la Ginny van ser pitjors que els de la McGonagall. En Harry es delia per respondre’ls, però es va obligar a restar estirat i en silenci, i els seus crits van actuar com a detonadors, i tots els supervivents van recolzar-los, cridant i insultant els Cavallers de la Mort, fins que …

—Silenci!!! —va cridar en Voldemort, i hi va haver una detonació i un esclat de llum brillant. El silenci va caure per sobre de tots ells—. S’ha acabat! Deixa’l a terra, Hagrid, als meus peus, on ha de ser!

En Harry va notar com el deixaven a l’herba.

—Ho veieu? —va dir en Voldemort, i en Harry va sentir com caminava amunt i avall just a la vora d’on jeia ell—. En Harry Potter és mort! Ho enteneu ara, colla d’il·lusos? Mai, mai no ha estat res més que un noi que confiava que els altres se sacrifiquessin per ell!

—S’ha enfrontat a tu! —va xisclar en Ron. L’encanteri es va trencar i els defensors de Hogwarts van tornar a cridar i xisclar fins que una segona detonació, més forta que la primera, va extingir les seves veus altra vegada.

—Ha estat mort mentre intentava esmunyir-se fora dels terrenys del castell —va dir en Voldemort, i en la seva veu hi havia un deix de delit per la mentida dita—, mort mentre intentava salvar-se a si mateix …

Però en Voldemort va callar de cop i volta. En Harry va sentir una escaramussa i un crit, i tot seguit una altra detonació, un esclat de llum i un gemec de dolor. Va obrir els ulls un moment infinitesimal. Algú s’havia separat del grup de defensors de Hogwarts i havia disparat contra en Voldemort. En Harry va veure com la silueta d’aquest algú picava contra el terra, desarmat, i com en Voldemort llançava la vareta del desafiador a un cantó i reia.

—I qui és aquest? —va dir, amb el seu suau xiuxiueig serpentí—. Qui és, que s’ha ofert per demostrar què passa a aquells que segueixen lluitant un cop la batalla està perduda?

La Bel·latrix va esclafir a riure, entusiasmada.

—És en Neville Longbottom, senyor! El noi que ha estat donant tants de problemes als Carrow. El fill dels aurors, us en recordeu?

—Ah, sí, ja me’n recordo —va dir en Voldemort, abaixant la mirada cap a en Neville, que maldava per posar-se dempeus, desarmat i desprotegit, en terra de ningú entremig dels supervivents i dels Cavallers de la Mort—. Però tu ets de sang pura, oi, noiet valent? —va preguntar en Voldemort a en Neville, que estava dret, encarant-lo i ensenyant-li els punys.

—I què, si ho sóc? —va dir en Neville.

—Mostres caràcter i bravesa, i provens d’un llinatge noble. Series un Cavaller de la Mort molt valuós. Necessitem gent com tu, Neville Longbottom.

—M’uniré a vosaltres quan l’infern es congeli —va dir en Neville—. Exèrcit d’en Dumbledore! —va cridar, i hi va haver una resposta efusiva de la multitud que els encanteris silenciadors d’en Voldemort van semblar incapaços d’evitar.

—Molt bé —va dir en Voldemort, i en Harry va notar més perill en la suavitat de la seva veu que en el més fort dels maleficis—. Si aquesta és la teva elecció, Longbottom, haurem de tornar al pla original. A consciència teva —va dir en veu baixa—, que així sigui.

Encara mirant a través de les parpelles, en Harry va veure en Voldemort moure la vareta. Al cap d’uns segons, un objecte semblant a un ocell deforme va creuar una de les finestres trencades del castell, tot volant a través de la penombra fins aterrar a la mà d’en Voldemort, qui va sacsejar l’objecte polsegós per la seva punta punxeguda. De la seva mà penjava, buit i escantellat, el Barret que Tria.

—Ja no hi haurà més cerimònies de la tria a l’escola de bruixeria Hogwarts —va dir en Voldemort—. Ja no hi haurà més residències. L’emblema, l’escut i els color del meu noble avantpassat, Sírpentin Slytherin, seran suficients per a tots; oi que sí, Neville Longbottom?

Va apuntar amb la vareta a en Neville, que va quedar-se rígid i immòbil, i va encastar-li el barret al cap, de manera que li va tapar els ulls. Va haver-hi moviments entre la multitud que observava des de davant el castell i, alhora, els Cavallers de la Mort van alçar la vareta per mantenir a ratlla els combatents de Hogwarts.

—En Neville, aquí present, demostrarà què passa a aquells prou estúpids per a continuar oposant-se a mi —va dir en Voldemort, i amb un cop de vareta va calar foc al Barret que Tria.

Tot de crits van segar l’albada, i en Neville va rompre en flames, immòbil com si li haguessin crescut arrels als peus i incapaç de moure’s. En Harry no ho podia suportar: havia de fer-hi alguna cosa…

I, llavors, tot un seguit de coses van passar al mateix moment.

Van sentir un terrabastall provinent del límit llunyà de l’escola que va sonar com si centenars de persones pugessin en flota pels murs de més enllà de l’abast de la vista i correguessin com un llamp cap al castell, proferint crits de guerra a ple pulmó. Al mateix temps, en Grep va girar a empentes i rodolons la cantonada del castell i va cridar:

—Hagrid!!!

El seu alarit va ser respost pels brams dels gegants d’en Voldemort, que van córrer cap a en Grep com elefants, fent que la terra tremolés. A continuació van venir el brogit de peülles i el so dels arcs en vibrar, i tot de fletxes van començar a caure de cop i volta sobre els Cavallers de la Mort, que van trencar les files amb crits de sorpresa. En Harry va treure la Capa d’Invisibilitat de sota la seva túnica, se la va passar per sobre i va posar-se dempeus mentre en Neville també es movia.

Amb un gest ràpid i fluid, en Neville es va alliberar del sortilegi de la immobilització total del cos. Li va caure el barret en flames i de les seves profunditats en va treure una cosa argentada amb una empunyadura brillant, de robins…

De cap manera no s’hauria pogut sentir el tall de la fulla de plata de l’espasa per sobre l’aldarull de la multitud que s’apropava, ni per sobre el xivarri dels gegants que lluitaven, ni per sobre l’estampida dels centaures, però així i tot va atreure l’atenció de tots els presents. D’una sola espasada, en Neville va escapçar la gran serp, el cap de la qual va giravoltar amunt pels aires, brillant a la llum que desbordava del vestíbul. En Voldemort va badar la boca i va deixar anar un esgarip de fúria que ningú no va poder sentir, i el cos de la serp va caure amb un cop sec al terra, als seus peus…

Amagat sota la Capa d’Invisibilitat, en Harry va conjurar un encanteri protector entre en Neville i en Voldemort abans que aquest darrer alcés la vareta. I, llavors, per sobre dels crits i els brams i de les passes ensordidores dels gegants que lluitaven, el crit d’en Hagrid es va alçar el més fort de tots.

—Harry!!! —va cridar en Hagrid—. Harry!!!… On és en Harry?!!

Regnava el caos. Els centaures combatents dispersaven els Cavallers de la Mort; tothom fugia de les trepitjades dels gegants, i cada cop més a prop s’atansaven com trons els reforços que no se sabia d’on havien sortit. En Harry va veure tot de criatures alades enormes que sobrevolaven i rodejaven els caps dels gegants d’en Voldemort. Els vesprals i l’hipogrif Bécbrau els estaven escarbotant els ulls mentre en Grep els propinava cops de puny i puntades de peu; i, aleshores, els bruixots, tant els defensors de Hogwarts com els Cavallers de la Mort d’en Voldemort, es van veure obligats a tornar al castell. En Harry llançava encanteris i maleficis a tots els Cavallers de la Mort que veia, i aquests es desplomaven, sense saber què o qui els havia disparat, i els seus cossos eren trepitjats per la multitud que es retirava per posar-se a recer.

Amagat encara sota la Capa d’Invisibilitat, en Harry va ser empès a força de cops cap al vestíbul. Va buscar en Voldemort amb la vista i el va veure a l’altre cantó de la sala, llançant encanteris amb la vareta mentre reculava cap al Gran Saló, encara cridant instruccions als seus servidors mentre disparava maleficis a dreta i esquerra. En Harry va conjurar més encanteris protectors, i les víctimes en potència d’en Voldemort, en Seamus Finnigan i la Hannah Abbott, van passar davant seu com una exhalació i van entrar al Gran Saló, on es van unir a la lluita que ja germinava allà dintre.

I ara, encara més gent pujava impetuosament l’escalinata principal, i en Harry va veure que en Charlie Weasley avançava l’Horaci Llagot, que encara duia el seu pijama maragda. Aparentment, havien tornat al capdavant del que, segons semblava, eren els familiars i amics de cadascun dels alumnes de Hogwarts que s’havien quedat per lluitar, juntament amb els botiguers i habitants de Hogsmeade. Els centaures Bane, Ronan i Magorian van irrompre a l’estança amb un repic de peülles encara més estrepitós, i darrere d’en Harry, la porta que duia a les cuines va sortir-se de les frontisses.

Els elfs domèstics de Hogwarts van entrar com un eixam al vestíbul, xisclant i brandant ganivets de trinxar i tallants, i, al davant de tots, amb el medalló d’en Regulus Black rebotant-li al pit, hi havia en Kreacher, amb la seva veu rauca audible fins i tot per sobre l’estrèpit.

—Lluiteu! Lluiteu! Lluiteu pel meu amo, defensor dels elfs domèstics! Lluiteu contra el Senyor de les Forces del Mal en nom del valerós Regulus! Lluiteu!

Van començar a clavar els ganivets i a apunyalar els turmells i les canyelles dels Cavallers de la Mort, amb les seves minúscules cares exultants de malícia, i arreu on mirava en Harry veia Cavallers de la Mort que anaven caient sota la superioritat en nombre dels seus contrincants, aclaparats pels encanteris, arrencant-se les fletxes de les ferides, sent apunyalats a les cames pels elfs o bé simplement intentant escapar però sent engolits per l’horda de reforços.

Però encara no estava tot guanyat: en Harry va córrer entremig dels combatents, i a través dels presoners que maldaven per alliberar-se, fins a entrar al Gran Saló. En Voldemort era al centre de la batalla i disparava i copejava tot el que podia abastar. Com que no veia possible fer un tir net, en Harry va lluitar per obrir-se pas, invisible encara, mentre el Gran Saló s’anava omplint cada cop més perquè tots els qui podien caminar s’hi encabien per la força.

En Harry va veure com en George i en Lee Jordan estampaven en Yaxley contra el terra; va veure que en Dolohov queia amb un crit en mans d’en Flitwick; va veure que en Hagrid feia volar en Walden MacNair, que va travessar tota la sala, va impactar contra el mur de pedra oposat i va lliscar inconscient fins al terra. Va veure també com en Ron i en Neville feien caure en Fenrir Esquenagrisa, com l’Aberforth estabornia en Rookwood, com l’Arthur i en Percy desplomaven en Thicknesse, i com en Lucius i la Narcisa Malfoy corrien a través de la multitud, sense ni tan sols fer l’esforç de lluitar, cercant a crits el seu fill.

En Voldemort lluitava ara contra la McGonagall, en Llagot i en Kingsley alhora, i la seva cara era d’odi feroç mentre tots tres l’envoltaven i l’esquivaven, incapaços d’acabar amb ell…

Uns quaranta metres enllà, la Bel·latrix també lluitava i, com el seu senyor, també s’enfrontava amb tres combatents alhora: l’Hermione, la Ginny i la Luna, totes tres lluitant tan ferotgement com podien, però la Bel·latrix estava a la seva altura, i a en Harry li va desviar l’atenció veure que un Malefici de la Mort errava la Ginny de tan poc que de centímetres li va anar de morir…

Va canviar de direcció i es va posar a córrer cap a la Bel·latrix en lloc de cap a en Voldemort, però amb prou feines havia començat a anar-hi que el van apartar del camí amb un cop.

—La meva filla no, mala pècora!!!

La senyora Weasley es va treure ràpidament la capa mentre corria, bo i alliberant els braços. La Bel·latrix va fer mitja volta i va esclafir una rialla en veure la seva nova contrincant.

—Sortiu del mig!!! —va cridar la senyora Weasley a les tres noies, i amb un cop de vareta va encetar el duel. En Harry va mirar amb terror i joia com la vareta de la Molly Weasley fendia l’aire i giravoltava, mentre el somriure de la Bel·latrix desapareixia i es convertia en una ganyota. De totes dues varetes van volar rajos de llum i el terra del voltant dels peus de les bruixes va escalfar-se i es va esquerdar. Les dues dones lluitaven a mort.

—No! —va cridar la senyora Weasley en veure que uns quants alumnes corrien cap a ella per intentar ajudar-la—. Enrere! Enrere! És meva!

Centenars de persones rodejaven ara les parets, observant els dos duels: en Voldemort amb els seus tres oponents i la Bel·latrix contra la Molly, i en Harry era allà al mig, invisible, dividit entre tots dos, volent atacar i alhora protegir, però sense poder estar segur que no tocaria un innocent.

—Què els passarà, als teus fills, quan t’hagi morta? —va burlar-se la Bel·latrix, tan dement com el seu senyor, saltant per evitar els maleficis de la Molly que dansaven al seu voltant—. Quan la mama faci cap al mateix lloc que el seu Freddie?

—Mai més… no tornareu… a posar… les mans… sobre els nostres… fills! —va xisclar la senyora Weasley.

La Bel·latrix va riure: va fer la mateixa rialla exhilarant que li havia fet al seu cosí Sírius mentre queia enrere a través del vel, i de cop i volta en Harry va saber què estava a punt de passar abans que ocorregués.

El malefici de la Molly va dirigir-se sota el braç estès de la Bel·latrix i la va tocar de ple al pit, a sobre mateix del cor.

El somriure de delit de la Bel·latrix es va glaçar i va semblar que els ulls li botien de les òrbites: per un minúscul espai de temps va saber què havia passat, i llavors es va desplomar. La multitud va esclatar enardida, i en Voldemort va xisclar.

En Harry va notar com si, de cop, tot anés a càmera lenta. Va veure que la McGonagall, en Kingsley i en Llagot sortien disparats cap enrere, removent-se i revinclant-se per l’aire mentre la fúria d’en Voldemort per la caiguda de la seva última i millor servidora esclatava amb la força d’una bomba. En Voldemort va alçar la vareta i la va apuntar directament cap a la Molly Weasley.

—Protego! —va bramar en Harry, i l’encís d’Ègida es va estendre al bell mig de la sala, i en Voldemort va girar la vista cercant-ne la procedència, alhora que en Harry es treia finalment la Capa d’Invisibilitat.

Els crits de sorpresa, l’ovació i els xiscles de «Harry!» i «És viu!!!» per tota la sala van ser ofegats de seguida. La gent estava atemorida, i el silenci va caure abruptament i completa quan en Voldemort i en Harry es van mirar l’un a l’altre i van començar, al mateix moment, a caminar lateralment formant un cercle.

—No vull que ningú més provi d’ajudar-me —va dir en Harry, amb una veu potent que, en el silenci total, va ressonar com el so d’una trompeta—. Així és com ha de ser. Ho he de fer jo.

En Voldemort va xiuxiuejar.

—No és això, el que vol dir en Potter —va dir, amb els seus ulls vermells esbatanats—. No és aquesta, la seva manera de fer, oi? A qui utilitzaràs a mode d’escut, avui, Potter?

—Ningú —va respondre simplement en Harry—. Ja no hi ha horricreus. Quedem tan sols tu i jo. Cap dels dos pot viure mentre visqui l’altre, i avui només un de nosaltres dos reeixirà…

—Un de nosaltres dos? —se’n va riure en Voldemort. Tenia tots els músculs del cos tensos i els seus ulls rojos el miraven de fit a fit, talment com una serp a punt d’atacar—. I creus que seràs tu, oi? El noi que ha sobreviscut per casualitat i perquè en Dumbledore movia les cordes?

—Casualitat, va ser, que la meva mare morís per salvar-me? —va preguntar en Harry. Caminaven de costat, tots dos, formant aquell cercle perfecte en què mantenien la mateixa distància l’un de l’altre, i per en Harry no existia cap més cara que la d’en Voldemort—. Casualitat, va ser, que jo decidís lluitar en aquell cementiri? Casualitat, ha estat, que aquesta nit no hagi oposat resistència i que, així i tot, hagi sobreviscut i tornat per lluitar?

—Sí, tot de casualitats! —va cridar en Voldemort, però encara no va atacar. Els centenars de persones que els observaven romanien quiets com si els haguessin petrificat, i de tota la gentada del Gran Saló, semblava que ningú no respirés llevat d’ells dos—. Casualitat i sort i el fet que sempre t’has amagat sota les faldilles de persones més poderoses que m’han permès de matar-les a elles en el teu lloc!

—No mataràs ningú més, aquesta nit —va dir en Harry, mentre continuaven caminant, i es miraven als ulls, el verd en el vermell—. Ja no mataràs ningú en lloc meu, mai més. No ho veus? Estava preparat per a morir per tal d’impedir que continuessis ferint-los…

—Però no has mort!

—… En tenia la intenció, i això és el que ha comptat. He fet el mateix que la meva mare. Els he protegits de tu. No t’has adonat que cap dels encanteris que els has llançat no té cap efecte? No els pots torturar. No els pots tocar. No aprens dels teus propis errors, Rodlel, oi que no?

—Goses…?

—Sí, sí que goso —va dir en Harry—. Sé coses que tu no saps, Tod Rodlel. Sé moltes coses importants que tu no saps. T’agradaria sentir-ne alguna, abans no cometis un altre error colossal? En Voldemort no va dir res, però va continuar avançant lateralment. En Harry sabia que el mantenia momentàniament perplex i a l’expectativa, retingut per la remota possibilitat que realment pogués conèixer un secret final…

—Torna a ser l’amor? —va dir en Voldemort, amb una rialla burlesca a la seva cara de serp—. La solució preferida d’en Dumbledore, «l’amor», que pregonava que podia vèncer la mort; si bé l’amor no va evitar que caigués torre avall i es trenqués com una figura de cera, oi? «L’amor», que no em va impedir d’esclafar la sang de fang de la teva mare com si fos un llimac, Potter… I ningú no sembla estimar-te prou, aquest cop, com per a fer una passa endavant i rebre el meu malefici. Així, doncs, què impedirà que moris, ara, quan dispari?

—Només una cosa —va dir en Harry, mentre continuaven voltant, encerclant-se l’un a l’altre, separats per res més que l’últim secret.

—Si no és l’amor allò que et salvarà aquest cop —va dir en Voldemort—, és que creus que tens un poder màgic que jo no tinc o bé una arma més poderosa que la meva?

—Crec que totes dues coses —va dir en Harry, i va veure que la sorpresa li recorria la cara de serp, tot i que de seguida es va dissipar. En Voldemort va començar a riure, i aquell so era més espantós que els seus crits: mancada d’alegria i demencial, la riallada va ressonar per tota la sala silenciosa.

—Creus que coneixes més màgia que jo? —va dir—. Que jo, Lord Voldemort, que he realitzat una màgia que ni el mateix Dumbledore mai no havia ni tan sols somiat?

—Oh, sí que hi havia somiat —va dir en Harry—, però hi entenia més, en sabia prou per a no fer el que has fet tu.

—Vols dir que era feble! —va cridar en Voldemort—. Massa feble per a atrevir-s’hi, massa feble per a prendre el que podria haver estat seu, el que serà meu!

—No, era més intel·ligent que tu —va dir en Harry—, més bon bruixot, més bona persona.

—Jo vaig provocar la mort de l’Albus Dumbledore!

—T’ho vas pensar —va dir en Harry—, però anaves errat.

Per primer cop, la multitud que els observava es va remoure mentre els centenars de persones que envoltaven els murs agafaven aire alhora.

—En Dumbledore és mort!!! —va escopir en Voldemort a en Harry, paraula per paraula, com si pensés que li produirien un dolor insuportable—. El seu cos es podreix dins la tomba de marbre dels jardins d’aquest castell. L’he vist, Potter, i no tornarà!

—Sí, en Dumbledore és mort —va dir en Harry sense perdre la calma—, però la mort no la hi vas provocar tu. Va escollir la seva pròpia manera d’acabar, la va escollir mesos abans de morir i ho va disposar amb l’home que creies que era el teu servidor.

—Això és una criaturada… —va dir en Voldemort, però encara no va atacar, i no treia els seus ulls vermells de sobre els d’en Harry.

—En Severus Snape no era dels teus —va dir en Harry—. L’Snape era d’en Dumbledore. D’en Dumbledore des del moment que vas començar a perseguir la meva mare. I mai no te’n vas adonar per mor d’allò que no pots comprendre. Mai no vas veure l’Snape conjurar un patronus, oi, Rodlel?

En Voldemort no va respondre. Van continuar encerclant-se com llops disposats a atacar-se d’un moment a l’altre.

—El patronus de l’Snape era una daina —va dir en Harry—, el mateix que el de la meva mare, perquè la va estimar de quasi tota la vida, des que eren petits. Te n’hauries d’haver adonat —va dir, mentre veia que a en Voldemort se li dilataven els narius—, et va demanar que li salvessis la vida, no és cert?

—La desitjava, això és tot —se’n va burlar en Voldemort—, però quan ella va morir, va estar d’acord amb mi que hi havia d’altres dones, i de sang més pura, més dignes d’ell…

—Naturalment que et va dir això —va respondre en Harry—, però va ser espia d’en Dumbledore des del moment que la vas amenaçar, i de llavors ençà ha treballat sempre contra tu! En Dumbledore ja s’estava morint quan l’Snape li va donar fi!

—Tant és! —va xisclar en Voldemort, que se l’havia escoltat paraula per paraula embadalit, però que ara va deixar anar una riallada dement—. No importa si l’Snape m’era fidel a mi o a en Dumbledore, ni quins obstacles insignificants van intentar posar en el meu camí! He acabat amb ells de la mateixa manera que vaig acabar amb la teva mare, el suposat gran «amor» de l’Snape! Oh, però tot té sentit, Potter, i d’una manera que tu no entens!

»En Dumbledore volia evitar que la Vareta de Saüc caigués a les meves mans! Pretenia que l’Snape resultés el veritable senyor de la Vareta! Però te’m vaig avançar, noiet… Vaig aconseguir la Vareta abans que hi poguessis posar les mans, vaig entendre la veritat abans que tu. He matat en Severus Snape ara fa tres hores, de manera que la Vareta de Saüc, la Vara de la Mort, la Vareta del Destí, és verdaderament meva! L’últim pla d’en Dumbledore ha fallat, Harry Potter!

—Sí, ha fallat —va concedir-li en Harry—. Tens raó. Però abans que m’intentis matar, t’aconsello que pensis en el que has fet… Pensa-hi, i fes un esforç per sentir remordiments, Rodlel…

—De què va, tot això?

De totes les coses que en Harry li havia dit, més que qualsevol revelació o burla, res no havia sobtat tant en Voldemort com allò. En Harry va veure que les pupil·les se li reduïen fins tornar-se escletxes, i que la pell de devora els ulls li empal·lidia.

—És la teva darrera oportunitat —va dir en Harry—, no et queda res més… He vist què esdevindràs, altrament… Sigues humà… Intenta… intenta sentir remordiments…

—Goses…? —va tornar a dir en Voldemort.

—Sí, sí que goso —va dir en Harry—, perquè l’error en el darrer pla d’en Dumbledore no ha repercutit pas sobre mi, sinó sobre tu, Rodlel.

La mà d’en Voldemort tremolava al voltant de la Vareta de Saüc, i en Harry va agafar la d’en Draco amb molta fermesa. Sabia que el moment arribaria en qüestió de segons.

—La Vareta encara no et funciona com cal perquè has assassinat la persona equivocada. En Severus Snape mai no va ser el veritable senyor de la Vareta de Saüc. Ell mai no va vèncer en Dumbledore.

—El va matar…

—No em sents? L’Snape mai no va derrotar en Dumbledore! La seva mort va ser planejada per tots dos! En Dumbledore preveia morir sense haver estat mai vençut, i esdevenir així l’últim senyor veritable de la Vareta! Si tot hagués anat com estava planejat, el poder de la Vareta hauria mort juntament amb ell, perquè mai ningú no la hi hauria guanyada!

—Però llavors, Potter, és com si en Dumbledore m’hagués donat bonament la Vareta! —la veu d’en Voldemort va tremolar fruit d’un plaer maliciós—. Vaig robar la Vareta de la tomba del seu últim senyor! La vaig usurpar contra la voluntat del seu últim senyor! El seu poder és meu!

—Continues sense entendre-ho, oi, Rodlel? El fet de posseir la vareta no és suficient! Sostenir-la, utilitzar-la, no la fa del tot teva. No vas escoltar l’Ollivander? «La vareta escull el bruixot»… La Vareta de Saüc va reconèixer un nou amo abans que en Dumbledore morís, algú que mai no hi va posar ni tan sols una mà a sobre. El nou propietari legítim de la Vareta la va prendre a en Dumbledore contra la seva pròpia voluntat, sense adonar-se mai del tot de què havia fet ni que la vareta més perillosa del món li havia jurat lleialtat…

El pit d’en Voldemort s’inflava i es desinflava precipitadament, i en Harry podia notar que el malefici ja estava en camí, el podia sentir construir-se dins la vareta que li apuntava a la cara.

—El veritable senyor de la Vareta de Saüc era en Draco Malfoy.

Per un instant, la cara d’en Voldemort va quedar colpida per una expressió d’absoluta sorpresa, però que va desaparèixer de seguida.

—I què importa? —va dir suaument—. Fins i tot en el cas que tinguis raó, Potter, això no canvia res entre tu i jo. Ja no tens la vareta de fènix: ara tan sols lluitem amb les nostres respectives destreses… I, un cop t’hagi mort, ja m’encarregaré d’en Draco Malfoy…

—Fas tard —va dir en Harry—. Has perdut l’oportunitat de fer-ho. Jo hi vaig arribar primer. Vaig vèncer en Draco fa unes setmanes. Li vaig prendre la vareta.

En Harry va agitar la vareta de fusta d’arç. Notava tots els ulls del Gran Saló posats damunt ell.

—Roda el món i torna al Born —va xiuxiuejar en Harry—. La pregunta és: ho sap, la vareta que tens agafada, que el seu últim posseïdor va ser desarmat? Perquè, si ho sap… jo sóc el veritable senyor de la Vareta de Saüc.

Un esclat de llum vermella i daurada va creuar de cop i volta el cel encantat de sobre seu quan un raig de sol encegador va aparèixer per sobre l’ampit de la finestra més propera. La llum va il·luminar totes dues cares alhora, de manera que la cara d’en Voldemort es va tornar, de cop i volta, una imatge borrosa en flames. En Harry va sentir-lo xisclar amb aquella veu aguda mentre, ell també, cridava la seva última esperança, apuntant-li amb la vareta d’en Draco:

—Obitus per subitum!

—Expulsiarmus!

L’explosió va sonar com un tret de canó, i les flames daurades que van esclatar entre tots dos, en el punt mort d’aquell cercle que havien format caminant, indicaven el punt on havien xocat els encanteris. En Harry va veure que el raig de llum verda d’en Voldemort impactava contra el seu propi encanteri, va veure que la Vareta de Saüc s’enlairava amunt, fosca contra el sol ixent, giravoltant a través del cel encantat com el cap de la Nagini, traspassant l’aire en direcció al propietari que no mataria, el propietari que finalment en prendria plena possessió. I en Harry, amb la destresa infalible d’un caçador, va agafar al vol la Vareta amb la seva mà lliure, mentre en Voldemort queia enrere, amb els braços estesos, posant en blanc aquells ulls escarlates de pupil·les com escletxes. En Tod Rodlel va impactar contra el terra amb un final mundà, amb el seu cos dèbil i encongit, les blanques mans buides, la cara de serp vàcua i irreconeixible. En Voldemort era mort, mort pel rebot del seu propi malefici, i en Harry va quedar-se palplantat amb dues varetes a la mà, observant el cadàver del seu enemic.

Hi va haver uns segons de silenci tremolós, amb la commoció del moment suspesa; i, llavors, va esclatar l’ovació al voltant d’en Harry, i els xiscles, els visques i els crits d’alegria van esquinçar l’aire. El nou sol ferotge enlluernava a través de les finestres mentre la gentada corria cap a ell com un llamp, i els primers en arribar-hi van ser en Ron i l’Hermione, i van ser els seus braços els que el van abraçar i els seus crits incomprensibles els que el van ensordir. Aleshores hi van anar la Ginny, en Neville i la Luna, i llavors els Weasley i en Hagrid, i en Kingsley, i la McGonagall, en Flitwick i la Coliflor, i en Harry no entenia ni una sola paraula del que li deien, ni podia dir de qui eren les mans que l’agafaven o l’empenyien, intentant abraçar una part d’ell, centenars d’ells comprimint-lo, tots ells determinats a tocar «el nen que va sobreviure», el motiu que tot s’hagués acabat, per fi…

El sol es va anar elevant per sobre de Hogwarts, i el Gran Saló ara brillava ple de vida i de llum. En Harry era una part indispensable d’aquell doll de sentiments mixtos: de joia i de dol, de pena i de celebració. El volien allà amb ells: el seu líder i emblema, el seu salvador i el seu guia, i el fet que no hagués dormit, que desitgés tan sols la companyia d’uns quants d’ells, semblava que no se li acudís a ningú. Va haver de parlar amb els afligits, donar-los la mà, presenciar les seves llàgrimes, rebre els seus agraïments i sentir les notícies que cada dos per tres arribaven de tot arreu, a mesura que el matí s’escolava: que les víctimes del Malefici Imperatiu d’arreu del país tornaven en si, que els Cavallers de la Mort s’escapaven o bé que eren capturats, que els innocents d’Azkaban eren posats en llibertat en aquell precís moment i que en Kingsley Shacklebolt havia estat nomenat temporalment conseller d’Afers Màgics…

Van traslladar el cos d’en Voldemort i el van deixar en una cambra fora del Saló, lluny dels cossos d’en Fred, la Tonks, en Llopin, en Pau Parra i les cinquanta persones més que havien mort lluitant contra ell. La McGonagall havia tornat a posar les taules de les residències, però ja ningú no s’hi va asseure segons la residència a què pertanyia: tots seien junts, alumnes i professors, fantasmes i pares, centaures i elfs domèstics. En Firenze reposava en un racó, refent-se, i en Grep mirava a través d’una finestra esmicolada com la gent no parava d’embotir-se menjar a les seves boques rialleres. Al cap d’una estona, exhaust i esgotat, en Harry es va trobar assegut en un banc al costat de la Luna.

—M’agradaria una mica de pau i de tranquil·litat, si fos tu —va dir.

—I a mi també —va respondre en Harry.

—Jo els distrauré —va dir ella—. Fes servir la Capa.

I abans que pogués dir res, ja havia cridat:

—Oooh! Mireu, un embarbollaire imperial! —i va assenyalar fora de la finestra.

Tots els qui la van sentir van girar el cap. En Harry es va posar la Capa d’Invisibilitat a sobre i es va aixecar.

Per fi es podia moure sense interferències pel Gran Saló. Va veure la Ginny dues taules enllà, que seia amb el cap a l’espatlla de la seva mare. Ja hi hauria temps per a parlar-hi més tard; hores i dies i potser anys, per a parlar-hi. Va veure en Neville, amb l’espasa de Gryffindor estesa al costat del seu plat mentre menjava, envoltat per un grup de fervents admiradors. Va caminar entremig de les taules, resseguint el passadís, i va veure els tres Malfoy, tots ells arraulits com si no estiguessin segurs de poder ser allà; però ningú no els parava esment. Onsevulla que mirés veia famílies reunides, i, finalment, va veure les dues persones amb qui més desitjava estar.

—Sóc jo —va murmurar, inclinant-se entre tots dos—. Veniu amb mi?

Es van alçar de seguida, i tots tres junts, ell, en Ron i l’Hermione, van abandonar el Gran Saló. Faltaven grans trossos d’esglaons en l’escalinata de marbre, una part de la balustrada havia caigut i cada dos per tres es trobaven tolls de sang i munts de runa.

Lluny, van sentir en Peeves volant a tota velocitat pels passadissos i cantant una cançó de victòria de composició pròpia:


L’hem guanyat, l’hem vençut! Visca en Potter: l’ha batut!

Tots a beure, fem tots pinya, que és en Voldi qui la dinya!



—Ben bé que captura l’abast i la tragèdia de tot plegat, no ho creieu? —va dir en Ron, obrint una porta per deixar passar en Harry i l’Hermione.

La felicitat ja arribaria, va pensar en Harry, però ara mateix se sentia apagat per l’esgotament, i cada poques passes la pena d’haver perdut en Fred, en Llopin i la Tonks li coïa com una ferida física. Per sobre de tot, se sentia magníficament descansat i tenia ganes de dormir, però primer devia una explicació a en Ron i l’Hermione, que havien estat amb ell tant de temps i mereixien saber la veritat. Amb dificultat, els va explicar el que havia vist al pensiu i què havia passat al bosc; però, amb prou feines havien tingut temps de començar a expressar la seva sorpresa, que van arribar a l’indret vers el qual s’havien dirigit, tot i que cap d’ells no havia mencionat la seva destinació.

Des que l’havia vista per darrer pic, la gàrgola que vigilava l’entrada del despatx del director havia rebut un cop, estava torta cap a un costat i semblava una mica atordida. En Harry es va preguntar si encara devia ser capaç de distingir les contrasenyes.

—Podem pujar?

—I tant —va grunyir la gàrgola.

Van enfilar-se damunt seu fins a l’escala de caragol de pedra que pujava lentament, com unes escales mecàniques. En Harry va empènyer la porta de dalt de tot.

Va poder entrellucar el pensiu de pedra sobre l’escriptori on l’havia deixat i, llavors, va sentir un soroll ensordidor que el va fer cridar de por, pensant que eren maleficis, que els Cavallers de la Mort havien tornat i que en Voldemort havia ressuscitat…

Però era un aplaudiment. Tot al voltant de les parets, els directors i les directores de Hogwarts li van fer una llarga ovació: van brandar els barrets i, en algun cas, les perruques, van travessar els marcs per donar-se la mà els uns als altres i van ballar pujant i baixant de les cadires en què els havien pintat. La Dilys Derwent plorava sense vergonya, en Dexter Fortescue agitava l’otòfon i en Phineas Nigellus va cridar, amb la seva veu aguda:

—I que quedi clar que la residència de Slytherin hi ha jugat la seva part! Que la nostra contribució no sigui oblidada!

Però els ulls d’en Harry eren només per a l’home del retrat més gran, just darrere la cadira del director. Darrere les ulleres de mitja lluna, les llàgrimes li lliscaven galtes avall i s’endinsaven en la seva llarga barba platejada. L’orgull i la gratitud que emanaven d’ell van omplir en Harry del mateix efecte balsàmic que la cançó del fènix.

Finalment, en Harry va alçar les mans i els retrats van caure en un silenci respectuós, somrient, eixugant-se les llàgrimes dels ulls i esperant amb ànsia que parlés.

Emperò, va dirigir-se tan sols a en Dumbledore, i va escollir les paraules amb moltíssima cura. Malgrat estar exhaust i mig adormit, havia de fer un darrer esforç i cercar un últim consell.

—Allò que estava amagat a la papallona daurada —va començar— m’ha caigut al bosc. No sé on, exactament, però no hi tornaré per buscar-ho. Li sembla bé?

—Estimat amic, i tant que em sembla bé —va dir en Dumbledore, alhora que els seus retrats companys semblaven confosos i encuriosits—. Una decisió sàvia i coratjosa, però no és menys del que m’hauria esperat de tu. Algú més sap on ha caigut?

—Ningú més —va dir en Harry, i en Dumbledore va assentir amb satisfacció.

—Em quedaré el regal de l’Ignotus, però —va dir en Harry, i en Dumbledore va somriure.

—Naturalment, Harry, és teu per sempre, fins que el passis a algú altre!

—I també hi ha això.

En Harry va alçar la Vareta de Saüc, i en Ron i l’Hermione la van mirar amb una reverència que a en Harry, fins i tot en l’estat confós i endormiscat en què es trobava, no li va agradar de veure.

—No la vull —va dir en Harry.

—Què? —va dir en Ron en veu alta—. T’has tornat boig?

—Ja sé que és poderosa —va dir en Harry, cansat—. Però estava més feliç amb la meva. O sigui que…

Va furgar en el saquet que tenia penjat al coll i en va treure els dos trossos de fusta de grèvol que encara estaven connectats per un únic fil de ploma de fènix.

L’Hermione li havia dit que no la podrien arreglar, que la ruptura era massa greu. En Harry tan sols sabia que, si això no funcionava, ja no ho faria res.

Va deixar la vareta trencada sobre la taula del director, va tocar-la amb la punta de la Vareta de Saüc i va dir:

—Reparo.

Mentre la vareta es tornava a ajuntar, de la punta en van sortir espurnes vermelles. En Harry va saber que havia funcionat. Va recollir la vareta de grèvol i de fènix i es va notar una calidesa sobtada als dits, com si la mà i la vareta s’alegressin per la retrobada.

—Tornaré la Vareta de Saüc —va dir a en Dumbledore, qui se’l mirava amb gran afecte i admiració— al lloc d’on prové. S’hi pot quedar. Si moro de mort natural com l’Ignotus, el seu poder es trencarà, oi que sí? El darrer senyor mai no haurà estat vençut. Aquest serà el seu final.

En Dumbledore va assentir amb el cap. Es van somriure.

—N’estàs segur? —va dir en Ron. En la seva veu hi havia un mínim deix d’anhel mentre mirava la Vareta de Saüc.

—Crec que en Harry té raó —va dir l’Hermione en veu baixa.

—Aquesta vareta comporta més problemes que el que val —va dir en Harry—. I, si us he de ser franc —va fer mitja volta, deixant enrere els retrats pintats i pensant ara únicament amb el llit amb baldaquí que l’esperava a la torre de Gryffindor i preguntant-se si en Kreacher li podria dur un entrepà—, ja he tingut prou problemes per tota una vida.





Epíleg

Dinou anys després




Aquell any, la tardor va semblar haver arribat de sobte. El matí de l’u de setembre era fresc i daurat com una poma, i mentre aquella petita família s’afanyava a creuar el carrer sorollós que menava a la gran i sutjosa estació, els fums dels tubs d’escapament dels cotxes i l’alè dels vianants s’expandien com teranyines per tot aquell aire glaçat. Dues gàbies enormes trontollaven al capdamunt dels carretons atapeïts que els pares empenyien; a dins, les òlibes cridaven indignades, i la nena pèl-roja s’arrossegava tota plorosa rere els seus germans, aferrada a la mà del seu pare.

—Va, que no et queda res, per anar-hi —li va dir en Harry.

—Dos anys! —va gemegar la Lily—. Hi vull anar ja!

Les persones que, com cada dia, agafaven el tren per anar a la feina miraven encuriosides les òlibes, mentre la família enfilava cap a la barrera entre les andanes nou i deu. La veu de l’Albus va arribar fins a en Harry per sobre de la cridòria que els envoltava. Els seus fills havien reprès la disputa que havien encetat al cotxe.

—Que no! No penso anar a Slytherin!

—James, deixa’l estar! —va dir la Ginny.

—Jo només he dit que el «podrien» escollir —va replicar en James, fent burles al seu germà petit—. No és res dolent. «Podria» ser que anés a Slyth…

Però en James va callar en veure la mirada de la seva mare. Els cinc Potter es van apropar a la barrera. Amb una lleugera mirada de superioritat per sobre l’espatlla cap al seu germanet, en James va prendre el carretó a la seva mare i va arrencar a córrer.

Un instant més tard, ja no hi era.

—Oi que m’escriureu? —va preguntar l’Albus als seus pares immediatament, aprofitant l’absència momentània del seu germà.

—Cada dia, si vols —va dir la Ginny.

—Cada dia no —es va afanyar a dir l’Albus—; en James diu que la majoria de gent només rep cartes de casa un cop al mes.

—Doncs l’any passat escrivíem a en James tres cops per setmana —va dir la Ginny.

—No et creguis tot el que t’explica sobre Hogwarts —va afegir en Harry—. És molt de la broma, el teu germà.

Colze a colze, van empènyer endavant el segon carretó, guanyant velocitat. En arribar a la barrera, l’Albus va fer una ganyota esperant el xoc, però no va arribar; ben al contrari, la família va emergir a l’andana nou i tres quarts, que era tota difuminada pel vapor blanc que brollava del Hogwarts Express escarlata. Figures borroses pul·lulaven entre la boirina, en la qual en James ja havia desaparegut.

—On són? —va demanar l’Albus ansiosament, mirant les figures bromoses que deixaven enrere mentre es feien pas andana avall.

—Els trobarem —va tranquil·litzar la Ginny.

El vapor, però, era dens, i resultava difícil diferenciar cap cara. Veus despreses dels seus propietaris sonaven antinaturalment fortes. A en Harry li va semblar sentir en Percy sermonejar sorollosament sobre la regulació d’escombres, i va agrair que la situació l’excusés d’aturar-se i saludar-lo…

—Crec que són ells, Al —va dir la Ginny de sobte.

D’entre la boira, va aparèixer un grup de quatre persones dempeus al llarg del darrer vagó. Les seves cares només es van enfocar bé un cop en Harry, la Ginny, la Lily i l’Albus van ser a un pam d’ells.

—Ei! —va dir l’Albus, immensament animat. La Rose, que duia ja el seu vestit de Hogwarts novíssim, va somriure-li.

—Heu pogut aparcar bé, no? —va preguntar en Ron a en Harry—. Jo sí.

L’Hermione no creia que pogués passar un examen de conduir muggle, t’ho pots creure? Es pensava que confondria l’examinador amb la màgia de la fal·làcia.

—No, no m’ho pensava —va dir l’Hermione—. Confiava plenament en tu.

—De fet, sí que el vaig confondre —va xiuxiuejar en Ron a en Harry, mentre carregaven el bagul i l’òliba de l’Albus al tren—. Només em va passar per alt mirar pel retrovisor; però, escolta, per a això puc fer servir l’encanteri supersensorial…

En tornar a l’andana van trobar la Lily i l’Hugo, el germà petit de la Rose, entaulant una animada discussió sobre quina residència els tocaria quan tinguessin l’edat d’anar a Hogwarts.

—Si no vas a Gryffindor, et desheretem —va dir en Ron—, però tu tranquil.

—Ron!

La Lily i l’Hugo van riure, però a l’Albus i a la Rose se’ls veia capficats.

—Fa broma —van dir l’Hermione i la Ginny, però en Ron ja no escoltava.

Perquè en Harry se n’adonés, en Ron va assenyalar amb el cap furtivament cap a un punt uns cinquanta metres enllà. El vapor s’havia mig esvaït per un moment i, a l’altra banda d’una limitada clapa nua d’aquella boira canviant, van aparèixer tres persones dretes.

—Mira qui hi ha.

En Draco Malfoy era allà, amb la seva dona i el seu fill, amb un abric fosc cordat fins al coll. Començava a tenir entrades, cosa que emfatitzava la seva barbeta punxeguda. El jovenet s’assemblava a en Draco tant com l’Albus a en Harry. En Draco es va adonar que en Harry, en Ron, l’Hermione i la Ginny se’l miraven, va assentir furtivament, i va tornar a girar cua.

—Aquest és el jove Scorpius, doncs —va mussitar en Ron—. M’hi jugo el que vulguis que el superes en qualsevol examen, Rosie. Per sort, has heretat la intel·ligència de la teva mare.

—Ron, per l’amor de Déu! —va dir l’Hermione, mig severa i mig entretinguda—. No provis d’enemistar-los abans que comencin l’escola!

—Tens raó, em sap greu —va dir en Ron; però, incapaç de contenir-se, va afegir—: però no t’hi facis gaire, amb ell, Rosie. L’avi Weasley mai no et perdonaria, si et casessis amb un sang pura.

—Ei! En James havia tornat a aparèixer, ja s’havia desfet del seu bagul, l’òliba i el carretó, i evidentment tornava ple de novetats.

—En Teddy ha tornat! —va dir sense alè, assenyalant per sobre l’espatlla cap endarrere, cap als núvols de boira ondulants—. L’acabo de veure! I ah que no sabeu què feia? S’estava morrejant amb la Victoire!

Va contemplar els adults, evidentment decebut per la manca de reacció.

—El nostre Teddy! En Teddy Llopin! Morrejava la nostra Victoire! La nostra cosina! I li he preguntat, a en Teddy, que què feia…

—Els has interromput? —va dir la Ginny—. Ets clavat a en Ron…

—… i m’ha dit que havia vingut a dir-li adéu! I llavors m’ha dit que me n’anés.

—L’estava morrejant! —va afegir, preocupat per si no s’havia donat a entendre bé.

—Oh, que maco que seria si es cassessin! —va murmurar la Lily, extasiada—. Llavors en Teddy podria formar part de la família de debò!

—Ja ve a dinar a casa més o menys quatre cops per setmana —va dir en Harry—. Per què no el convidem a viure a casa nostra i ja ho enllestim?

—Sí! —va dir en James, tot entusiasmat—. No em faria res compartir habitació amb l’Al… En Teddy podria agafar la meva!

—No —va dir en Harry fermament—. Tu i l’Al compartireu l’habitació només en cas que vulgui que la casa s’ensorri.

Va fer una ullada al vell rellotge masegat que temps ençà havia pertangut a en Fabian Prewett.

—Són quasi les onze, hauríeu de pujar al tren.

—No t’oblidis d’enviar petonets a en Neville de part nostra —va dir la Ginny a en James mentre l’abraçava.

—Mama! No puc enviar «petonets» a un professor!

—Però si tu el coneixes, en Neville…

En James va aixecar els ulls al cel.

—A fora sí, però a l’escola és el professor Longbottom, oi? No puc entrar a Botànica i enviar-li «petonets»…

Fent que no amb el cap davant la bajanada que havia dit la seva mare, va abocar els seus sentiments dirigint una puntada de peu a l’Albus.

—Ja ens veurem, Al. I no treguis els ulls dels vesprals, vés-hi amb compte.

—Però no eren invisibles? Vas dir que eren invisibles!

Però en James es va limitar a riure, va deixar que la seva mare li fes un petó, va abraçar fugaçment el seu pare, i va saltar al tren, que cada cop era més ple. El van veure fer adéu amb la mà i córrer passadís enllà per trobar-se amb els amics.

—No cal que et preocupis pels vesprals —va explicar en Harry a l’Albus—. Són dòcils, no els has de tenir por. De totes maneres, no pujaràs a l’escola amb els carros, sinó amb barques.

La Ginny va fer un petó de comiat a l’Albus.

—Fins Nadal.

—Adéu, Al —va dir en Harry mentre l’abraçava—. I recorda que en Hagrid t’ha convidat a prendre el te divendres vinent. No t’hi fiquis, amb en Peeves. No facis duels amb ningú fins que no n’aprenguis. I no deixis que en James et desmoralitzi.

—Però, i si vaig a Slytherin?

El xiuxiueig anava dirigit només al seu pare, i en Harry va entendre que tan sols aquella situació de comiat hauria forçat l’Albus a revelar com n’era de gran i sincer, aquell neguit.

En Harry es va ajupir, quedant la cara de l’Albus una mica més alta que la seva.

D’entre tots els tres fills d’en Harry, l’Albus era l’únic que havia heretat els ulls de la Lily.

—Albus Severus —va dir en Harry ben fluix, perquè ningú tret de la Ginny no ho pogués sentir, tot i que ella simulava hàbilment que feia adéu amb la mà a la Rose, que ja era al tren—, el teu nom es deu a dos directors de Hogwarts. Un d’ells va anar a Slytherin, i és probablement l’home més valent que he conegut mai.

—Però només suposar que…

—… Doncs, llavors, la residència de Slytherin haurà guanyat un alumne excel·lent, oi? No ens importa, Al. Però si a tu sí que t’importa, tu mateix podràs escollir anar a Gryffindor en comptes de Slytherin. El Barret que Tria considera la teva pròpia tria.

—De debò?

—Amb mi ho va fer —va dir en Harry.

Aquesta era una cosa que mai no havia explicat als seus fills, i va veure admiració en la cara de l’Albus. Però ara, al llarg del tren escarlata, les portes es tancaven, i els contorns difuminats dels pares bullien en darrers petons i recordatoris d’última hora. L’Albus va saltar al vagó i la Ginny va tancar la porta darrere seu. Els alumnes treien mitjos cossos per les finestres que eren més a prop d’ells. Una gran quantitat de cares, tant de dins com de fora del tren, semblava mirar en Harry.

—Per què miren, tots? —va demanar l’Albus, mentre ell i la Rose estiraven el coll per mirar els altres alumnes.

—No et preocupis —va dir en Ron—. Em miren a mi. Sóc extremadament famós.

L’Albus, la Rose, l’Hugo i la Lily van riure. El tren va començar a moure’s, i en Harry caminava al seu costat, mirant la fina cara del seu fill, bullint encara d’emoció. En Harry romania somrient i fent adéu, malgrat que semblés un xic afligit, observant com el seu fill s’esmunyia enllà, ben lluny d’ell…

La darrera empremta de vapor es va evaporar en l’aire de tardor. El tren va voltar una cantonada. La mà d’en Harry encara era alçada en senyal de comiat.

—Li anirà bé —va murmurar la Ginny.

En Harry, tot mirant la Ginny, va abaixar la mà amb la ment absent, i es va tocar la cicatriu en forma de llamp del front.

—De ben segur que sí.

Feia dinou anys que la cicatriu no li feia mal, a en Harry. Tot anava bé.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





